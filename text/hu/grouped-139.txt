
Ion Neculce (1672 – ? 1744 után) moldvai krónikás és magas udvari tisztségeket viselő bojár Dimitrie Cantemir udvarában.
Antioh Cantemir ideje alatt a spătar vagyis hadvezér rangra emelkedett. Utána egy ideig visszavonultan élt, majd amikor Dimitrie Cantemir I. (Nagy) Péter cár oldalán beépett az orosz-török háborúban, hetmanná tette. Miután az oroszok elvesztették a háborút, Neculce elkísérte Cantemirt Oroszországba és ott is maradt 1719-ig. Visszatérve a birtokán élt, és csak egyszer vállalt udvari tisztséget Constantin Mavrocordat alatt. Halálának dátuma nem ismert, de ez 1744 után történhetett, mivel a krónikájának utolsó mondata arról szól, hogy Constantin Mavrocordat Havasalföld fejedelme lett, márpedig ez 1744-ben történt.
Neculce kitűnő katona volt, aki elnyerte Nagy Péter orosz cár becsülését és rokonszenvét. Ugyanígy tekintettek rá a Cantemir-család és a többi bojár is; ezért amikor vissza akart térni Moldvába, nehezen engedték el.
Neculce fő műve – a megelőző krónikák összeszerkesztésén kívül – a Letopisețul țării Moldovei de la Dabija Vodă. Până la domnia lui Ion Mavrocordat VV. vagyis Moldvaország krónikája Eustratie Dabijatól Ioan Mavrocordatig. Ez a krónika az 1662 és 1743 közötti eseményeket tartalmazza, amelyeknek majdnem mindig részese vagy legalábbis közeli szemlélője volt.
A krónika elején található néhány oldalnak a címe "O seamă de cuvinte ce sunt auzite din om în om, de oameni vechi și bătrâni și în letopisețe nu sunt scrise…" vagyis "Egy meréknyi szó, amelyek emberről emberre szállnak, régiektől és öregektől, amelyek nincsenek benne a krónikákban". Ebben a részben az egyes uralkodókra vonatkozó hagyományok és legendák találhatók; sok román író merített később ebből a forrásból: Constantin Bolintineanu, Costache Negruzzi, Vasile Alecsandri és mások.
Neculce nem volt nagyon művelt, de jó ízléssel, ítélőképességgel és mesélőkészséggel rendelkezett. Azt lehet mondani, hogy az összes moldvai krónikás közül ő a legirodalmibb. Mindig megtalálta a megfelelő szót egy adott helyzet vagy ember jellemzésére. A stílusa nem olyan bombasztikus, mint a régi szláv nyelven író krónikásoké, hanem egyszerű és emiatt vonzó.
Az összes fejedelemről akiről ír, rövid portrét is készít. Például Dumitrașcu Cantacuzino (1684-85) "állhatatlan beszédű, nyájaskodó lókupec" volt; Constantin Cantemir (1685-1693), "olvasni nem tudott, csak az aláírást tanulta meg, jókat evett és ivott". A fia, Antioh Cantemir (1695-1700) "nagy termetű, jóképű ember volt, nem a könyvek embere, de nem is buta". Érdekes megfigyelni, hogy milyen pártatlanul beszél Dimitrie Cantemirről, akihez annyira ragaszkodott, hogy elkísérte amikor távoznia kellett az országból: amikor az ő uralkodásához ér, felemlegeti az Antioh uralkodása alatti rossz magaviseletét. Grigore Ghica első uralkodásáról (1726-1733) azt tudjuk meg, hogy "kissé alacsony és sovány volt, száraz és hangulatfüggő; néha túl szorgalmas, jó, kegyelmes és türelmes, ugyanakkor hirtelen haragú".
Ami figyelmre méltó Neculce krónikáiban, az a szóbeliséget idéző hangvétel, amellyel bizonyos családiasságot kölcsönöz a történelmi eseményeknek.
Ez a szócikk részben vagy egészben  az   Ion Neculce című román Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Dim. Păcurariu (szerk.). Dicționar de litaratura română (román nyelven). București: Editura Univers, 270-271. o. (1979) 

A nemzetközi fonetikai ábécé (angolul: International Phonetic Alphabet, IPA; franciául: Alphabet Phonétique International, API) célja, hogy a beszélt nyelvek hangjainak (fonémáinak) kiejtését leírja.
A Nemzetközi Fonetikai Szövetség (International Phonetic Association) készítette, eredetileg angol és francia kezdeményezésre. Története során számos nagy módosításon esett át.
Jelöléseit jelenleg főként a latin ábécé betűiből veszi, néhány jelet a görög ábécéből vesz át, valamint néhány olyat is használ, amelyeknek nincs kapcsolatuk létező nyelvek írásképével.
Az IPA jelöléseinek ASCII-átírását – ezzel azok használatát kívánták megkönnyíteni – először a SAMPA, majd ezt továbbfejlesztve az X-SAMPA projekt valósította meg. Segítségével a fonetikai kiejtések leírhatók latin betűk, valamint néhány írásjegy használatával.
Az ábécé 28 magánhangzót, 63 mássalhangzót (valamint 6 további két jellel kifejezhető mássalhangzót: [ʣ], [ʤ], [ʥ], [ʦ], [ʧ] és [ʨ]), és néhány segédjelet foglal magába.
A nemzetközi fonetikai ábécé szimbólumai a latin ábécén alapulnak. Néhányat közülük azért is választottak bele, mert a legtöbb latin betűvel író nyelv ugyanúgy ejti. Ilyenek többnyire a [b], [d], [f], [ɡ], [h], [k], [l], [m], [n], [p], [s], [t], [v], [w], [z], magánhangzók közül az [a], [e], [i], [o], [u], bár vannak közöttük olyanok, amelyek kiejtése a legtöbb latin betűvel író nyelvben eltér. Pl.: [j], [r], [y]. Az ábécében több olyan jel is található, amelyet a latin betűk átalakításával hoztak létre, vagy írott formájukat (és azok átalakított változatát) használják ([ə], [ŋ]).
Továbbá a görög ábécéből vették az alábbi jeleket: a [β], [ɣ], [θ], [ɸ] és [χ] – mássalhangzók, és a [ɛ], [ι], [ʋ] – magánhangzó. A következő jelek görög betűk módosításával jöttek létre: [ɤ], [ɜ], [ʎ], [ʊ] és [ɷ].
A magyar nyelv 14 magánhangzó- és 24 mássalhangzó-fonémája az IPA rendszerben is megjeleníthető. Az IPA szándékai szerint ez minden nyelvre áll.
A szimbólumok a latin ábécéhez való hasonlóság szerinti betűrendben találhatók. Az egyikükre sem hasonlító jelek a táblázat alján találhatók.
Gentium, egy professzionálisan megtervezett nemzetközi betűtípus (latin, görög, cirill) álló és dőlt betűképpel, amelyben az IPA is szerepel, de a tonális betűk vagy az új labiodentális legyintőhang jele még nem.
Charis SIL, egy igen átfogó nemzetközi betűtípus (latin, görög, cirill) álló, dőlt és félkövér betűképpel, amelyben szerepelnek tonális betűk, az IPA-magánhangzók előre elkészített tonális mellékjelei, az új labiodentális legyintőhang és sok más kevésbé általános fonetikai jel.
Doulos SIL, egy Times/Times New Roman stílusú betűtípus. Ugyanazok a karakterek vannak benne, mint a Charis SIL-ben, de csak egyetlen betűképpel, az állóval.
SIL93, a korábbi SIL IPA93 betűtípusok (Manuscript és Sophia) Unicode-ban újrakódolva.
DejaVu betűtípus, egy nyílt forráskódú fontcsalád, amely a Bitstream Vera betűtípusokból ered.
Tesztoldal telepített betűtípusok számára. Alternatív variánsok és tonális betűk is szerepelnek rajta.

Az ipar olyan rendszeresen végzett szakmai, speciális irányú tevékenység, amelynek a végén valamilyen piacképes termék áll, és amelyek köre a nagyon egyszerű, kézművességgel előállítható dologtól a nagyon bonyolult, nemzetközi kooperációban készülő rendszerekig terjed.
Az ipar a tőkés gazdaságokban magántulajdonban lévő intézmények keretében működik, amelyek fő célja a hasznosság, a hosszútávú profit szerzés, amely termékek előállítása és szolgáltatások nyújtása révén történik. Ezek ellenérték fejében történő értékesítése tranzakciók, csereügyletek révén jön létre, így mindegyiknek valamilyen emberi szükségletet kell kielégítenie.
Az ipar terményeinek értékesítése a kereskedelmi vállalkozás közbe iktatásával történik, akik kiegyenlítik az ipari termelő eszközök kapacitása és az egyes fogyasztók szükséglete közötti mennyiségi különbségeket.
A gépek megjelenéséig az emberek többsége kézművesként dolgozott, azaz ő lehetett az előállított termék egyetlen készítője, gazdája és mestere. A manufaktúrában dolgozó iparosok már többen állítanak elő egy terméket, felfedezik, hogy az alkatrészek csoportos gyártása bizonyos előnyökkel jár. A többcélú, többoldalú gépek használatával fokozódik a termelési folyamat felaprózása, és a termelő munka egyre inkább gépek kezeléséből, vagy szerelvények előállításából, alkatrészek szereléséből áll. A későbbiekben ez a folyamat a tömegtermelésbe ment át, ahol az automatizáció, számítástechnikai eszközök és a robottechnika széles körű alkalmazásával teljesen átalakította szakmák és képesítések iránti igényt, és egy ember életén belül is a folyamatos átképzés igényével lépett fel.
Az ipar leírás célú tagolása történhet tulajdonforma, ágazat vagy technológia szerint, illetve történhet az előállított termékek, illetve a kiszolgált piac jellege és mérete szerint. A legérdekesebb talán a foglalkozások és szakmák katasztere, amely szinte havonta változhat, mivel egyes szakmák kihalnak, mások megjelennek.
Házi- vagy népipar: a helyi szükséglet kielégítésére szolgáló kiegészítő tevékenységek. Kialakulásának egyik magyarázata az, hogy az emberek már ősidőktől fogva kiegészítették a foglalkozásukat bizonyos, a ház körül szükséges cikkek előállításával (így a nők fontak, szőttek, a férfiak fúrtak-faragtak, hogy meglegyen a legszükségesebb házi szerszám, ruházat stb. is). Jelentősége abban is rejlik, hogy iparfejlődés 1800-as évekbeli kezdetének részben a „háziipari tanműhelyek” létesítése és így a „kézműipar” tekinthető.  Például:
- mezőgazdasági háziipar: a mezőgazdasággal foglalkozó munkaerő számára az lejártával foglalkozást és - főleg - mellékkeresetet biztosító tevékenységek. Magyarországon nagy hagyománya annak köszönhető, hogy a lakosság nagy részének már a múltban is ez a terület (mezőgazdaság) adott munkalehetőséget, ám idényjellege miatt a foglalkoztatottaknak a téli időszakban is szükségük volt valamiféle (hasznot hozó) elfoglaltságra.
Energiaipar (Nukleáris, fosszilis és Megújuló energiaforrásokból előállítot energia)
Az ipari termelés erősen támaszkodik a természetre, mind nyersanyagok, mind energiaforrások tekintetében, illetve a gyárak működése közbeni különféle típusú szennyezések, illetve a gyártott termékek használata közbeni és utáni hulladék jellegű terhelés. Mindezen hatásokat felerősíti az a közgazdaságtani keret, amely a gazdaság folyamatos növekedését írja elő, így a gyártás hiába válik egyre ökohatékonyabbá, az összterhelés egyre nő.
Eközben az emberi munkára egyre kevésbé van szükség, illetve az élő munka drága volta miatt a gyártást olyan helyekre telepítik ahol a helyi adottságok miatt olcsóbb béreket lehet fizetni, ez azonban néha igen sanyarú munkafeltételekben nyilvánul meg.  
Környezetbarát szemléletű mérnökök által kialakított Bölcsőtől bölcsőig szemlélet igyekszik úgy összefonni a különféle gyártási folyamatokat, hogy azok afféle szimbiózist alkotva a lehető legkisebb szennyezéssel járjanak. 
Az ipar reagál a környezeti kihívásra, és ennek nyomán új szabványok is létrejönnek, ilyen pl. az OEKO-TEX.
Az ipari szereplők környezetbarátabbá tételével civil részről Magyarországon főként a Környezettudatos Vállalatirányításért Egyesület (KÖVET), a Magyar Természetvédők Szövetsége (MTVSZ) foglalkozik, valamint az Energia Klub.

Ipari forradalom a neve annak az átfogó társadalmi, gazdasági és technológiai változásnak, amely 1769 és 1850 között először Nagy-Britanniában, majd Európa és Észak-Amerika egyes régióiban zajlott le. Az átalakulás az eleinte szénfűtésű gőzgép feltalálásával és a kezdetben textilüzemekben elindult gépesítéssel kezdődött. Az ipari forradalom technológiai és gazdasági folyamatainak a gőzhajtású hajók, csónakok, és a gőzvasút bevezetése adott újabb lendületet. A folyamatok a 19. században újabb forradalmi változásokhoz vezettek és továbbgyűrűztek az egész világra (második ipari forradalom).
Az ipari forradalom okai összetettek és rengeteg vita tárgyát képezik. Történészek az ipari forradalmat a feudalizmus végét jelentő társadalmi és intézményi változások következményeként értékeli, ami Nagy-Britanniában a polgári forradalom után következett be.
A 17. század gyarmati terjeszkedései során a nemzetközi kereskedelem bővülésével kialakultak a pénzpiacok, beindult a tőkefelhalmozás, és ekkor zajlott a tudományos forradalom, amelyek együttesen fejtették ki hatásukat. 
A bővülő belföldi piac az ipari forradalom katalizátoraként működött, ami részben magyarázza, hogy miért Angliában következett be. Ez idő alatt más népek piacai helyi régiókra bomlottak gyakran vámokkal és díjakkal terhelve az ottani árukereskedelmet. Az amerikai piac pedig a második ipari forradalom során alakult újjá, mintegy 100 évvel később.
az eredeti tőkefelhalmozás a 16–17. században lezajlott, kialakult a szabad munkaerő és felhalmozódott a tőke,
a hatalmas gyarmati hódítások, a Brit Birodalom biztosította a nagy mennyiségű, olcsó nyersanyagot és jó piaci lehetőségeket nyújtott,
a szárazföldi haderőre nem kellett sokat költeni, ami hatalmas pénzbeli megtakarításokat jelentett a kormányzat számára a többi európai államhoz képest,
az 1624-es szabadalmi törvény érdekeltté tette a feltalálókat a találmányaik szabadalmaztatására,
fejlett hitelszervezet alakult ki: bankok, takarékpénztárak jöttek létre (pl. Angol Bank 1694-től),
a manufaktúraiparban kialakult a munkamegosztás, a részfolyamatokat könnyen lehetett gépesíteni,
a polgári forradalom korai győzelme (1640) elhárított minden akadályt a polgári (=tőkés) fejlődés elől,
a mezőgazdaság tőkés fejlődése már a forradalom előtt megkezdődött, így csökkenő mezőgazdasági népesség is el tudott látni növekvő városi népességet; a mezőgazdasági termelés gyorsabban nőtt, mint a lakosság,
kialakult a tőkés gondolkodásmód, amely mindent a haszon, a profitszerzés szempontjából ítélt meg (=tudati feltétel).
Az ipari forradalmat megelőző gazdaságot ma már tradicionális érának nevezik. A primer szektor, azaz a mezőgazdaság dominanciája jellemző rá, mivel az élelemtermelés hatásfoka olyan alacsony, hogy a népesség nagy részének kell ezzel foglalkozni. A gazdasági növekedés a tradicionális érában nem éri el az évi 1%-ot. Az agrárforradalom a vetésforgó, mélyszántás, műtrágyázás és egyéb technológiai újítások révén ugrásszerű termésnövekedést ért el. Átalakult a mezőgazdasági termékszerkezet is, a gabonafélék helyett először a zöldségfélék, majd a burgonya kezdett erősen terjedni. Az állattartásban fajváltások következtek be,. Amíg korábban Angliában a nyúl és birkahúsfogyasztás volt túlsúlyban, addig a nagyüzemben nevelhető csirkefajták megjelenése után a csirke átvette a vezető helyet. Megjelentek a húsmarhák és tejelő marhák, valamint a hússertések. A halászatot felváltotta a halgazdaság.
Az ipari forradalom az előfeltételek kialakulásával kezdődik, amikor a hosszú 16. században (1492–1640,, de csak Angliában) elkezd erősödni a szekunder szektor, vagyis az ipar. Az ipar növekedése a nagyüzemi mezőgazdaság terjedésével összefüggő folyamat, ahol a komponensek egymást erősítik: a nagyüzemi mezőgazdaságnak szüksége van iparcikkekre és kevesebb munkaerőt igényel, az ipar felszívja a felszabaduló munkaerőt és ezzel lehetővé válik a többlettermelés. A klasszikus ipari forradalom – vagy nekilendülés – időszakában az ipar már megelőzte a mezőgazdaságot termékben és foglalkoztatottságban is.
Ezt követte a második ipari forradalom időszaka, amelyet a technológiai érettség korának is neveznek. Ekkor már a harmadik szektor, a szolgáltató ipar is előretört. Az ipari forradalom a modernizáció fogalmával írható le legegyszerűbben. A modernizáció idézte elő az agrárforradalmat, ami infrastrukturális forradalomhoz vezetett, ez demográfiai növekedéssel járt, ami megváltoztatta a társadalom struktúráját. Megindult az urbanizáció, a tudományok és művészetek modernizációja mellett, ami viszont tovább erősítette az ipart. Minden részfolyamat egymással kölcsönhatásban álló eleme a változásnak.
klasszikus ipari forradalom, 1750-től a 19. század közepéig elsőként Angliában, majd az Amerikai Egyesült Államokban, Németországban és a Németalföldön.
második ipari forradalom, 1870–71-től 1914-ig. Németország, Anglia, Amerika, Franciaország és az Osztrák–magyar Monarchia.
harmadik ipari forradalom, 1918-tól 1939-ig, amit a megkésett és megszakított fejlődés korának lehet nevezni.
1945-től a hidegháborús haditechnikai fejlődés Amerikában és a Szovjetunióban, ez a tudományos és technikai forradalom.
A gőzgépnek a nyomtatás ipari folyamataiban való hasznosítása az újságok és könyvek terjesztését nagyban segítette, ami a műveltség növekedését és a tömegek politikai részvételét erősítette. Az Egyesült Államokban ekkor vezették be az általános választójogot. Angliában a Reform Act elnevezésű törvény 1832-ben a választókerületek bővítésével lehetővé tette, hogy olyan körzetek is részt vehessenek a törvényhozásban, amelyek addig nem, lényegében ez vezetett a modern politikai pártok kialakulásához és a 20. századi választójogi reformsorozatokhoz.
A bekerítések és a brit mezőgazdasági forradalom hatékonyabbá és kevésbé munkaerőigényessé tették az élelemtermelést, és a népességnek az a része, amely már nem tudott munkát találni a mezőgazdaságban, a városokba kényszerült, hogy az újonnan épült gyárakban keressen munkát. A tömeges városba költözés alacsony életszínvonallal járt: hosszú munkanapok a hagyományos mezőgazdasági szünetek nélkül (nyári aszály vagy télvíz idején).
Az ipari forradalomnak jelentős hatásai voltak a társadalmi struktúrára. Elindulása előtt a nyilvános és a magán szféra között erős átfedések voltak, a munka gyakran egybefolyt a háztartással a családtagok között elosztva. Most viszont ezek a szférák elkezdtek kettéválni munkai életre és attól élesen elkülönülve otthoni életre. Ez a folyamat nagy mértékben befolyásolta a nemi szerepek további alakulását és hozzájárult a későbbiekben hagyományos családmodellnek elnevezett társadalmi intézmény megszűnéséhez. A hagyományos családban a férfi(ak) a családfenntartó(k), a nők feladata a háztartás vezetése és a gyermekek nevelése. Az ipari munkásságnál az alacsony munkabérek többnyire nem voltak elegendőek ahhoz, hogy a férfi egyedül tartsa el a családot, így szükségessé vált a nők munkába állása, ami merőben szokatlan volt. Hamarosan a gyermekmunka is megjelent. A nők és gyermekek alacsonyabb bérért dolgoztak. Ezzel együtt a polgárság megjelenésével egyfajta kiegyenlítődés is történik, a burzsoázia lenyúlik a középosztályba és fordítva. Új, iparhoz, bankhoz és kereskedelemhez kötődő vagyonok jöttek létre.
Az ipari forradalom azonban nem mindenhol járt olyan következményekkel, mint Angliában. Azok a térségek, ahol csak a második ipari forradalom hatásai érezhetők, a kevés tőkefelhalmozás miatt ekkor élték meg első, megkésett és alulindukált ipari forradalmukat. Ezek közé tartozott az Osztrák–magyar Monarchia is:
1826-ban, a királyság első porcelángyárát, a Herendi Porcelánmanufaktúra Zrt. név alatt, Fischer Mór (1799–1880) alapította meg.
1830-ban Magyarország első cukorgyárát, Lacsny Miklós (1776–1857) a pozsony megyei birtokán hozta létre.
1834-ben Pesten, Magyarország első pezsgőgyárát, a "Prückler Ignácz Magyarország első rum-, likőr- és pezsgőgyára" név alatt Prückler Ignác (1809–1876) alapítota meg.
1835-ben gróf Széchenyi István kezdeményezésére az ország első hajógyára, az Óbudai Hajógyár jött létre
1841-ben az első gépgyár, a "Röck István Gépgyára" Kelenföldön, miután Röck István (1812–1882) atyja üzemét fejlesztette
1843-ben az első hintó- és kocsigyár, a pesti „Kölber Testvérek” kocsigyára, amelynek a fejlesztője Kölber Fülöp (1816–1902) vezérigazgató volt.
1844-ban Budán, az első Ganz féle vasöntödét, Ganz Ábrahám (1814–1867) hozta létre.
1856-ben Pesten, alapították az ország első Légszeszgyárat (gáz), amely a királyság tulajdona volt.
1859-ben Pesten, az osztrák-magyar monarchia első tésztagyárát, a "Topits József fia Első magyar gőztésztagyárat", Topits József (1824–1876), hozta létre.
1861-ben az ország első kékfestőgyárat, a székesfehérvári „Felmayer István és fiai“ név alatt, Felmayer István (1813–1888) hozta létre
1868-ban Pesten, az "Első Magyar Kártyagyárat" Tury Ferenc papírkereskedő alapította meg.
1873-ban Budán, az első magyar hangszergyárat, a "Stowasser hangszergyárat", Stowasser János (1846–1923) alapította meg.
1882-ben Pesten, az "Első Magyar konzerv- és ércáru gyárat" Weiss Manfréd hozta létre.
1885-ben Pesten, Magyarország első bútorgyárát, "Thék Endre bútogyárát" Thék Endre (1842–1919) alapította meg.
Randé Jenő: A gépek forradalma (Képes történelem) Móra Könyvkiadó, Budapest, 1976, ISBN 9631104524
Martin Roberts: Európa története 1789–1914 - Az ipari forradalom és a liberalizmus kora (Akadémiai Könyvkiadó, Budapest, 1992, fordította: Képes Júlia) ISBN 9630560992
Nagy Mézes Rita (szerk.): Az ipari forradalomtól a 20. századig (Világtörténelmi enciklopédia 14.) Kossuth Könyvkiadó, Budapest, 2007, fordította: Babos Krisztina, Gyulai Katalin,  : 9630955805
Neil Morris: Az ipari forradalom - A modern ipar felemelkedése (Nemzeti Tankönyvkiadó, Budapest, 2010, fordította: Füleki Anikó) ISBN 9789631965377

Az Ipswich Town FC, teljes nevén Ipswich Town Football Club vagy egyszerűen csak Ipswich, angol labdarúgócsapat. Jelenleg a másodosztályban szerepel, ahol a legutóbbi szezonban a nyolcadik helyet szerezte meg. Stadionja a Portman Road, amely több mint 30 ezer néző befogadására alkalmas. A klub edzője jelenleg Roy Keane.
A klubot 1878-ban alapították, de csak 1938-ban lett profi státuszú, ekkor csatlakozott a The Football League-hez. A klub Suffolk megye egyetlen profi csapata. A klub legnagyobb riválisa a Norwich, mellyel 1902 óta eddig 138 alkalommal vívták meg a kelet-angol derbit.
A klub legnagyobb sikerei a bajnoki cím (1961–62), valamint az UEFA-kupa-győzelem 1981-ből. A másodosztályban hét éve játszanak, a Premier League-ből a 2001–2002-es szezonban estek ki. A bajnoki címen kívül kétszer voltak másodikok (1980–81, 1981–82), valamint többször felállhattak a dobogó legalsó fokára is. A csapat a bajnoki cím kivételével a legnagyobb sikereket Sir Bobby Robson 13 éves edzősége alatt érte el. Egyetlen játékosa szerzett gólkirályi címet: Ray Crawford 1962-ben, a bajnoki cím megszerzésekor végzett az élen, holtversenyben Derek Kevannel.
A klubot 1878-ban alapították, ám ekkor még Ipswich AFC volt a neve, amelyet egészen 1888-ig meg is tartott. Ekkor egyesültek az Ipswich Rugby Clubbal, és a két klub egyesüléséből létrejött a mai klub, az Ipswich Town FC. A csapat ekkor még inkább csak megyei megmérettetéseken, például a Suffolk Challenge Cupon és a Suffolk Senior Cupon indult. 1907-ben csatlakoztak a dél-angliai amatőr labdarúgó-bajnoksághoz, amelyben egyre jobb eredményeket értek el. 1922-ben megnyerték a bajnokságot. Ezt később még három alkalommal (1930, 1933, 1934) megismételték, majd 1935-ben alapító tagjai lettek az Eastern Counties Football League-nek, amely jelenleg az angol labdarúgás kilenced- illetve tizedosztálya. A klub egy évvel később profi státuszú lett, majd csatlakozott a Southern Football League-hez (ma heted- és nyolcadosztály), ahol rögtön az első szezonban bajnok lett, a következőben pedig a harmadik helyen végzett.A csapat 1938. május 30-án csatlakozott a The Football League-hez, és az első szezontól annak harmadosztályában (Football League Third Division South) játszott egészen az 1953–54-es szezon végéig, ekkor ugyanis megnyerték azt, és feljutottak a másodosztályba. Ekkor még nem tudtak bennmaradni, a szezon végén rögtön kiestek, de mikor a csapat edzője Sir Alf Ramsey lett, először megszilárdították helyüket a másodosztályban, majd 1961-ben, történetük során először, feljutottak az első osztályba.
Az első osztályban nem kellett sokat várni a sikerekre, rögtön az első szezonban bajnokok lettek. Bajnokként kvalifikálták magukat a BEK-be, ahol az első fordulóban a máltai Florianát 14:1-es összesítéssel búcsúztatták, majd a következő körben kiestek az AC Milan ellen. Ramsey 1963-ban elhagyta a csapatot (a válogatott szövetségi kapitánya lett), majd miután a válogatottal megnyerte az 1966-os labdarúgó-világbajnokságot, a királynőtől kitüntetést kapott a „labdarúgásért tett szolgálataiért”. Ramsey helyére Jackie Milburn került, akivel a bajnoki cím megnyerése után két évvel kiestek az élvonalból. A szezon során a 42 lőtt gól mellé 121 gólt kaptak. Milburn a szezon végén távozott a csapattól, helyére Bill McGarry került. A klub még négy évig a másodosztályban maradt, ekkor McGarry és segítője, Sammy Chung segítségével feljutott a csapat, ugyanis megnyerték a másodosztályt, mindössze egy ponttal megelőzve a Queens Park Rangerst. Milburn később a Wolverhamptonhoz szerződött, helyére 1969 januárjában Bobby Robson került.Robson az itt eltöltött idő alatt sok szép sikert ért el a csapattal. A sikerszéria 1973-ban kezdődött, amikor is megnyerték a Texaco Cupot, és a bajnokságban a negyedik helyen végeztek. Ezzel történetük során először kvalifikálták magukat az UEFA-kupába. Robson a 70-es évek végéig egy erős csapatot hozott létre, többek között több saját nevelésű valamint válogatott angol labdarúgóval (John Wark, Terry Butcher, Paul Mariner), valamint egy holland párossal (Arnold Mühren, Frans Thijssen). Velük a csapat folyamatosan az első öt helyen végzett a bajnokságban, tehát szinte minden évben indulhattak az UEFA-kupában is. Az Ipswich legemlékezetesebb meccse egy Manchester United elleni volt, amikor 6–0-ra győzték le a „vörös ördögöket”. Ezen a mérkőzésen egyébként nagyobb is lehetett volna a különbség, de a United kapusa három büntetőt is hárított. Az első komolyabb siker az 1962-es bajnoki cím óta 1978-ban következett, amikor kupagyőztesek lettek, a döntőben legyőzve az Arsenal FC-t. Folytatásként az Ipswich 1981-ben az UEFA-kupát is megnyerte. Ebben, valamint a következő szezonban is a csapat a bajnokságban egyaránt a második helyen végzett.
Robson sikerei az Ipswichcsel felkeltették az angol szövetség érdeklődését, és felkérték őt az angol válogatott szövetségi kapitányának, amit el is vállalt. Robson helyére addigi segítője, Bobby Ferguson került. Edzősége első két szezonjában a csapat mindkétszer a középmezőnyben végzett, majd fokozatos visszaesés után már a kiesés ellen harcoltak. Végül 1986-ban estek ki, és hat éven keresztül nem is sikerült visszajutniuk a legmagasabb osztályba. Ekkor még Ferguson maradhatott a csapat élén, ám mikor kiharcolták a rájátszást érő helyet, és ott kikaptak az elődöntőben, már lemondott. Helyét a következő három évben John Duncan foglalta el, akit John Lyall követett 1990 májusában. Lyall vezetésével a csapat megnyerte a másodosztályt, így automatikusan feljutott a frissen megalakult Premier League-be. A szezon első felében az Ipswich csak 2 vereséget szenvedett, így a téli szünetet a negyedik helyen tölthették. A tavaszi szezonban azonban visszaesés következett, és végü csak a csalódást keltő 16. helyen végeztek. A következő szezon még rosszabbul sikerült, ugyanis csak annak köszönhetően kerülték el a kiesést, hogy a Sheffield United FC 3–2-es vereséget szenvedett az utolsó fordulóban. Fél évvel később az eredmények még mindig nem javultak, így Lyallt decemberben kirúgták, a csapat pedig a szezon végén kiesett az élvonalból, ugyanis az új edzővel, George Burleyvel sem jöttek a várt eredmények, a bajnokság során például rekordnagyságú, 9–0-s vereséget szenvedtek a Manchester Unitedtől.Miután kiestek, Burley maradt az edző. Vele sikerült három egymást követő szezonban rájátszást érő helyen végezni, de ezeken mindháromszor kiestek az elődöntőben. 2000-ben végül sikerrel jártak, és visszajutottak az élvonalba. Ekkor ugyanúgy rájátszáson kellett részt venniük, ám nem estek ki az elődöntőben, hanem megnyerték minden meccsüket, a döntőben a Barnsleyt legyőzve. Az első szezonban újonchoz képest rendkívül jól szerepeltek, rögtön az UEFA-kupa-indulást jelentő ötödik helyen végeztek, megelőzve például a Chelsea-t. A szezon végén Burley az év edzője lett az újonc csapattal elért UEFA-kupás helyezésért.Az első osztályú tagság ezúttal csak két szezonra nyúlt, de az UEFA Fair Play-listája alapján az Ipswich a kiesés ellenére kvalifikálta magát az UEFA-kupába, ahol csak a harmadik körben esett ki, a cseh FC Slovan Liberec ellen. A másodosztályban Burleynek hamarosan mennie kellett, utolsó mérkőzése a Grimsby elleni 3–0-s vereség volt. A következő négy mérkőzésen megbízott edzőként Tony Mowbray tevékenykedett, majd utána a helyi rivális Norwich korábbi játékosa, Joe Royle lett. Royle feladata eleinte a kiesés elleni harc volt, amit sikeresen végre is hajtott, bár a szezon során sokáig úgy nézett ki, hogy lemaradnak a kiesés elleni rájátszást érő helyről. A 2003–04-es szezonnak már a korábbi pár év anyagi nehézségei nélkül vághattak neki, és folytathatták a feljutásért vívott harcot. Ebben a szezonban rögtön az ötödik helyen végeztek, de a rájátszás elődöntőjében a West Ham United ellen vereséget szenvedtek.A következő szezonban ismét ott voltak a rájátszásban, ismét a West Hammel találkoztak, és ismét vereséget szenvedtek tőlük. 2006-ban a csapat teljesítménye nagyon visszaesett, és csak a 15. helyen végeztek. Ez volt a klub legrosszabb teljesítménye 1966 óta. Royle 2006 májusában lemondott, majd egy hónappal később a klub új vezetőedzője Jim Magilton lett. A klub 2007-ben tulajdonosváltáson esett át, az új tulajdonos Marcus Evans lett, aki a klubtulajdonosi posztért David Sullivannel folytatott versenyt. Az új tulajdonos 2007 decemberében fejezte be a klub átvételét, 85,7%-os részesedést szerezve a klubban. Az Ipswich 2008-ban egy 2013-ig szóló szponzorszerződést kötött Evans cégével, a Marcus Evans Grouppal, az eddigi leghosszabbat a klub történetében. Magiltont 2009-ben kirúgták a csapattól, helyére a Sunderland AFC korábbi edzője, a korábbi kiváló játékos, Roy Keane került. Az ő menedzseri ciklusának tizennyolc hónap után lett vége, miután második szezonjában sokáig csak kieső helyen állt az Ipswich. 2011 januárjában rövid időre megbízott edzőként Ian McParland vette át a csapatot, aki nem sokkal később Paul Jewellnek adta át a helyét.
A klub egyik beceneve a The Blues (kékek), mivel eredetileg kék mezszínben játszották hazai mérkőzéseiket. Később sokáig kék-fehér csíkos felsőben szerepeltek, néha fekete, de leginkább kék nadrággal. Az évek során a ék szín árnyalata többször változott. Az első szponzori felirat 1981-ben került fel a mezre.A játékosok mezén egészen a 60-as évek közepéig nem szerepelt a klub címere. Ekkor egy arany, ugró oroszlán került a mezekre, piros háttérrel. 1972-ben megszületett a klub jelenlegi előtti címere, melyet 1972-től 1995-ig használtak.
1878 és 1884 között a csapat a Broomhill Parkban és a Brook's Hallban játszott. Jelenlegi stadionját, a Portman Roadot 1884 óta használja.Az első szektort 1905-ben építették a Portman Road nevű út oldalán, amely fölé 1911-ben tetőt is húztak. A pályát az első világháború alatt a brit hadsereg teljesen tönkretette. 1936-ban a csapat profi státuszú lett, ekkor kezdte stadionját is fejleszteni. 1959-ben a világítást is felszerelték.Az utóbbi évek bővítéseinek köszönhetően a stadion jelenlegi befogadóképessége valamivel több, mint 30 ezer fő. Az utóbbi tíz évben mind Sir Alf Ramsey, mind Sir Bobby Robson szobrát felállították a stadion előtt. 2009 szeptemberében az északi szektort Robsonról nevezték el. A stadiont többször is a másodosztály legjobb stadionjának választották.
A 2008-09-es szezonban az átlagnézőszám 20 873 volt, a hatodik legmagasabb a bajnokságban. A legtöbben, szám szerint 28 274-en a szezon során a Norwich elleni rangadón voltak.A klub legfőbb riválisa a Norwich, a két csapat meccsét kelet-angol derbinek, vagy az Old Firm-ből alkotott szójáték után „Old Farm”-nak nevezik. Az örökmérleg szerint az Ipswich a sikeresebb, amely az eddigi 138 mérkőzés 45 százalékát nyerte meg, szemben a Norwich 37 százalékával. Döntetlen az esetek 18 százalékában született.A klub egy újabb keletű beceneve a „The Tractor Boys” (Traktor-fiúk), utalva ezzel Ipswich város mezőgazdasági múltjára. Ez a név először az 1998-99-es szezonban szerepelt az angol sportsajtóban, azóta pedig közkedvelt becenév lett a szurkolók körében.
Az Ipswich színeiben a legtöbb bajnoki mérkőzésen Mick Mills lépett pályára, 1966 és 1982 között összesen 591 alkalommal ölthette magára a klub mezét. A legtöbb bajnoki gólt, szám szerint 203-at, Ray Crawford szerezte 1958 és 1969 között, míg az egy szezonban szerzett legtöbb bajnoki gól Ted Phillips nevéhez fűződik, aki a harmadosztály 1956–1957-es szezonjában összesen 41 alkalommal talált a kapuba.
A klub legnagyobb különbségű győzelmeit a Portsmouth FC ellen 1964-ben, még a másodosztályban, valamint a Southampton FC ellen 1974-ben és West Bromwich Albion FC elleni mérkőzésen, 1976-ban aratta. Mindháromszor 7–0 volt a végeredmény. A klub legsúlyosabb vereségei eddig a Fulhamtől elszenvedett 10:1 (1963) és a Manchester United FC elleni 9–0 (1995).
A csapat eddigi legnagyobb hazai nézőszáma 38 010, ennyien egy 1975-ös, Leeds United AFC elleni FA kupa-mérkőzésen voltak a lelátókon. Mivel azóta betiltották az állóhelyeket, ezáltal a stadionok mérete, köztük az Ipswiché is jelentősen lecsökkent, így valószínűtlen, hogy a közeljövőben ez a rekord megdőljön.
Az egyesület legdrágábban eladott játékosa Kieron Dyer, akiért a Newcastle United FC 1999 nyarán 6,5 millió fontot fizetett. A legdrágább játékosvásárlás Matteo Sereni nevéhez köthető, érte az Ipswich 2001 nyarán, a sikeres UEFA-kupa-selejtezők után, 4,75 millió fontot fizetett.
A klub legeredményesebb gólszerzője jelenleg Ray Crawford. Az 1970-71-es szezonban ő lett az első labdarúgó, aki mesterhármast szerzett az angol bajnokságban, a kupában, a ligakupában és a BEK-ben.A lejátszott mérkőzések zárójelben szerepelnek.
Ebben a listában csak a legalább 50 mérkőzésen a kispadon ülő vezetőedzőket tartalmazza. A jelenlegi vezetőedző Paul Jewell.
Az Ipswich Town több játékosa, mint John Wark, Russell Osman, Laurie Sivell és Kevin O'Callaghan komolyabb szerepet kapott a Menekülés a győzelembe (1981) című, Pelével és Sylvester Stallonéval fémjelzett filmben. Rajtuk kívül epizódszerepet kapott még Kevin Beattie és Paul Cooper.

Az írásbeliség fogalma általában az írásos kultúra azon szakaszát jelöli, amelyben már létezik legalábbis felirat-kultúra, a feliratok hagyománya illetve esetleg kódexek. Tehát kulturális tartalmak, információk kézírásos rögzítése szöveges alakban (irodalom, liturgia, oklevelek, történelmi témájú szövegek stb.) Másrészt viszont a szóbeli hagyományokkal való foglalkozás során felmerült annak az igénye, hogy írásbeliség alatt az irodalmi kompetencia is értendő legyen.
Terminológiai ellenpárja, egyben médiatörténeti elődje a szóbeliség, ill. szájhagyomány, örököse pedig a könyvnyomtatás korszaka a Gutenberg-galaxis, majd a digitális írásbeliség. Az írásbeliség korszaka tehát a sumer rovásírástól az egyiptomi hieroglifákon át napjainkig tart, mert bár a fő szerepe mára a nyomtatott írásnak van, illetve ezt leváltva a digitális írásnak, a kézírást máig is nap mint nap használjuk .
Marshall McLuhan az írásbeliséget irodalmi kódexkultúrának és feliratkultúrának is nevezi, amely alatt kulturális tartalmak kézírásos rögzítését és így szó szerinti megőrzését érti. Az írás, az írni tudás képezi a hagyományok, a kultúra és a művelődés nagyobb formátumú megőrzésének alapját. Az írásbeliség azonban nem hirtelen szakítás a szóbeli hagyományokkal, mert a kéziratokat általában hangosan felolvasták. Az írás megjelenése egyben a vizualitás növekvő dominanciáját is jelentette, amely más érzékszervi benyomássokkal támogatta a szabályok és rendszerűségek felismerését. Ez pedig az ok-okozati összefüggések könnyebb rendszerezését és a matematikai gondolkodást segítette elő.

Irinyi Irinyi János (Albis, 1817. május 18. – Vértes, 1895. december 17.) magyar vegyész, a zajtalan és robbanásmentes gyufa feltalálója, Irinyi József bátyja.
A nemesi származású irinyi Irinyi család sarja. 1817-ben született Partiumban, a Bihar megyei Albison, irinyi Irinyi János mezőgazdász, földbirtokos, és Janovits Roxanda (másként: Jánossy Róza) gyermekeként. Többek között Debrecenben is tanult, de kémiai ismereteit a bécsi Politechnikumban szerezte. Egyik professzorának (Meissner Pálnak) sikertelen kísérlete kapcsán jött rá a nem robbanó, zajtalan gyufa megoldásának gondolatára. Hosszú kísérletsorozat után, 1836-ban szabadalmaztatta a zajtalan és robbanásmentes gyufát (a gyufa fejében a foszfort nem kálium-kloráttal, hanem ólom-dioxiddal keverte). Találmányát eladta egy Rómer István nevű gyufagyárosnak, a kapott összegből külföldre ment tanulmányútra, s ebből fedezte későbbi berlini egyetemi, majd hoffenheimi gazdasági akadémiai tanulmányait.
Berlinben, 1838-ban (21 évesen) könyvet írt a kémia elméletéről, amelyben különösen a savakkal foglalkozott. Értekezett a szikes talajok javításáról is. A magyar szódás szikesek gipsszel történő javítását először Irinyi javasolta. Ugyancsak ő alapította az első magyar gyufagyárat (gyújtófák gyára) 1839-ben Pesten.
Irinyi egyike volt a legtehetségesebb magyar kémikusoknak. Tökéletesen elsajátította az A. L. Lavoisier szellemében fejlődő új kémiát. Nagy bátorság kellett ehhez, mert a bécsi és a budapesti tudós világ is el volt telve Winterl Jakab nagyszerűségétől, aki Lavoisier kísérleteinek meddőségét és elméleteinek tarthatatlanságát hirdette. És Winterlnek sok követője, tanítványa volt. Mindebben az a tragikomikus, hogy Irinyi Winterl halála után nyolc évvel született, és Winterl tekintélye az általa alapított józsefvárosi botanikus kerten és Tessedik Sámuel barátságán nyugodott, tehát távolról sem kémiai természetű alapokon.
Az 1848–49-es szabadságharcban jelentős politikai szerepet játszott, Kossuth őt bízta meg az ágyúöntés és puskaporgyártás irányításával, és az állami gyárak felügyeletével. Őrnagyként a nagyváradi lőporgyár vezetője volt. A szabadságharc bukása után börtönbüntetésre ítélték. Szabadulása után visszavonult a politikai élettől, tudományos munkásságának élt. A mai köztudatban csak a gyufával kapcsolatos tevékenysége ismert, pedig az új szemléletű kémia egyik legelső hazai terjesztője volt, valamint jelentős szerepet játszott a magyar kémiai szaknyelv kialakításában.Mint erősen magyar érzésű nemes ember már korábban is részt vett a forradalmi mozgalmakban, a hagyomány szerint a híres 12 pontot ő szövegezte és küldte Pestre.
Mezőgazdasági kísérletei anyagilag tönkretették, s könyvelői állást kellett vállalnia, majd a debreceni István malom igazgatója lett.
Felesége, dobói Dobayné micskei és nagyváradi Baranyi Hermina (1826–1888) asszony, akit 1866-ban vett el feleségül.
Irinyi János nevét több közintézmény viseli, például a debreceni Irinyi János Gimnázium, Szakközépiskola és Szakiskola, a kazincbarcikai Irinyi János Református Szakközépiskola és Diákotthon, a balatonfűzfői Irinyi János Általános Iskola és Alapfokú Művészetoktatási Intézmény és a létavértesi Irinyi János Általános Iskola, valamint Budapesten az Irinyi János laktanya az MH 1. Honvéd Tűzszerész és Hadihajós Ezred laktanyája.
1817 –ben, ezen a napon született Irinyi János, a gyufa feltalálója., csabanet.hu
Lósy-Schmidt Ede: A foszforos gyújtók. Magyar Mérnök- és Építész-Egylet Közlönye. 1935;

Irinyi Irinyi József (Albis (Románia, Bihar megye), 1822. március 13. – Pest, 1859. február 20.) magyar hírlapíró, műfordító, országgyűlési képviselő, Irinyi János öccse.
A nemesi származású irinyi Irinyi család sarja. 1822-ben született Erdélyben, a Bihar megyei Albison, irinyi Irinyi János mezőgazdász, földbirtokos, és Janovits Roxanda (másként: Jánossy Róza) gyermekeként. Nagyváradon, majd 1838-tól Debrecenben tanult. Egyéves joggyakorlat után Pestre költözött ügyvédi vizsgájának letételére. Megismerkedett a kortárs magyar irodalom akkori vezető személyiségével (Toldy Ferenc, Bajza József és Vörösmarty Mihály) és az írói pályát választotta. Az Athenaeum című lap munkatársa lett. 1842-ben bejárta Németországot, járt Franciaországban és Londonban is. 1843-ban tért haza. Úti élményeiről írt munkáját a magyar cenzúra nem engedte megjelentetni, ezért azt 1846-ban Halléban nyomtatták ki. Az irodalomtörténészek ezt a munkát tartják a reformkor legkiemelkedőbb útleírásának.
1843-ban a pozsonyi országgyűlés alatt letette az ügyvédi vizsgáját. 1844-ben a Pesti Hírlap munkatársa, a külföldi hírek rovatát szerkesztette 1848-ig. Más lapokba is dolgozott, az Életképekbe írt karcolatokat és színházi kritikákat. Kétszer párbajozott, egyik alkalommal a Budapesti Híradó szerkesztőjével. Az 1848-as pesti forradalomban tagja annak a választmánynak, amelyik követelte a Helytartótanácstól a cenzúra eltörlését, Táncsics Mihály szabadon engedését. Ő javasolta, hogy követeléseiket foglalják össze pontokba. Ez volt a 12 pont.
Az 1848-as nemzetgyűlés megnyitása előtt tagja volt annak a bizottságnak (tagjai: Kemény Zsigmond, Lónyay Gábor, Bónis Samu, Csengery Antal), amelyik előkészítette a képviselőházi szabályokat. A nemzetgyűlésnek végig a tagja maradt, jelen volt Debrecenben és Szegeden is. 1848. október 8-án a kormány követségi tanácsosként Párizsba küldte a magyar érdekek képviseletére. Az 1849. április 14-én elfogadott függetlenségi nyilatkozat híre után idegen névre szóló útlevéllel hazatért, és még részt vett két debreceni ülésen. A szabadságharc bukása után külföldre akart menekülni, de Grazban elfogták. Pestre, az Újépületbe hozták, majd több havi fogság után halálra ítélték. Haynau megkegyelmezett neki. A visszavonult Irinyi ettől kezdve haláláig a szépirodalommal foglalkozott. 1858-ban a Dunamelléki református egyházkerület tiszteletbeli főjegyzőjévé választották. Az 1850-es években a Pesti Naplóba és a Magyar Sajtóba publikált.
1859. február 20-án délután fél 6 órakor, szívgyulladásban hunyt el, élete 37. évében. 22-én délután a Kerepesi temetőben helyezték örök nyugalomra a református egyház szertartása szerint.
Haláláról Jókai Mór is megemlékezett a Vasárnapi Ujságban: „Irinyi valóban az egész hazai intelligenciának halottja, kinek sírjára annyival nehezebb gondolnunk, mert oda nem egy bevégzett, hanem egy megkezdett munkásság van eltemetve”.
A Bihar megyei Albison lévő szülőháza helyén emléktábla van elhelyezve, a helybéli lakosság 2001-ben megalakította az Irinyi József Társaságot.
Német-, franczia-, és angolországi Uti jegyzetek. Halle, 1846. Két kötet. Első rész Második rész
Tamás bátya kunyhója, vagy néger élet a rabszolgatartó amerikai államokban. Fordítás angolból, 1853
Kulcs Tamás bátya kunyhójához. Közlése a valóságos történeteknek és okleveleknek, melyekre a mű építve volt, a mű valódiságát kitüntető bizonyítványokkal. Beecher Stowe után angolból fordította. 1853
Az 1790–91-iki 26-ik vallásügyi törvény keletkezésének történelme. Közjogi észrevételekkel a bécsi és linzi békekötések alapján. Kilián, Pest, 1857
Geschichte der Entstehung des 26. Gesetzartikels von 1790/1 über die Religionsangelegenheit; Kilian, Pest, 1857
Német-, francia- és angolországi úti jegyzetek; sajtó alá rend., jegyz., utószó Fenyő István; Argumentum, Bp., 1998
Szinnyei József: Magyar írók élete és munkái V. (Iczés–Kempner). Budapest: Hornyánszky. 1897.  
Barna Béla: Szász-Anhalt metropolisza, Halle an der Saale - Németország - 2004. (Irinyi József hallei éveiről)

Az Iris (koreai írással: 아이리스, magyaros: Airiszu) egy dél-koreai akciósorozat, melyet a KBS2 csatorna vetített 2009 őszén. 17 millió dolláros költségvetésével az egyik legdrágább dél-koreai dorama.A sorozat kritikai és nézettségi siker is volt egyben, amellett, hogy 30% fölötti nézettséget produkált, minden héten vezette a toplistákat is. A sorozat számos díjat nyert a 2009. évi KBS Dráma-díjkiosztón, a főszereplő I Bjonghon például elnyerte a nagydíjat is.
A történet főszereplője két barát, akik a 707. különleges rendeltetésű zászlóaljban szolgálnak, és innen átkerülnek Dél-Korea elit titkosszolgálati egységébe. Olyan feladatot kapnak, ami nem csak egymás iránti feltétlen hűségüket teszi próbára, de egy nemzetközi összeesküvés kellős közepébe is csöppennek. A főszereplő Kim Hjondzsun pedig lassan arra is rádöbben, hogy ködös múltjának is köze van ahhoz, hogy a titkosszolgálathoz került. Az Iris szereplői dél- és észak-koreai származásúak. A sorozat a két oldal közötti feszültségre épül, így mindkét oldalt részletesen bemutatja. A történet szerint a dél- és észak-koreai ügynökök kénytelenek összefogni egy ismeretlen kilétű nemzetközi bűnöző ellen, ám az események többször is úgy alakulnak, hogy a két oldal átmeneti szövetsége meg-megrendül.
A sorozatot többek között Magyarországon, Japánban és Kínában forgatták. Az Iris egy spin-off sorozatot is szült Athena: Godess of War címmel, 2010-ben. 2013-ban folytatása is elkészült, IRIS II címmel, melyet részben szintén Magyarországon forgattak, új szereplőgárdával.
Kim Hjundzsun (I Bjonghon) és Csin Szau (Csong Dzsunho) a legjobb barátok, a dél-koreai hadsereg 707. különleges rendeltetésű zászlóaljában szolgálnak. Külön-külön ismerkednek meg a szép Cshö Szunghivel (Kim Thehi), akinek figyelméért mindketten harcolni kezdenek. Nem sokkal később a laktanyából egy föld alatti bunkerbe hurcolják őket az éjszaka közepén, ahol válogatott kínzásoknak vetik őket alá. Miután sikeresen átmennek a teszten, bemutatják őket a Nemzetbiztonsági Szolgálat (NBSZ) főnökének, Pek Szannak (Kim Jongcshol). Pek elmagyarázza nekik, hogy az NBSZ feladata megvédeni Dél-Koreát és a koreai érdekeket minden külföldi fenyegetéstől, nem riadva vissza a törvényellenes akcióktól sem, ha kell ki is végzik a fenyegetést jelentő egyéneket. Az ügynökség léte annyira titkos, hogy maga az ország elnöke sem tud róla.
Miután bekerülnek az ügynökségbe, a két férfi rájön, hogy mindkettejüket Szunghi válogatta ki. Az egység sikeresen megvédi az elnökjelöltet egy merénylettől, ezért Hjondzsunt és Szaut meghívják a Kék Házba, ahol Hjondzsunnak furcsa déjà vu-érzése támad, mintha már járt volna korábban ugyanott.
Mindeközben egy elit bérgyilkos (T.O.P.) egy sanghaji hotelban kivégez egy politikai szempontból fontos személyt, majd kiderül, hogy a következő célpontja egy prominens észak-koreai tudós, aki az észak-koreai atomfegyver-programért felelős. Hjondzsun, Szau és Szunghi Budapestre utaznak, hogy megakadályozzák a tudós kivégzését. Az akció közepette egy nemzetközi összeesküvés kezd kibontakozni, egy Mr. Black nevű titokzatos bűnözővel a háttérben, és közben Hjondzsunnak arra is rá kell döbbennie, hogy ködös múltja kezdi kísérteni.
Az Iris szereplői dél- és észak-koreai származásúak. A sorozat a két oldal közötti feszültségre épül, így mindkét oldalt részletesen bemutatja. A történet szerint a dél- és észak-koreai ügynökök kénytelenek összefogni egy ismeretlen kilétű nemzetközi bűnöző ellen, ám az események többször is úgy alakulnak, hogy a két oldal átmeneti szövetsége meg-megrendül.
I Bjonghon:  Kim HjundzsunA dél-koreai különleges alakulat tagja, fotografikus memóriája van, kisportolt alkat, minden fegyverhez kiválóan ért, kitűnik képességeivel. A küldetések során a TK1 fedőnevet viseli. Gyakran dolgozik együtt Csin Szauval.Kim Thehi:  Cshö SzunghiA titkosszolgálat különleges egységének csapatvezetője, tapasztalt profilkészítő. Nagy szerepe volt abban, hogy Hjundzsunt és Szaut az egységéhez helyezték át.Csong Dzsunho:  Csin SzauHjundzsun barátja, kettejük közül a hidegfejűbb és felelősségtudatosabb. A különleges kommandóban gyakran voltak egymás vetélytársai, a titkosszolgálathoz kerülésük után pedig egymás ellenfeleivé válnak, amikor mindketten szemet vetnek a csinos Cshö Szunghira. Szau kódneve TK2.Kim Szungu:  Pak CsholjongAz észak-koreai államberendezkedés feltétel nélküli támogatója, egy különleges, magas rangú politikusok védelmével megbízott csoport vezetője. Pak először Magyarországon találkozik Kim Hjundzsunnal, ahol olyan incidensbe keverednek, ami gyakorlatilag védtelenné teszi Pakot és csoportját feletteseik akaratával szemben.Kim Szojon:  Kim SzonhvaPak Csholjong biztonsági csapatának egyetlen női tagja, aki képességeivel és határozottságával kivívta a társai elismerését. Feltétel nélkül követi főnökét, és mélységesen megveti Dél-Koreát.T.O.P.: VickTitokzatos kilétű, könyörtelen bérgyilkos, aki egy még titokzatosabb szervezet tagja, és csupán egyetlen ember, egy bizonyos Mr. Black parancsait hajlandó követni. Nemzetisége nem ismert, mert bár koreai származásúnak tűnik, angolul is folyékonyan beszél. Feladata politikai célpontok megsemmisítése és titkos információk megszerzése illetve megsemmisítése.
A dél-koreai titkosszolgálat, az NBSZ vezetője Pek Szan (Kim Jongcshol). Bár titulusa szerint igazgatóhelyettes, effektíve ő irányítja a szervezetet, mivel az igazgatót az aktuális politikai trendeknek megfelelően állandóan cserélik. Pek döntése alapján helyezték át Kim Hjundzsunt és Csin Szaut a kommandótól hozzájuk. A döntései mögötti motiváció gyakran titokzatos, és időnként teljesen szemben áll az ország érdekeivel.
Pak Szanghjon (윤제문 Jun Dzsemun) az NBSZ napi ügyeinek igazgatója. Beosztottjai tisztelik embersége miatt, aki minden ügynökével külön foglalkozik, ugyanakkor szigorúan veszi a hibákat. Személyesen felügyeli a hazai operációkat a terepen.
Jang Dzsongin (김혜진 Kim Hjedzsin) az NBSZ főhadiszállásáért felelős ügynök. Az ügynökség technikai szakértői és hackerei Jang Midzsung (현쥬니 Hjon Dzsuni) és Hvang Theszong (나윤 Na Jun). Ők gondoskodnak arról, hogy az ügynökök minden technikai és informatikai segítséget megkapjanak.
Oh Jongju (윤주상 Jun Dzsuszang) a bűnügyi labor vezetője, az ügynökség legidősebb tagja, gyakran ad atyai tanácsokat a többieknek.
A Koreai-félsziget ügyeit érintő cselekmény miatt a dél-koreai Kék Ház meghatározó szerepet kap a sorozatban. Dél-Korea elnöke a cselekmény szerint Csom Jongho (이정길 I Dzsonggil), aki Korea újraegyesítése érdekében tárgyalásokat folytat Észak-Koreával.
Csong Hjongdzsun (정한용 Csong Hanjong) az elnök főtanácsosa, akiben Csom elnök megbízik, és akivel minden információt megoszt. A sorozat folyamán az elnök a külső és belső intrikák közepette csak rá számíthat.
Hong Szudzsin (명지연 Mjong Dzsijon) az elnök titkárnője, aki nem jön ki jól Csong tanácsossal. Hong kapcsolatai és szándékai nem tiszták.
A sorozatban több visszatérő külföldi szereplő is jelen van. Hjondzsun és Szunghi Akitában megismerkedik egy Juki nevű japán lánnyal (Karen Miyama). Juki családja panziót üzemeltet, és sokat segítenek Hjundzsunnak, amikor bajba kerül. Juki vonzódik is a férfi iránt.
Hjundzsun útjai Japánban kereszteződnek a helyi titkosszolgálat ügynöknőjével. Szato Eriko (ふえき ゆうこ Fueki Júko) feladata, hogy a japán területre lépett gyanús személyeket figyelje.
A sorozat története az 1999-ben készült Szüri (쉬리) című dél-koreai akciófilmen alapszik. Az Irisről először 2008-ban nyilatkozott a gyártó Taewon Entertainment, a hatalmas költségvetés és a felvonultatott sztárok miatt végig nagy médiaérdeklődés kísérte a produkciót. A Szüri televízióra adaptálásában a film rendezője, Kang Dzsekju (강제규) is részt vett.A Kim Hjondzsun (김현준), Cso Kjuvon (조규원) és Kim Dzseun (김재은) által írt forgókönyv alapján megkezdődtek a sorozat előkészületei. A koreai szokásoktól eltérően a sorozatot nem egy csatorna rendelte meg, a gyártó cég önállóan fogott az elkészítésébe, azt remélve, hogy a különböző csatornák egymásra fognak licitálni a vetítési jogért.2008. április 18-án bejelentették, hogy a főszerepet I Bjonghon kapta meg. Ez volt I első televíziós szerepe 2003 óta, mivel a színész öt évig mozifilmekre koncentrált, a bejelentés idején például a G. I. Joe: A kobra árnyéka című amerikai akciófilmet forgatta. I Bjonghon gázsija a harmadik legmagasabb volt a koreai televíziós sorozatok történelmében epizódonként 100 millió vonnal (körülbelül 21 millió forint). A gázsi egy 1,5 milliárd von (320 millió forint) értékű szerződés része volt. A magas gázsit I azért kapta, mert hírneve potenciális befektetőket és népszerűséget hozhatott a sorozatnak külföldön is, különösen Japánban.Június 24-én a gyártó bejelentette, hogy a Big Bang nevű popegyüttes rapperét, T.O.P.-t szerződtették le I Bjonghon visszatérő bérgyilkos ellenfelének szerepére. Október 10-én az is kiderült, hogy a női főszerepet a Forbidden Love és a Stairway to Heaven című sorozatokkal ismertté vált Kim Thehinek ajánlották fel. Akárcsak I Bjonghonnak, Kimnek is hosszú idő óta ez volt az első televíziós szerepe.Az Iris előkészületeit nem csak Koreában, de Japánban is nagy figyelemmel kísérte a média, főképp I Bjonghon miatt. A stábhoz csatlakozott Kim Szungu az észak-koreai biztonsági főnök szerepében és Csong Dzsunho mint Kim Hjundzsun legjobb barátja és harcostársa.A hatalmas költségvetés és a népszerű színészek miatt a produkciós cég nehezen talált rendezőt a sorozathoz, ami nagy port vert fel a médiában a 2009-es év elején. Nem sokkal később a Taewon bejelentette, hogy Jang Junho (양윤호) és Kim Gjuthe (김규태) lesznek a rendezők. Ugyanekkor derült ki az is, hogy a KBS csatorna fogja vetíteni a sorozatot Dél-Koreában. 2009. február 19-én bejelentették, hogy az észak-koreai ügynöknő szerepére Kim Szojont szerződtették.
Az első jeleneteket 2009. március 10-én forgatták Akitában, Japánban. I Bjonghon népszerűsége miatt a sorozat forgatásáról azonnal értesültek a japán rajongók. A színészt több ezer rajongó fogadta a repülőtéren, és a forgatást is gyakorta hátráltatta a miatta odasereglett tömeg. A sorozatnak köszönhetően megtöbbszöröződött a prefektúrába látogató koreai turisták száma. A stáb három hétig forgatott a prefektúrában, majd március 28-án elhagyták Japánt.A nagy költségvetésnek köszönhetően az Iris a koreai televíziós sorozatok történetében több rekordot is felállított, főképpen a látványos akcióelemeivel. 2009. november 29-én egy lövöldözéses jelenet kedvéért 12 órára lezárták Szöul egyik forgalmas kereszteződését. A színészek gyakran maguk forgatták az egyébként kaszkadőröket igénylő veszélyes jelenetek többségét, I Bjonghon például maga ugrott le a 130 méter magas gátról Akitában. A kimerítő akciójelenetekre külön készítették fel a színészeket, hogy hihetőek legyenek.A forgatás szünetében, 2009 májusában I Bjonghon részt vett a cannes-i filmfesztiválon, hogy népszerűsítse a produkciót. Ugyanebben a hónapban a teljes színészgárdával sajtótájékoztatót tartottak.A következő nemzetközi forgatási helyszín Magyarország volt, ahol június 9-én kezdték meg a munkálatokat, két hétig forgattak, pihenőnap nélkül, gyakran a nap huszonnégy órájában, ami megterhelő volt a magyar stábnak. A magyarországi munkálatokat a Mafilm és az Eurofilm végezte, a magyar forgatás producere Váradi Gábor volt. A koreai stáb több helyszínt is megnézett Európában, a nyugat-európai városokat túl drágának, Ukrajnát pedig veszélyesnek ítélték, ezért esett a választásuk Magyarországra. Váradi Gábor szerint a kedvező adólehetőségek és a segítőkész önkormányzatok is hozzájárultak a döntéshez, mivel a stáb például a fővárosi közterületeken ingyen forgathatott. A forgatási helyszínek közé tartozott Budapesten kívül a keszthelyi Festetics-kastély, Tihany és más balatoni települések, illetve Vác. A magyar producer szerint a koreai színészek profizmusról tettek tanúbizonyságot a forgatáson, nem voltak sztárallűrjeik, és szinte mindent maguk csináltak, még a fénybeállításokhoz sem alkalmaztak úgynevezett „fénydublőrt”. Magyarország után a sorozatot Koreában forgatták tovább.
Július végén a Taewon bejelentette, hogy az Irist a KBS2 csatorna fogja vetíteni szerda és csütörtök esténként, 2009. október 14-étől. A forgatás tovább folytatódott, majd október 5-én sajtótájékoztatót tartottak a koreai és a nemzetközi sajtó részére.
Az Irist 2009. október 14-én kezdte vetíteni a KBS2 csatorna, magas nézőszámmal. A sorozat kritikai és kereskedelmi siker volt, az egyik legjobban teljesítő sorozat az évben, mely számos díjat nyert színészei és készítői számára is.A sorozat utolsó epizódját 2009. december 17-én vetítették, majd a KBS bejelentette, hogy december 22-én egy különkiadást is levetítenek. A különkiadásban a magyarországi, japán és koreai forgatás kulisszatitkai szerepeltek, valamint interjúk a színészekkel és a stábtagokkal.2010. január 28-án közölte a sajtó, hogy a japán sugárzási jogokat a TBS csatorna vette meg, rekordnak számító 400 millió jenért (körülbelül egymilliárd 280 millió forintért). A csatorna 2010. április 21-én, főműsoridőben kezdte vetíteni a sorozatot – ami koreai sorozat esetében egyedülálló volt a japán televíziózás történetében –, híres japán színészek szinkronjával, I Bjonghonnak például Fudzsivara Tacuja kölcsönözte a hangját. A kétórás premier a TBS legmagasabb nézettségét produkálta aznap, az idősáv átlagos nézettségének kétszeresével. A premier előtt számos promóciós célú reklámot vetítettek, I Bjonghon és Kim Thehi több japán talkshow-ban is szerepelt, Tokió-szerte óriásplakátokon és posztereken népszerűsítették a sorozatot.Japánban a premiert követően is erős sajtóvisszhangja volt a sorozatnak. 2010 májusában két koncertet tartottak, összesen több mint hatvanezer nézővel. A koncerten a szereplőgárda élőben adott interjúkat, eljátszottak jeleneteket a sorozatból, és elhangzottak a népszerű betétdalok is. A TBS 2010 júniusában bejelentette, hogy a műholdas szolgáltatásukban a sorozat naponta rekordot döntött, az azonos sávban futó előző műsorok nézettségének kétszeresét hozta. A légitársaságok korábban az Akita–Szöul járatok törlését fontolgatták kihasználatlanság miatt, a sorozatnak köszönhetően azonban megindult a koreai turizmus a prefektúrába. A sorozat kereskedelmi sikerének köszönhetően a japán önkormányzatok versengeni kezdtek a sorozat producereinek figyelméért, megpróbálva kihasználni az esetleges folytatást, illetve a kapcsolódó projekteket.2010. május 6-án a sorozatot készítő Taewon Entertainment egyik producere úgy nyilatkozott, hogy a cég tárgyalásokat folytat az egyik nagy amerikai televíziós csatornával a sorozat vetítéséről, 20 epizód helyett 12-re csökkentve. A megállapodás létrejötte azt jelentette volna, hogy az Iris lehetett volna első koreai televíziós sorozat, amit nagy kereskedelmi csatorna vett meg Amerikában. A sorozatot végül a Dramafever internetes szolgáltató vásárolta meg.
Az Iris filmzenei albumát 2009. november 13-án adták ki 16 számmal, a zenét I Dongdzsun és Cshö Szonggvon komponálta. Az albumon szerepeltek a betétdalok is, többek között Pek Csijong, Szin Szunghun és a Big Bang előadásában.December 24-én egy kétlemezes korlátozott kiadású verziót is piacra dobtak, melyhez egy 76 oldalas fényképalbumot is mellékeltek. Az első lemezen tíz dal volt hallható, ezek közül négy a sorozat második felében szerepelt, és az eredeti lemezen nem kapott helyet. A második lemezen tizenöt instrumentális szám volt található, ezek közül négy nem szerepelt az első filmzenei albumon.Egy héttel az Iris japán premierje előtt bejelentették, hogy a Big Bang egy balladával járul hozzá a sorozat japán vetítéseihez. A Tell Me Goodbye című dalt 2010. június 9-én kislemezként is kiadták Japánban CD és CD-DVD kiadásban is.A sorozat japán vetítésével egyidőben deluxe verzióban is kiadták a filmzenét, 2010. május 26-án. A két lemezen összesen 13 dal és 19 instrumentális szám kapott helyet, egy 72 oldalas fényképalbummal valamint egy DVD-vel, amin a videoklipek szerepeltek: a Hallelujah a Big Bangtől, a Don't Forget Pek Csijongtól és a Love of Iris Szin Szunghuntól.
A sorozat vetítésének megkezdése előtt - illetve közben - egy kétkötetes regény is napvilágot látott, melyet Cshe Udo (채우도) írt. Az első kötetet 2009. október 12-én adták ki, két nappal a sorozat premierje előtt. A második kötet egy hónappal később, november 12-én került a könyvesboltok polcaira, az első kötettel ellentétben azonban a cselekménye nem követte a sorozatét.2010 júliusában megerősítették, hogy készül egy Iris képregény is, 2011 őszi megjelenéssel. A projektről már jóval a sorozat készítése előtt, 2009 óta közöltek híreket. Az először Japánban, majd Koreában megjelent képregényben megmarad a férfi és női főszereplő kapcsolata, a cselekmény azonban eltér a sorozatétól.
Az Irist 2010. február 12-én DVD-n is megjelentették Dél-Koreában, nyolclemezes dobozban, angol felirattal. Az első kiadáshoz egy ötvenoldalas fényképalbumot is mellékeltek, korábban nem publikált képekkel a forgatásról.2009. november 27-én egy 100 perces DVD-t is megjelentettek Iris Navigate DVD címmel a japán piacra szánva, amely a magyarországi, japán és koreai forgatásról számolt be.A teljes sorozatot két DVD-csomagban adták ki Japánban vágatlan verzióban. Az első 2010. július 2-án jelent meg 19 950 jenes (kb. 63 000 forintos) áron, a második pedig szeptember 15-én. Augusztus 3-án az első csomagot megjelentették Blu-ray-en, október 20-án pedig a második csomagot is, mindkettőt 25 200 jenért (78 000 forint) árulták. Az első kiadásokhoz járt NSZB-igazolvány, képeslapcsomag és egy 24 oldalas könyvecske is.Mindezek mellett 2010 júniusában a Japán piacon két exkluzív DVD-csomag is megjelent, az első a magyar és japán, a második a koreai forgatás kulisszatitkaival.
Az Iris végig magas nézettségű sorozat volt, az utolsó epizódot pedig a koreai lakosság 40%-a követte figyelemmel.A sorozat és a színészek számos elismerést kaptak a 2009-es KBS Dráma-díjkiosztón, I Bjonghon elnyerte a díjkiosztó nagydíját is Kim Hjondzsun megformálásáért. Kim Thehi, Csong Dzsunho és Kim Szungu Kiválóság-díjat kapott. Jun Dzsuszang (윤주상) elnyerte a legjobb mellékszereplőnek járó díjat, Kim Szojon pedig a Népszerűség-díjat. I Bjonghon és Kim Thehi megkapta a Legjobb páros-díjat és I az internetes népszerűség-díjat is is.A 46. Pekszang-díjkiosztón I Bjonghon lett a legjobb színész, a sorozat pedig elnyerte a legjobb dorama címet.2010. augusztus 27-én Csong Dzsunho és a sorozat egyik producere részt vett egy díjátadó ceremónián Akita prefektúrában. A prefektúra kormányzója elismerését fejezte ki a sorozat készítőinek a turizmus fellendítéséért. Később I Bjonghon elnyerte a Szöuli Turizmus-díjat Szöul szépségeinek bemutatásáért. Októberben Japánban is hasonló díjjal tüntették ki.A 2010-es Tokiói Nemzetközi Drámafesztiválon I Bjonghon elnyerte a legjobb ázsiai színész díját a sorozatban nyújtott alakításáért. Ugyanitt az Iris a legjobb külföldi produkció lett.
2010-ben elkezdődött egy spin-off-sorozat forgatása, amit az év végén mutattak be. Az Athena: Godess of War című sorozatot többek között Olaszországban, Új-Zélandon, Japánban és az USA-ban forgatták Csong Uszong (정우성), Cha Szungvon (차승원), Pak Szue (박수애), Cshö Szivon (최시원) és I Dzsia (이지아) főszereplésével. A Taewon Entertainment vezető producere egy interjúban elmondta, hogy az Iris és az Athena ugyanabban a fiktív univerzumban játszódik, így lehetőség van arra, hogy a szereplők átjárjanak a sorozatok között. A forgatást öt hónaposra tervezték, Dél-Korea után júliusban Olaszországba utaztak. A sorozatot 2010. december 3-án mutatták be az SBS csatornán, és 2011. február 21-én vetítették az utolsó epizódját. Nem sokkal a sorozat befejezése előtt a produkciós cég úgy nyilatkozott, hogy szándékukban áll folytatni a sorozatot és jobban összekapcsolni a franchise többi részével.Az Iris valódi folytatását 2011 októberében tervezték adásba küldeni, az előzetes munkálatok megkezdése alapján 2011 márciusában akarták elkezdni a forgatást. 2010 áprilisában a Taewon bejelentette, hogy várható I Bjonghon, Kim Thehi és Kim Szojon visszatérése a folytatásban. Később, nem sokkal az Athena utolsó epizódjának adásba kerülése előtt a Taewon közölte, hogy az Iris 2-nek 2012-es premiert terveznek. A sorozat történetét ekkor még nem fejezték be a forgatókönyvírók, és végleges döntés sem született még a szereplőválogatásról sem. A sorozat forgatását végül 2012 november végén Budapesten kezdték meg, a főszereplők Csang Hjok, I Dahe és I Bomszu; 2013 februárja és áprilisa között vetítették a KBS2 csatornán.
A sorozat részeiből összevágtak egy 123 perces játékfilmet Iris: The Movie címmel, amihez extra jeleneteket is forgattak, és kibővítették a végjátékot is. A filmet a 34. Hongkongi Nemzetközi Filmfesztiválon mutatták be először, később pedig a 2010-es cannes-i fesztiválon is levetítették lehetséges vevők számára. Koreában a Cine21i mutatta be 2010. november 22-én, majd IPTV-n, kábeltelevízión és az interneten is megjelent. Japánban a Kadokawa Pictures, Hongkongban az I-cable Entertainment, Szingapúrban a Clover Films vásárolta meg. Japánban Iris: The Last címmel, 2011. január 8-án mutatták be a mozik.
Ez a szócikk részben vagy egészben  az   Iris (TV series) című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.

Az író az az ember, aki irodalmi szövegeket ír. A szépirodalmi szöveget létrehozó szerzőt szépírónak is nevezik.
A szűkebb értelemben vett szépíró vagy prózaíró prózai szépirodalmi szövegeket, szépprózát alkot. Művei között lehetnek elbeszélő művek (például regény, elbeszélés és novella) illetve színpadi művek (tragédia, vígjáték, tragikomédia, középfajú dráma, monodráma). A színpadi művek szerzőire használják a specifikus drámaíró, vígjátékíró stb. megnevezéseket is. A régebbi korok tudományos íróit és vallási íróit, a történetírókat, önéletírókat, valamint a mai esszéírókat ugyancsak a szépírók közé sorolhatjuk.
A prózaíró mellett gyakran a költőt, különösen az eposzok, elbeszélő költemények, drámai költemények, illetve verses drámák alkotóját, valamint a dalszövegírót, a forgatókönyvírót és a librettistát is írónak vagy szépírónak nevezik.
Még tágabban véve írónak nevezik az újságírót és az ismeretközlő szerzőt is, ezen belül a szakirodalmi publikáció készítőjét és az ismeretterjesztő írót. A fő foglalkozásaként ismeretközlő műveket író szerzőt szakírónak nevezik.
Az első szövegírói művek az operákhoz, operettekhez, daljátékokhoz kapcsolódnak. Későbbi műfaj ezen belül a filmszövegírás, s kimondottan huszadik században vált igen elterjedtté a dalszövegírás.
Nincs olyan szakképzési forma, amely írói szakképesítést nyújtana. Léteznek írói tanfolyamok vagy az egyetemek bölcsészkarán írói kurzusok, de ezek elvégzése nem jelenti azt, hogy a résztvevők a tanfolyam sikeres elvégzése után íróvá válnak.
jogi (Jókai Mór, Franz Kafka, Maurice Maeterlinck, Mikszáth Kálmán, Lev Tolsztoj)
matematikai (Esterházy Péter, Ottlik Géza, Alekszandr Iszajevics Szolzsenyicin)
orvosi (Bertolt Brecht, Mihail Bulgakov, Anton Pavlovics Csehov, James Joyce, Stanisław Lem, Németh László, William Somerset Maugham, Magyar Imre, Lénárd Sándor)
Volt olyan író is, aki többféle egyetemre is járt, például Henryk Sienkiewicz, aki orvostudományt és jogot, később bölcsészetet és történelmet tanult. Természetesen voltak olyanok is, akik felsőfokú végzettség nélkül lettek világhíres írók, például Jaroslav Hašek, Mark Twain, Thomas Mann és valószínűleg ebbe a kategóriába tartozott William Shakespeare is.
Az írók (és költők) a világ több országában írószövetséget alakítottak, az írók és az irodalom érdekeinek képviseletére és védelmére. Az írószövetségek további egyesüléseket hoznak létre, például az EWC-ben tömörülnek az európai írószövetségek. 
A PEN-Club olyan nemzetközi szervezet, amely előmozdítja a különböző országokbeli írók és költők együttműködését, küzd a szólásszabadságért és a "világirodalom lelkiismerete"-ként határozza meg önmagát. 101 országban van központja, többek között Magyarországon is.

Az irodalmi Nobel-díj eszmei és anyagi értelemben egyaránt a legértékesebb irodalmi díj. Alfred Nobel végrendelete értelmében évről évre annak a bármely országból származó szerzőnek adják át, „aki az irodalomhoz a legkiválóbb idealisztikus beállítottságú alkotással járult hozzá”. (Az „alkotás” ez esetben általánosságban utal egy szerző életművére mint egészre, nem valamely konkrét munkájára, bár a díjak indoklásakor néha konkrét művekre hivatkoznak.) A díjat Nobel akarata szerint a Svéd Akadémia ítéli oda. 1901-ben, a díj alapításakor értéke 40 000 dollár volt. Az évek során az összeg többször változott, 2009-ben 10 millió svéd koronát tett ki. 1946-ban a svéd parlament megszavazta a Nobel Alapítvány által kiosztott díjak, köztük az irodalmi Nobel-díj adómentességét.A Svéd Akadémiát kezdettől fogva számos kritika érte a döntései miatt. A bírálatok részben arra vonatkoztak, hogy egyes kiemelkedő szerzők soha nem kapták meg az irodalmi Nobel-díjat (vagy akár a jelölést), míg a díjra kevésbé érdemes társaik átvehették azt. A kritikusok több kitüntetés mögött politikai megfontolásokat és érdekeket feltételeznek.
Mivel a végrendelet egyes kitételei pontosításra szorultak, a díjosztó intézmények felkérték a svéd uralkodót, hogy foglalkozzon a kérdéssel; így jelent meg 1901-ben a Nobel Alapítvány szabályzata. Az irodalmi Nobel-díjat illetően a következő értelmező kiegészítések kerültek be:
A szépirodalmi alkotásokon kívül az irodalom kategóriában díjazhatók más írásművek is, „amelyek formai és ábrázolási szempontból irodalmi értékkel bírnak”.
Nemcsak az „elmúlt esztendőben született” munkák díjazhatóak, hanem azok is, amelyeknek a „jelentősége a legutóbbi években vált nyilvánvalóvá”.
Lehetőség van a posztumusz kitüntetésre, ha a jelölt meghal, mielőtt a díjat átvette volna. Ezt a szabályt csak egyszer alkalmazták, 1931-ben Erik Axel Karlfeldt esetében.
Lehetőség van arra, hogy az adott évi díjat ne osszák ki, ebben az esetben az összeget tőkésítik.A szabályzat rendelkezik arról, hogy az akadémia munkájának segítésére egy három-öt főnyi Nobel Bizottságot állítsanak fel. A bizottság feladata a jelöltek véleményezése szakmai szempontból.
Az eredeti svéd szövegben szereplő „idealisk” szót lehet „idealista”, illetve „ideális” értelemben is használni. Az első évtizedben a Nobel Bizottság ragaszkodott a végrendelet oly módon történő értelmezéséhez, hogy a jelöltet „a szemléletmód és az életfelfogás nemessége alapján is, és nem csak az ábrázolás nemessége alapján” kell értékelni. Ezért például az 1901-ben jelölt Lev Tolsztojjal szemben a bizottságnak az volt az egyik kifogása, hogy a szerző kiállt „a magasabb kultúrával semmilyen kapcsolatot nem mutató természeti lét” mellett. 1902-ben Giosuè Carducci díjazását azért utasították el, mert az olasz költő „a pozitív vallással szembeni ellenszenvet” fejezett ki.1912 után a megfogalmazást liberálisabban értelmezték, például 1912-ben díjat kaphatott az 1903-ban naturalizmusa miatt mellőzött Gerhart Hauptmann. 1913-ban Rabindranáth Tagore díjazása során új szempont merült fel: a már világhírnevet szerzett írók kitüntetése helyett a Nobel-díj legyen az, amely a világ figyelmét ráirányítja a kevésbé felkapott szerzőkre.1914-ben a világháború kitörése új állásfoglalásra késztette a bizottságot: ekkor hirdették meg először a politikai pártatlanság elvét, vagyis azt, hogy az akadémia sem pozitív, sem negatív értelemben nem enged teret a politikai szempontoknak.A líra tekintetében a konzervatív megközelítés egy évtizeddel tovább tartotta magát: az 1920-as években a kritika még az egyszerűséget és fennkölt népiséget kereste a költészetben, így következetesen elutasították Stefan George, Hugo von Hofmannsthal, Arno Holz, Paul Valéry, Paul Claudel, illetve Vicente Huidobro kitüntetését.A két világháború között egy újabb szempont került előtérbe: a művek szépsége legyen egyértelmű és vitathatatlan az egyszerű olvasó számára is. Az 1930-as évek díjazottjai közé bekerült ugyan néhány olyan újító is, mint Luigi Pirandello vagy Eugene O’Neill, a korszakra jellemzőbb volt az általánosan olvasott John Galsworthy, illetve Pearl S. Buck kitüntetése. Noha a szabályzat lehetővé tette volna, a díjat odaítélők nem szívesen léptek ki a szépirodalom területéről; ezért zárkóztak el az 1920-as években Henri Bergson, 1933-ban Benedetto Croce, 1936-ban Sigmund Freud kitüntetésétől.A második világháború után a díjazási politika radikálisan megváltozott az előző évtizedekhez képest: egyre inkább az új utakat kereső jelölteket részesítették előnyben. Olyan életművek is számításba jöhettek, amelyek szokatlan vagy formabontó módon dolgozták fel témájukat. A bizottsági indoklások szókincse kibővült a „merész, felkavaró, ötletgazdag” (Hermann Hesse, 1946), illetve „formabontó” jelzőkkel (T. S. Eliot, 1948). Az újítás mint kritérium az 1960-as évek végén veszített jelentőségéből – ennek ellenére később is használták, például 1988-ban Nagíb Mahfúz vagy 2000-ben Gao Xingjian esetében.
Az 1970-es évektől kezdve a díjazott mű minősége mellett új hangsúlyt kapott a díj célszerűségének kritériuma: a díjnak nem pusztán a befejezett életműveket kell kitüntetnie, hanem segítséget kell nyújtania az írói mű folytatásához és továbbfejlesztéséhez. Felmerült az az igény is, hogy kevésbé ismert nyelvek és kultúrkörök is bekerüljenek a díj látókörébe; így kapott díjat az 1980-as években az olvasóközönség által kevésbé ismert Wole Soyinka, Octavio Paz, Derek Walcott, illetve Óe Kenzaburó. Ugyanakkor a bizottság egyes nagynevű írók (például Nadine Gordimer) esetében pragmatikus módon eltért ezektől a szempontoktól.
Az 1901-ben megalkotott szabályok szerint javaslattételi joga van a svéd, a francia és spanyol akadémia tagjainak, ezen kívül a többi akadémia humán területekkel foglalkozó tagjainak, illetve esztétikát, irodalmat vagy történelmet tanító egyetemi oktatóknak. 1949-ben ez a kör kibővült a korábbi irodalmi Nobel-díjasokkal, illetve az egyes országok írószövetségeinek elnökeivel. A három-öt főből álló Nobel Bizottság feladata, hogy tanulmányozva a listán szereplő alkotók munkásságát, javaslatot tegyen az akadémiának. Eredetileg a bizottság egyetlen nevet terjesztett elő az akadémiának, amely rendszerint elfogadta a bizottság választását (1913-ban és 1927-ben az akadémia eltért a bizottság javaslatától, és Rabindranáth Tagore, illetve Henri Bergson javára döntött). Az 1970-es évektől kezdődően a bizottság tagjai egyenként írnak jelentést az akadémiának.A bizottság munkáját a Nobel Intézet szakértői segítik. A szakértők nyelvterületek szerint szakosodnak: külön személy foglalkozik a szláv nyelvek, a francia és spanyol, az angol és holland, a portugál, a német, illetve a skandináv nyelvek irodalmával. Ha egyéb nyelveken író alkotók kerülnek a bizottság látókörébe, a bizottság tagjai fordításokból próbálnak tájékozódni, vagy külső szakértőket vesznek igénybe.Minden évben a jelölések leadásának határideje február 1-je; ezt követően a bizottság az első jelöltlistát, amely napjainkban mintegy kétszáz nevet tartalmaz, a szakértők segítségével leszűkíti kb. tizenöt főnyire, akikről áprilisban tesznek jelentést az akadémiának. Május végéig a jelöltlistából már csak öten maradnak; ekkor már egyedül az ő munkásságukkal foglalkozik részletesebben az akadémia. A jelöltek között mindig vannak olyanok, akik már az előző év rövid listájában szerepeltek; az utóbbi időben nem fordult elő, hogy valaki rögtön az első jelölés évében megkapta a díjat. Ennek a hátterében az áll, hogy Pearl S. Buck 1938-ban úgy kapta meg a díjat, hogy első ízben szeptember 19-én került szóba a neve, és kellő megfontolás nélkül döntöttek a kitüntetéséről.Nyár végén a bizottság ismét összeül, és folytatja a vitát, majd megteszi a javaslatát az akadémiának. Az akadémia megvitatja a jelöléseket, és a meghozott döntést novemberben hozza nyilvánosságra. A kezdeti években a döntést nem jelentették be előre; csak december 10-én, a díj átadásának napján derült rá fény.Az akadémia döntése korántsem mentes a belső vitáktól; az utóbbi időkben arra is volt példa, hogy egyes akadémiai tagok kilépésükkel demonstráltak a szerintük helytelen döntés ellen – ez történt 1989-ben Salman Rushdie mellőzése miatt, illetve Elfriede Jelinek 2004-es kitüntetését követően.
Már a díj létezésének legkorábbi szakaszában felmerült a díj és politika kölcsönhatásának kérdése. 1902-ben az egyik bizottsági tag, Gottfrid Billing azt írta a Svéd Akadémia örökös titkárának, Carl David af Wirsénnek, hogy a döntést nem szabad politikai kérdésként kezelni, annak ellenére, hogy a díjnak „van és lesz is politikai tónusa”. Wirsén válaszában kifejtette, hogy „Nemcsak a legészszerűbb, de a legigazságosabb is […] ha nem politikai eszközként kezeljük a díjat”. Az irodalmi semlegesség elvét a bizottság 1914-es állásfoglalásában hivatalosan is kinyilvánította. A dokumentum alapján – mivel az örökhagyó szándéka szerint a díjnak az egész emberiség javát kell szolgálnia – nem lenne helyes, ha egy konkrét nemzetet részesítenének előnyben. Ugyanakkor az alaposan mérlegelt döntéssel „lecsillapíthatóak és tompíthatóak” a nacionalizmus keltette indulatok.A nemzetközi sajtó azonban több ízben is felvetette, hogy a díjazás hátterében politikai indokok állhatnak. Az első negyven év legtöbbet vitatott döntése a finn Frans Eemil Sillanpää 1939-es kitüntetése volt, amelyet az elemzők a Szovjetunió által fenyegetett Finnország melletti kiállásként értékeltek. Maga a döntés azonban még a téli háború kezdete előtt megtörtént, és az 1930-ban már jelölt Sillanpää díjazását hosszas vita előzte meg – valójában a legkevésbé esélyesnek számított Hermann Hesse és Johan Huizinga mellett. A díj átadásakor viszont a téli háború már két hete tartott, a méltatások így politikai felhangot kaptak.A hidegháború korszakában az irodalmi Nobel-díj esetleges politikai tartalma rendszeres vita tárgya volt. Winston Churchill kitüntetését – melyet történetírói munkájára alapoztak – a bizottság több tagja is aggályosnak találta, éppen azért, mert politikai találgatásokra adhat alkalmat. Így az első ízben 1946-ban jelölt politikusnak végül csak 1953-ban ítélték oda a díjat, de a döntés még így is sok hullámot vetett. Szintén ellenállás előzte meg Solohov és Hemingway díjazását, a fasizmussal szimpatizáló Ezra Pound díjazását pedig elutasították. Szolzsenyicin kitüntetése után a TASZSZ azt írta, hogy a svéd akadémia „hagyja, hogy méltatlan játékot űzzenek vele”, így politikai spekulációk célpontjává válhat.Egyes esetekben az akadémiát azzal vádolták, hogy belpolitikai ügyekbe avatkozott; ez történt Heinrich Böll, Patrick White, Vicente Aleixandre, illetve Odisszeasz Elitisz esetében. 2000-ben pedig a Kínai Kommunista Párt rendkívüli ülésen tájékoztatta a kultúra és propaganda illetékeseit, hogy Kao Hszing-csien Nobel-díja egyike a közelmúlt „öt Kína-ellenes lépésének”A legutóbbi időkben Harold Pinter és Orhan Pamuk díjazása kapcsán merültek fel olyan vélemények, hogy a döntőbizottság nem (vagy nem kizárólag) az alkotó által teremtett művészi értéket méltányolta, hanem figyelembe vette az író politikai állásfoglalását – Pinter esetében az iraki háború elleni fellépését, Pamuk esetében az örmény népirtásra vonatkozó nyilatkozatait.
A Nobel-díj történetének első száz évében az irodalmi díjazottak 61,2%-a csupán tíz országból származott; ugyanez a tíz ország az összes Nobel-díj 82,2%-át „vitte el”. A díjazottak között a regényírók domináltak (52 fő), őket lényegesen kevesebb költő (28) és drámaíró (11) követte. Ketten történelmi műveikért kaptak irodalmi díjat: Theodor Mommsen (1902) és Winston Churchill (1953). Míg az összes Nobel-díjas 4,1%-a nő, az irodalmi Nobel-díjasok között az arányuk 31%. A díj odaítélésekor az alkotók életkora átlagosan 63,8 év volt.
A Nobel-díj nemcsak szakmai, hanem szélesebb körű társadalmi elismertséget is jelent a díjazott számára; az irodalmi Nobel-díj esetében ezt a megnövekedett olvasói érdeklődés is jelzi. Kertész Imre díjazásának nyilvánosságra hozatalát követően például e-könyv alakban közzétett műveit egy hét alatt 48 000 alkalommal nézték meg a Digitális Irodalmi Akadémia oldalán A megnövekedett érdeklődés azonban nem feltétlenül jelenti a könyveladások növekedését is: az Amazon.com kimutatásai szerint a Nobel-díj nem sokat javított Kao Hszing-csien, Dario Fo, Wisława Szymborska, Kertész Imre vagy Elfriede Jelinek eladási statisztikáin, ugyanakkor Günter Grass, V. S. Naipaul és J. M. Coetzee könyveinek a kereslete mérhetően megnőtt a díj odaítélését követő időszakban. A frankfurti S. Fischer kiadó szerint az érdeklődés akkor emelkedik meg számottevően, ha az író már a Nobel-díj előtt is ismert volt. Amikor például Thomas Mann Nobel-díjas lett, A Buddenbrook ház című regényét egy hónap alatt 450 000 példányban nyomtatták ki.A cím bizonyos társadalmi elvárásokat is eredményez: nemcsak írásokat kérnek a kitüntetettektől, hanem tanácsot, beszédet, politikai és társadalmi eseményeken való részvételt is. A társadalmi érdeklődés már a díj odaítélése előtt jelentkezik: a médiában találgatások jelennek meg a kitüntetett várható személyét illetően, sőt fogadásokat lehet kötni az egyes írókra. A statisztikák alapján úgy tűnik, hogy a Nobel-díj elnyerése után az írók kevesebb díjat kapnak, mint előtte: az 1901–2000 közötti időszak díjazottjait a Nobel-díj előtt átlagosan 2,6 díjjal tüntették ki, utána már csak 0,9-del.Előfordult, hogy a jelölt személyével kapcsolatos viták és kritikák kiléptek az irodalom területéről, és az adott ország társadalmának lényeges kérdéseire terjedtek ki – ez történt például Kertész Imre és Elfriede Jelinek esetében.
1. A díjazottak többsége az észak- és közép-európai régióból került ki, ezen belül is a skandináv írók túl nagy arányban vannak jelen. 2008-ban az amerikai irodalmi közvélemény felháborodással fogadta Horace Engdahlnak, a zsűri elnökének azt a kijelentését, hogy „Az Egyesült Államok túl elszigetelt... nem fordítanak eleget, és nem vesznek részt az irodalom nagy párbeszédében... az irodalmi élet középpontja továbbra is Európa”. Engdahl lemondott tisztségétől; egyes tudósítások szerint távozásában része van a bírálatoknak is. Utódja, Peter Englund úgy véli, hogy a bírálók valóban az európai hagyományoknak megfelelő irodalom felé hajlanak, és ez gondot jelent.2. Az akadémia előnyben részesíti az elkötelezett irodalom híveit. François Mauriac 1959-ben megjelent írása szerint az akadémia díjazta Romain Rolland pacifizmusát és Anatole France kampányát a Dreyfus-ügyben, ugyanakkor mellőzte a nem politizáló Paul Valéry-t és Paul Claudelt.3. A díjat egyes kiváló szerzők nem kapták meg. Tolsztoj, James Joyce, Virginia Woolf vagy Rainer Maria Rilke kitüntetettségének mellőzése ahhoz hasonló tévedés, mintha a fizikában elhanyagolták volna Einstein vagy Heisenberg díjazását. Ugyanakkor egyes ilyen típusú listák nem veszik figyelembe a jelöltek számát, van olyan bíráló, aki százötven nevet sorolt fel egy ötvenéves időszakra.4. A díjat olyanok is megkapták, akik nem érdemelték meg, például Karl Gjellerup (1917) vagy Pearl S. Buck (1938). Ilyen kritikák jellemzően a díj első korszakával kapcsolatban merülnek fel: a legkeményebb kritikusok szerint Sully Prudhomme, Frédéric Mistral, José Echegaray y Eizaguirre, Rudolf Eucken és Paul Heyse méltatlan a díjra, sőt a Heyse-kultusz a Svéd Akadémia legnagyobb tévedése.5. A döntésben politikai megfontolások is szerepet játszanak; más megfogalmazásban, a Svéd Akadémia „immúnis a politikai korrektség irányzatára". Előfordult már, hogy a bírálók a bizottság szemére vetették a bizonyos országokkal szembeni kivételezést: felmerült például, hogy Solohov kitüntetése Hruscsov közbenjárásának köszönhető, a Baghdad Observer pedig a Nobel-díj „cionizálásának” nevezte Isaac Bashevis Singer kitüntetését.6. A bizottság nem áll ki az üldözött írók mellett: például nem kapott díjat a Homejni ajatollah által fatvával sújtott Salman Rushdie.
Espmark, Kjell: The Nobel Prize in Literature (angol nyelven). Nobel Foundation, 1999. december 3. (Hozzáférés: 2009. március 11.)
Kjell Espmark: Az irodalmi Nobel-díj. Száz év története. Budapest: Európa. 2004. ISBN 963 07 7462 3  
Svensen, Bo: The Nobel Prize in Literature: Nominations and Reports 1901–1950 (angol nyelven). Nobel Foundation, 2004. december 29. (Hozzáférés: 2009. március 11.)
All Nobel Laureates in Literature (angol nyelven). Nobel Foundation. (Hozzáférés: 2009. március 8.)

Irodalomnak nevezzük azokat az írott műveket, szövegeket tágabb értelemben, amelyeket többnyire nagyobb nyilvánosság elé szánnak (kivéve pl. személyes napló művészek esetében). Nem nevezzük a szó szoros értelmében irodalomnak például a napi bevásárló listát. Azonban, ha egy ilyen lista kerülne az 1300-as évekből magyar területről elő, az számunkra mégis az irodalomhoz tartozna, méghozzá a nyelvemlékes korhoz. Az irodalomhoz hozzátartoznak az ún. irodalom előtti korból származó, írott műveket helyettesítő, szájhagyomány útján terjedő, folklorisztikus emlékek. Ilyenek például a mondák, mesék. Irodalomtörténeti-nyelvhasználati szempontból lehet vizsgálni akár pop dalszövegeit, amelyek magyaros (értékmegőrző) szerepvállalással íródtak (aktív anyanyelvhasználati igényt tükrözve).
Nézzük tehát, milyen szempontok szerint lesz egy szöveg irodalmi, azaz literatúra:
-Meghatározza ezt: a kor, a szerző, a szerzőre vonatkozó specifikációk (korosztály, népcsoport, rá vonatkozó szociális tényezők - bevándorlói irodalommá válhat egy külföldön élő személy kisebb naplója, ami egyébként máshol, a saját hazájában különösebb tehetség híján nem volna feltűnő), műfaj, műnem, stb.
Láthatjuk tehát, hogy minden irodalmi szövegnek végső soron egy dolog mindig a sajátja: a specifikáció. Teljesen értelemszerű, hogy korának irodalmát nem mindig ítéli meg helyesen a kortárs emberi közösség (lásd később magasra értékelt lángész, vátesz költők). Ugyanis a specifikáció felismeréséhez nem lehetünk túl közel szemléletünk tárgyához, előfordulhat, hogy egy korszaknak el kell múlnia ahhoz, hogy felértékeljük, illetve helyesen leértékeljük a parlagon hagyott, valamint feleslegesen túlbecsült alkotásokat. Legyen az írott vagy digitális irodalom. Tehát képviselnie kell valami olyan dolgot, ami csak rá jellemző. Hagyományos értelemben véve ez egy hozzáadott érték (csak a L'art pour L'art-nál marad el), ami a többnyire jelenlévő művészi (szöveg)alkotáshoz kapcsolódik.
Vizsgálandó az új média irodalmi szempontjából az internet mint irodalomforrás (blogok, trend- és értékteremtő YouTube-videók). Hozzáadandó értéket nem szabad elvetni csak azért, mert nem a Gutenberg-galaxis darabjait gyarapítja.
Mind az irodalomnak, mind a nyelvtannak van története, fejlődési iránya. Érdemes ezeket külön vizsgálni, áttekinteni. Logikusan épülnek fel mindketten.
Az irodalmi műalkotások, műnemek megjelenési formája a lélekben feszülő kifejeződési forma, világnézet, személyiségek, stb. egyfajta változását mutatják. Így könnyedén megjegyezhető egy irodalomtörténeti vázlat.
Irodalmi halmazokat különíthetünk el igény szerint: emberi csoportosulásokra bontva. E csoportosulás lehet iskola, város, ország, kontinens, történelmi kor, korszak, cégek.
Általánosan elfogadott, hogy egy nemzet irodalma azon szövegek halmaza, melyek azt nemzetté teszik. A héber Biblia, a görög Iliasz és Odüsszeia, a magyar himnusz vagy Magyarország alaptörvénye mind az irodalom fenti meghatározásába illik.
Területét tekintve irodalommal bírnak a tudományágak (szakirodalom), illetve - szűkebb értelemben - az irodalom olyan történetek, költemények és színdarabok összessége, amelyek művészeti alkotásként határozhatók meg. Az ilyen irodalmat szépirodalomnak nevezzük. Az irodalom másik nagy területét az ismeretközlő irodalom vagy tényközlő irodalom jelenti. Mint alkotótevékenység, a szépirodalom a művészetek egyik ága. A szépirodalmat csoportosíthatjuk forma, műnem, műfaj, ábrázolásmód, stílus, előadásmód, téma és korszak, illetve országok, nyelvek és nemzetek szerint.
A irodalmi művek létrehozásával foglalkozó személyek az írók és a költők. A szépirodalom vizsgálatát az irodalomtudomány végzi. Ezen belül az irodalmi művek, stílusok és mozgalmak történetével, az egykori szerzők személyével és értékelésével az irodalomtörténet, az alkotások egyetemes törvényszerűségeivel az irodalomelmélet és az összehasonlító irodalomtudomány, a kortárs szépirodalom értékelésével pedig az irodalomkritika foglalkozik. Egy adott nyelv irodalmát és nyelvészeti kérdéseit együttesen a filológia vizsgálja. Az irodalomtudomány fő társtudományai az esztétika, a művészettörténet és a nyelvészet.
A szépirodalom körébe tartozik – főleg a 19. század előtt – a vallási, politikai és tudományos irodalom jelentős része, a történetírás és önéletírás, valamint a régi és mai esszéirodalom. Szépirodalmi művek gyakran születnek az ismeretközlő irodalomra jellemző műfajokban (például értekezés, levél vagy napló), illetve a szóbeli kommunikáció egyes narratív műfajaiban is, miután lejegyzik őket (népdal, népmese, szónoki beszéd, prédikáció). A szépirodalom mellett az újságkészítés esetében publicisztikáról (a szépirodalommal gyakran átfedésben), a különböző tudományok és szakmák esetében pedig szakirodalomról, tankönyvirodalomról és ismeretterjesztő irodalomról beszélünk. A lejegyzett zenei művek összességét zeneirodalomnak nevezzük. A szépirodalommal rokon művészeti ágak a színházművészet, a filmművészet és a zeneművészet.
Szócikkünkben a továbbiakban az irodalom kifejezés alatt a szűkebb értelemben vett szépirodalmat értjük.
Az irodalmi alkotás lehet prózai mű vagy verses formájú költemény. Ez alapján beszélhetünk prózai irodalomról vagy költészetről. Mindkettőnek megvannak a maga sajátos nyelvi és stilisztikai eszközei: az írói eszközök, illetve a költői eszközök, ezen belül a versformák.
Az irodalom műnemek szerinti felosztását Arisztotelész alkotta meg Poétika című művében. Ő a költészetet tragikus, komikus és epikus válfajokra osztotta. Később az első kettőt drámává összevonva, a harmadik fő csoportnak a lírai műveket kezdték tekinteni. Így alakult ki a klasszikus hármas felosztás:Líra, Dráma és Epika.
Ez a kategorizálás sokáig csak a költészetre, tehát a verses formájú művekre vonatkozott. Később, ahogy az elbeszélő (narratív) műveknél mindinkább elterjedt a prózai forma, az ilyen alkotásokat az elbeszélő irodalom külön csoportjába sorolták. Manapság már ezt is az epika keretében osztályozzuk.
A műfajok és műnemek fentihez hasonló elkülönítése több szempontból is támadható, ennek ellenére széles körben elfogadott. A szépirodalom egyik műfaja, az esszé azonban nem illik bele ebbe a rendszerbe, ezért manapság egyre többen a negyedik műnemként kezdik emlegetni.
A legismertebb lírai műfajok az ókori görögöknél kialakult dal, elégia, epigramma, himnusz és óda, a Bibliából származó zsoltár, a középkori eredetű szonett és a haiku, valamint a rapszódia és a tudatlíra.
A drámának a görögöknél kialakult két fő műfaja a tragédia és a komédia. Tágabb értelemben ide sorolható a drámai költemény, a modern abszurd dráma, a színmű, a filmdráma, valamint szinte minden színházi műfaj, így az opera, az operett, a musical (az operett sajátosan amerikai változata), a balett, a táncjáték, a bábjáték vagy a pantomim is.
Az epikus műfajokhoz eredetileg csak az eposz tartozott, ám ez később kibővült valamennyi további elbeszélő műfajjal, amelyek közül a legismertebbek a mese, széphistória, históriás ének, krónika, az elbeszélő költemény, a skandináv eredetű saga (egy kaland vagy hőstett hosszas leírása), az életrajz, az önéletírás, a napló, a humoreszk, a regény, a novella, az egyperces novella, az elbeszélés, és bizonyos fokig az értekezés (esszé). Tágabb értelemben ide tartozik a film és különböző műfaji ágai, valamint az interneten vezetett napló, azaz blog, a legújabb műfaj. Irodalmi megítélése sokszor nehéz az adomának, a példázatnak, a viccnek, valamint a képregénynek, amely különböző irodalmi igényű szövegeket, azonkívül rajzokat tartalmaz.
A két műnemhez is besorolható műfajokat átmeneti műfajoknak nevezzük. Jellegzetes példája a ballada vagy az episztola.
A világirodalom valamennyi nyelv, régió és nemzet irodalmának összefoglaló elnevezése.
A világirodalom története jellegzetes világirodalmi korszakokra osztható, mivel az írók – más művészeti ágak alkotóihoz hasonlóan – általában az adott korszak uralkodó művészeti stílusát, irányzatait követték.
Az írás nélküli, szóbeli társadalmakban a beszéden kívül a mítoszok, mondák, mesék és balladák, valamint a népdal, zene és tánc tartják össze a közösség tagjait. A nagy népességű városok kialakulásával és az írás megjelenésével (i. e. 4. évezred) ezt a szerepet fokozatosan átvette az irodalom, mint a kommunikáció új formája. Az irodalom alkotója, az író és a közönsége közötti személyes kapcsolat azonban évezredeken keresztül megmaradt (felolvasás, színház, énekes előadásmód), és az írásos rögzítés elsősorban a művek megtanulását, illetve megőrzését és továbbadását szolgálta. Az irodalom művelése szűk réteg kiváltsága volt. Mindez csak a könyvnyomtatás feltalálásával (Kína 11. század, Európa 15. század), a nyilvános könyvtárak, a könyvkereskedelem és az újságok megjelenésével (18. század), majd az írástudás általánossá válásával változott meg gyökeresen. A sikeres írót és költőt ettől kezdve anyagilag is el tudta tartani az olvasóközönsége. Az esztétikai igényeket mutató szépirodalom mellett ugyanakkor megjelent a kommersz jellegű ponyvairodalom is. Az irodalom nagymértékben alakítja a modern társadalom emberének nyelvét, műveltségét, ízlését, világképét és nemzeti tudatát.
A 20. század óta a tömegkommunikációs eszközök nagy kihívást jelentenek az irodalom számára. Az internet interaktív lehetőségei pedig végképp átalakítják a hagyományos irodalmi formákat és tevékenységeket.
Az irodalom fejlődése során az egyes műfajokhoz kapcsolódóan sokféle jellegzetes téma alakult ki, amelyek már szinte külön műfajok létrejöttéhez is vezettek. A legismertebb ilyen tematikus irodalmi ágak a történelmi regény, családregény, a nemzeti eposz és dráma), a vallásos irodalom és az ezoterikus irodalom; a gyermek- és ifjúsági irodalom, a tudományos-fantasztikus irodalom (science fiction), a valószínűtlen történet (fantasy); a szórakoztató irodalomhoz tartozó bűnügyi és borzalomkeltő regény, humoros irodalom, kémtörténet, romantikus történet, és a western. A tágabb értelemben vett szépirodalomba tartozik ezenkívül az önéletírás, valamint a régi tudományos, teológiai irodalom és történetírás is.
Vannak olyan regények, önéletrajzi írások, amelyeknek kiemelt témája az emberek, vagy egy bizonyos ember természethez való viszonya. Önéletrajzi ihletésű Henry David Thoreau társadalomból való időleges kivonulását napló formában feldolgozó Walden. Szintén önéletrajzi ihletésű és foglalkozik a témával Faludy György: Jegyzetek az esőerdőből című írása.Daniel Quinn trilógiájának első részében, az Izmael című regényében egy gorilla és egy ember telepatikus beszélgetése zajlik, amely az emberi civilizáció történetét a gorillák szemszögéből igyekszik láttatni.
Ernest Callenbach Ecotópia című regénye egy utópia, amelyben az Amerikai Egyesült Államok egy állama kiválik a szövetségből és egy elzárt, öko-közösséget hoz létre.Az ember jövőbeni fejlődését - a több problémát, mint előnyt okozó - emberi agy visszafejlődésével vezeti vissza a természetbe Kurt Vonnegut: Galápagos című regénye.Az arab irodalom egy alkotása "A tisztaság testvérei - Az állatok és az emberek pere a dzsinnek királya előtt", melyben az istenek által elrendelt egyensúlyt felrúgó embert az állatok a dzsinnek királya elé viszik.Meszlényi Attila több mese öko átiratát készítette el, pl. A tücsök és a hangya, Az aranyhal meséje.A zöld mozgalomban több irodalmi alkotásnak van kiemelt szerepe, ilyenek pl. Seattle törzsfőnök beszéde, amely egy valós személy valós beszédének filmforgatáshoz készült átirata.
Szintén fontos a környezetvédelmi értékrend szempontjából Heinrich Böll Beszélgetés a tengerparton című írása.
Jellegzetes hangulatot és hatást kölcsönöz az irodalmi műveknek az abszurd, az allegorikus, a groteszk, a naiv, a parodisztikus és a szatirikus irodalmi ábrázolásmód.
Szili József (szerk.): Az irodalomtörténet elmélete I-II., (Opus irodalomtörténeti tanulmányok), Akademiai Kiado, 1989, ISBN 978-9630546621
Veres András: G Veres András Bevezetés az irodalmi művek olvasásába, iti.mta.hu
Bernáth Árpád, Orosz Magdolna, Radek Tünde, Rácz Gabriella, Tőkei Éva: Irodalom, irodalomtudomány, irodalmi szövegelemzés
Digitális Irodalmi Akadémia - kortárs magyar írók műveinek elektronikus gyűjteménye

Az Iron Maiden egy angol heavy metal együttes, a világszerte több mint 100 millió eladott lemezével a műfaj egyik legsikeresebb képviselője. Az együttest Steve Harris basszusgitáros alapította 1975-ben, aki korábban a Gypsy's Kiss és a Smiler együttesek tagja volt. Az 1970-es évek végén kibontakozó New Wave of British Heavy Metal hullámmal kerültek be a köztudatba, debütáló lemezük pedig Iron Maiden címmel 1980-ban jelent meg. Több tagcserét követően arany- és platinalemezek sorát adták ki, a The Number of the Beast (1982), a Piece of Mind (1983), a Powerslave (1984), a Somewhere in Time (1986), és a Seventh Son of a Seventh Son (1988) albumokkal a heavy metal megkerülhetetlen klasszikusaivá váltak, a zenekar pedig kereskedelmi sikereinek csúcsára ért. Az 1990-es években tagcserék és a zenei klíma változása nehezítették az együttes munkáját, de a 2000-es évektől kezdve ismét egyre sikeresebbek.
Az együttes eddig 16 stúdióalbumot, 4 válogatásalbumot, 9 koncertalbumot és 4 korlátozott példányszámú lemezt készített. 2002-ben Ivor Novello-díjat kaptak, pályafutásuk elismeréseképpen pedig a Hollywood's RockWalk őrzi az együttes tagjainak kézlenyomatát. Eddig háromszor jelölték őket Grammy-díjra. 2010-ben megjelent 15. stúdióalbumukról az "El Dorado" című dalért a Best Metal Performance kategóriában kapták meg végül a Grammy-díjat 2011-ben.Az Iron Maiden zenéje nyomán a heavy metal több altípusa jött létre, többek között a power metal és a speed metal, valamint nagy hatással volt a két gitárt együtt megszólaltató heavy metal hangzásra is. Karrierjük során több mint 2000 koncertet adtak, és gyakran említik őket úgy, mint az egyik legnagyobb hatású metalzenekart a rocktörténelemben.
Az együttes több dala folklóron, filmeken, illetve könyveken alapszik, mint a The Wicker Man, a The Prisoner, a To Tame a Land, a Where Eagles Dare, az Edge of Darkness, vagy a Rime of the Ancient Mariner. Az együttes kabalafigurája Eddie, aki nemcsak a lemezborítókon látható, de a dalszövegekben ugyanúgy felbukkan, mint az együttes koncertjein.
Az együttest Steve Harris basszusgitáros hozta létre, aki 1956. március 12-én született a kelet-londoni Leytonstone-ban. Eleinte profi focista akart lenni, kedvenc csapata a West Ham United volt. 15 éves korára egyre nagyobb szerepet kapott életében a rockzene, ekkortájt a Jethro Tull, a Genesis, a Deep Purple, a Black Sabbath, a Free és a Wishbone Ash voltak a kedvenc zenekarai.
Harris eleinte dobolni akart, de a hangszert túl hangosnak találta, így többek között John Paul Jones, John Deacon és Chris Squire hatására elkezdett érdeklődni a basszusgitár iránt. Eleinte azt tanácsolták neki, hogy akusztikus gitáron játsszon, de Harris nem sokkal később megvette első basszusgitárját, egy 40 dolláros Fender másolatot.Első zenekara, az Influence mindössze egyetlen koncertet adott, mivel nevüket hamar Gypsy's Kiss-re változtatták. Ezen zenekar felállását azonban nehéz volt egyben tartani, ezért Harris kilépett, hogy csatlakozzon a Smiler együtteshez. Itt az a Doug Sampson dobolt, aki később az Iron Maidenben is felbukkant. A Smiler nagyrészt feldolgozásokat játszott, de amikor saját dalok írására került sor, rendszeressé váltak a viták Harris és a nála jóval idősebb tagok között. Harris ötleteit túl bonyolultnak tartották a többiek, ezért Harris elhagyta az együttest, hogy saját zenekart alapítson.
Új együttesét 1975 karácsonyán hívta életre, s az Iron Maiden nevet adta neki. Az Iron Maiden (Vasszűz) nevet a Vasálarcos című Alexandre Dumas regénye alapján íródott filmből kölcsönözte. Állítólag a középkorban volt egy ilyen kínzóeszköz: Iron Maidennek hívták azokat a fémkoporsókat, amelyek belsejében hegyes szegek voltak, így a koporsóba kerülő áldozat azonnal szörnyethalt. Történészek újabb kutatásai szerint viszont emberek kivégzésére ilyen eszközt nem használtak a középkorban.
Mielőtt kialakulhatott volna egy stabil tagság, több mint 12 különböző felállás volt.
Az együttes első felállását Harris mellett Dave Sullivan és Terry Rance gitárosok, Ron Matthews dobos és Paul Day énekes alkotta. Az Iron Maiden első koncertjére 1976. május 1-jén Kelet-Londonban került sor. Az első koncertek után Harris egyre inkább kritikus szemmel nézte Paul Day ténykedését, aki a basszusgitáros szerint nem volt eléggé karizmatikus és energikus. Helyére a korábbi Smiler tag Dennis Wilcock került. Mivel Wilcock nagy KISS fanatikus volt, ezért a koncertek alkalmával gyakran használt tüzet és művért. Wilcock felhívta Harris figyelmét egy közeli barátjára, Dave Murray gitárosra. Sullivan és Rance nem nézték jó szemmel Murray meghívását, ugyanis frusztrálta őket egy harmadik gitáros jelenléte. Sullivan és Rance választásra kényszerítették Harrist, hogy vagy ők maradnak, vagy Murray megy el. Harris egy rövid időre feloszlatta a zenekart, majd Dave Murray gitárossal folytatta tovább.
1976-ban Bob Sawyer személyében csatlakozott hozzájuk még egy gitáros, aki ezt követően a Bob Angelo nevet kezdte el használni. Angelo ellentétet korbácsolt Murray és az énekes Dennis Wilcock között. Ezért 1976-ban egy rövid időre Dave Murray elhagyta az együttest. Ezt követően csatlakozott az Urchinhoz, abban Adrian Smith volt a másik gitáros. Hamarosan Ron Matthews is elhagyta a zenekart, helyére Ron Rebel érkezett. Ezt követően Bob Sawyer gitáros hagyta el az együttest, majd Harris újsághirdetés útján talált rá Tony Moore billentyűsre. Moore csak 1977 novemberében volt a zenekar tagja, mindössze egyetlen koncertet adott a zenekarral. A Bridgehouse-ban adott fellépésen Terry Wapram gitározott és Barry Purkis dobolt. 1977 végére Harris mindenkit szélnek eresztett, majd ismét megkereste Dave Murray gitárost, aki az első hívásra visszatért. Kettejükhöz csatlakozott Doug Sampson dobos, akivel Harris egy korábbi Iron Maiden-koncerten találkozott először. A trió felállású együttes ekkor már olyan dalok kezdetleges verzióit játszotta, amelyek az első két nagylemezükön kaptak helyet ("Prowler", "Iron Maiden", "Wrathchild", "Another Life", "Sanctuary", "Transylvania", "Purgatory", "Drifter", "Innocent Exile").
1978 nyarán még mindig kereste az énekesét a három tagot számláló együttes, mígnem 1978 szeptemberében egy ismerősük beajánlotta nekik Paul Di’Anno énekest.
Paul Di’Anno az első próbán a Deep Purple "Dealer" című dalát énekelte el, valamint két Iron Maiden-szerzeményt, a "Prowler" és a "Wrathchild" címűeket.
Di’Anno meggyőzte az együttest, Steve Harris később így nyilatkozott róla: Egyfajta minőség van a hangjában, érdesség vagy nevezd, aminek akarod, ami nagyszerű élt ad neki. Di’Anno első koncertjét a londoni Ruskin Arms klubban adta, ez akkoriban az együttes törzshelyeként is szolgált. Eleinte kevés sikerrel tudtak koncerteket lekötni, mivel a '70-es évek végén a new wave- és a punkelőadók jelentették a klubtulajdonosok és a lemezkiadók számára a fő vonzerőt, de Di’Anno csatlakozásával egyre több koncertet adtak London keleti részén. A saját dalok mellett ekkoriban még bőven játszottak feldolgozásokat is, többek között olyan együttesektől, mint a Montrose, az UFO vagy a Van Halen.
Az együttes koncertjein nagy hangsúlyt fektetett a látványra is, így a korabeli Iron Maiden-koncertek szerves részét képezték a pirotechnikai elemek, de egy kartonból készült maszk is megjelent a színpadon, ami hamarosan az Eddie nevet kapta. Az együttes tervbe vette az első demó rögzítését, de mivel nem volt elég pénzük a stúdióra, ezért 1978. december 31-én, szilveszter éjszaka rögzítették az anyagot, a kevesebb költségek végett. Az anyagra négy dal került felt ("Iron Maiden", "Invasion", "Prowler", "Strange World"). A felvételekre a cambridge-i Spaceward stúdióban került sor. A demó nagy feltűnést keltett, főleg miután egy Neal Kay nevű heavy metal DJ rendszeresen lejátszotta a dalokat a Soundhouse klubban. A Sounds nevű angol zenei szaklap ismerte fel elsőként a punkhullám kifulladását, ezért 1979-ben már rendszeresen közzétette a Soundhouse slágerlistáját, amelyen az Iron Maiden „Prowler” című dala egyre feljebb emelkedett. 1979 áprilisában már a lista első helyén szerepelt, majd hónapokig tartotta ezt a pozíciót.Az anyag eljutott Rod Smallwoodhoz is, aki éppen fel akart hagyni a rockbiznisszel, de az Iron Maiden demója annyira ígéretesnek tűnt, hogy meggondolta magát. Smallwood ekkoriban még nem kötött szerződést az együttessel, megvárta, míg ismertebbek lesznek, de mindent megtett annak érdekében, hogy az együttes minél több klubban léphessen fel. Az egyik koncert előtt Paul Di’Anno-t letartóztatták a nála levő bicska miatt, ezért az estén Steve Harris énekelt. 1979-ben Anglia területén olyan fiatal heavy metal együttesek bukkantak fel, mint a Saxon, a Diamond Head, a Def Leppard, a Samson, az Angelwitch, vagy a Praying Mantis, s ezek egyre nagyobb teret kaptak a médiában, többek között az ekkortájt induló Kerrang! magazin által. A jelenséget az újságnál dolgozó Geoff Barton New Wave of British Heavy Metalnak nevezte el. Rod Smallwood, hogy felkeltse a nagyobb lemezkiadók érdeklődését, 1979. október 19-ére egy koncertet kötött le a patinás londoni Marquee klubba. Smalwood fogadott az EMI kiadó emberével, John Darnley-vel, hogy a koncert telt házas lesz. Az este folyamán több mint 700 rajongó jelent meg, így Smalwood megnyerte a fogadást.1979-ben több másodgitáros is megfordult a zenekarban, de sem Paul Cairns, sem Paul Todd, sem Tony Parsons nem maradt sokáig. Ekkortájt a Motörhead különleges vendégeként is felléphettek a The Music Machine Camden-ben. 1979-ben jelent meg a Def Leppard, saját kiadásban is sikeresnek bizonyult bemutatkozó EP-je, így az Iron Maiden is ezt a taktikát választotta. 1979. november 9-én postai terjesztésben jelent meg a The Soundhouse Tapes kislemez, erre az 1978 szilveszterén rögzített demó 3 dala került fel ("Iron Maiden", "Invasion", "Prowler"). Az eredeti demón szereplő "Strange World" című dalt azonban nem rakták fel a kislemezre, mert nem voltak elégedettek a minőségével. Az anyag nem várt sikert aratott, pár hét alatt mind az 5000 példány elkelt belőle, de ennek a többszörösét is el tudta volna adni az együttes.
A kislemez sikerére az EMI is felfigyelt, így 1979 decemberében szerződtette a zenekart. A szerződést Steve Harris, Dave Murray, Doug Sampson és Paul Di’Anno írta alá, ugyanis ekkor éppen nem volt másodgitárosuk.
Többször is próbálták elhívni Murray barátját, Adrian Smith gitárost, de ő ekkoriban az Urchin tagja volt, és rendre visszautasította a felkéréseket.
A Melody Makerben közzétett hirdetés alapján Dennis Stratton lett az együttes gitárosa. Doug Sampson egészségét kikezdte a sok koncert, ezért elhagyta az együttest. Helyére Clive Burr érkezett, aki korábban a Samson nevű heavy metal zenekar tagja volt.
A Paul Di’Anno, Steve Harris, Dave Murray, Clive Burr és Dennis Stratton felállású Iron Maiden rögzítette a "Sanctuary" és a "Wrathchild" korai verzióját, amelyek a Metal for Muthas válogatásalbumon jelentek meg. Az EMI ezzel az anyaggal az új hullámos brit heavy metal zenekarokat kívánta bemutatni. Az Iron Maiden mellett olyan előadók kaptak rajta helyet, mint például a Samson, az Angel Witch, vagy a Praying Mantis. A válogatásalbum apropóján az EMI egy 27 fellépésből álló koncertturnét szervezett (Metal for Muthas Tour), amelynek főzenekara az Iron Maiden, míg az egyik előzenekar a Praying Mantis volt. Akkoriban több újságíró is megvádolta az EMI lemezkiadót azzal, hogy csupán az Iron Maiden népszerűsítése céljából készült az egész válogatás. Az 1980 februárjában megjelent "Running Free" kislemez a 34. helyig jutott a brit listán. A kislemez borítóján szerepelt először a zenekar kabalafigurája, Eddie, aki később az Iron Maiden lemezborítókon számtalan módon kelt életre. A kislemez sikere alapján felkérést kaptak a BBC népszerű Top of the Pops műsorába, ahol a "Running Free" című dalt adták elő.[1] A műsor történetében ez volt az első élő fellépés a The Who 1973-as fellépése óta.A debütáló nagylemez felvételeire a londoni Kingsway Studios-ban került sor, 1980 januárjában. Az anyag producere Will Malone volt, aki korábban a Black Sabbath és Meat Loaf mellett bukkant fel. A felvételek alatt Dennis Stratton és Malone kísérletet tett egyes dalok átalakítására, de Harris keményen ellenállt a változtatásoknak. Az Iron Maiden címet kapott debütáló nagylemez 1980. április 14-én jelent meg Angliában az EMI kiadásában. Az USA-ban 1980 nyarán a Capitol Records jelentette meg. A lemez borítóját Derek Riggs festette, aki később a zenekar állandó grafikusa lett. A korong már a megjelenés első hetében 4. helyre került az Egyesült Királyság toplistáján, ezáltal az Iron Maiden a New Wave of British Heavy Metal mozgalom vezetője lett. Az újszerű és energikus heavy metalt tartalmazó album nagyrészt remek kritikákban részesült a sajtó részéről.
Ezt követően a zenekar a Judas Priest társaságában egy 15 állomásból álló turnéra indult. A közös fellépések azonban feszültséget okoztak a két zenekar között. A főzenekar visszaemlékezése szerint az Iron Maiden színpadi megjelenésében erősen hajazott a Judas Priest-re, de az együttes nyilatkozatai, miszerint lemossák majd a főzenekart a színpadról, sem segítették elmélyíteni a két csapat közötti viszonyt(később azonban tisztázták nézeteltéréseiket). A koncertek elsöprő sikert arattak, az Iron Maiden c. dal előadása közben pedig az együttes kabalafigurája, Eddie teljes életnagyságban is megjelent. Ez azóta is hagyomány a zenekar koncertjein. 1980 májusában a "Sanctuary" képében újabb kislemez jelent meg, borítója komoly sajtóvisszhangot váltott ki Nagy-Britanniában.
A képen az akkori brit miniszterelnök, Margaret Thatcher holtteste volt látható, aki fölött Eddie egy kést tartott a kezében. Thatcher egy Iron Maiden-plakátot tépett le a falról, ezért kellett meghalnia. 1980 áprilisában önálló hazai turnéra indultak (Iron Maiden Tour), annak során felléptek a korszak legrangosabb hazai hard rock/heavy metal fesztiválján is, a Reading fesztiválon. Itt együtt játszhattak a brit UFO zenekarral, így Harris találkozhatott példaképével, Pete Way basszusgitárossal.
Augusztus végétől október közepéig többször is a KISS előzenekaraként léptek fel, ekkor rengeteg új rajongót sikerült szerezniük.
1980 októberében egy harmadik kislemez is napvilágot látott, a "Women in Uniform", három dallal. A címadó szerzemény eredetileg a Skyhooks ausztrál rockegyüttes dala. Emellett az "Invasion" című dal újra felvett változata, valamint a "Phantom of the Opera" koncertfelvétele kapott helyet az anyagon. Ez a kislemez volt egyben Dennis Stratton utolsó munkája is a zenekarral, a megjelenést követően szakmai és személyi okok miatt elhagyta az együttest.
1980 novemberében egy Live!! +one című lemez jelent meg Japánban (koncertfelvételekkel).
Stratton helyére sikerült Adrian Smith (ex-Urchin) gitárost szerződtetni, aki korábban többször is visszautasította az együttes ajánlatát. A Harris–Di’Anno–Murray–Smith–Burr felállású zenekar 1980 novemberében a londoni Rainbow-ban adott nagy sikerű koncertet, több mint 4000 rajongó előtt. Az Adrian Smith egyik legelső fellépését megörökítő estét filmre rögzítették. Live at the Rainbow címmel 1981-ben jelent meg VHS formátumban.
A második album felvételei már 1980 novemberében megkezdődtek és egészen 1981 januárjáig tartottak. A londoni Battery Studios-ban rögzített anyag azzal a Martin Birch producerrel készült el, aki korábban a Black Sabbath, a Whitesnake, a Blue Öyster Cult, a Deep Purple és még számtalan legendás rockegyüttes lemezein dolgozott korábban. Az 1981. február 2-án megjelenő Killers című album ennek megfelelően jobb hangzású lett (elődje hangzásával ui. Harris sem volt elégedett). Az albumot Angliában az EMI adta ki, az USA-ban pedig a Capitol Records. A korong nem szerepelt olyan jól, mint elődje, a Killers csak a 12. helyen nyitott, valamint nyolc hétig maradt a brit lemezeladási listán. Az album, amelyre két instrumentális dal is felkerült ("The Ides of March", "Genghis Khan"), ismét remek kritikákat kapott. Az ezen szerepelt "Wrathchild" máig a koncertprogram szerves részét képezi. Érdekesség, hogy az egész lemezt Harris írta, csak a "Killers" című számban bukkan fel Di’Anno mint társszerző.
Elődjéhez hasonlóan erre is nagyrészt olyan dalok kerültek fel, amelyeket Harris már a '70-es évek végén megírt.
Az album több országban is aranylemezzé vált, 1980. áprilisában pedig kezdetét vette a Killers World Tour, ebben először léptek fel az Egyesült Államokban, Kanada területén, valamint Japánban. Az 1981 decemberéig tartó körúton Jugoszláviában is szerepeltek, így az Iron Maiden volt az első nyugati rockzenekar, amely kommunista országban adott koncertet. Az albumról először a "Twilight Zone" jelent meg kislemezen, s a 31. helyig jutott a brit listán. Ezt 1981 júniusában követte a második kislemez, a "Purgatory". A címadó dal egy korai Iron Maiden-szerzemény, amit az 1976 és 1977 közötti koncerteken is gyakran játszottak Floating címmel. A kislemezre az eredeti dal egy gyorsabb változata került fel.
A kiadvány az 52. helyig jutott a brit listán, ezáltal a "Purgatory" az együttes egyik legsikertelenebb kislemeze. Feltehetően ez annak köszönhető, hogy a kislemez A és B oldalán hallható mindkét dal az albumon is szerepelt, pontosan ugyanebben a formában.1981 augusztusában egy Maiden Japan című koncert-EP jelent meg, melyet Japánban, Nagoja városában rögzítettek 1981. május 23-án. Az album címe utalás a Deep Purple 1972-ben rögzített klasszikus Made in Japan című koncertlemezére. A lemez két különböző számlistával jelent meg. Japánban és Európában egy négyszámos változat jelent meg, a világ többi részén pedig a "Wrathchild" dallal kibővített verzió.
1981-re személyes ellentétek kezdték a zenekart emészteni. Paul Di’Anno koncertteljesítményével egyre elégedetlenebb volt Steve Harris, ami számos konfliktust eredményezett. Paul Di’Anno túlzásba vitt alkoholizálása és mértéktelen kokainfogyasztása nagymértékben befolyásolta színpadi munkáját is. Ezt a hazai közönség azonban nem érzékelte, mert a turnék rendszerint Angliában kezdődtek, így a rajongók egy energikus Di’Anno-t láttak a színpadon, de a turné előrehaladtával egyre gyengébb teljesítményt nyújtott. Tovább fokozta a vitákat, hogy Di’Anno inkább a punkegyüttesekért rajongott, így többször is hangoztatta, hogy nincs teljes mértékben megelégedve az együttes irányvonalával, illetve hangzásával.
Steve Harris egy későbbi interjúban így kommentálta a kialakult helyzetet: Már az sem volt elég, ha mi négyen a maximálisnál is többet nyújtottunk. Így sem voltunk képesek arra, hogy palástoljuk a frontemberünk hiányosságait. Sokszor úgy tűnt, hogy Paul egyszerűen beleszarik az egészbe. Számunkra a színpad mindig is szent volt. Ott nem lehetett bohóckodni. Paul a hangjára sem vigyázott, és rendesen büntette a szervezetét is. Volt, hogy szinte égett az arcom buli közben, annyira szét volt csúszva. Ilyet ebben a zenekarban nem lehet büntetlenül megtenni.
Harris számára akkor telt be a pohár, mikor a turné elérte Németországot. Itt Di’Anno állapota olyannyira súlyosra fordult, hogy öt koncertet le kellett mondaniuk.
1981 szeptemberében az együttes tagjai úgy döntöttek, hogy kirúgják Paul Di’Anno-t a zenekarból.
Utolsó hivatalos kiadványa az Iron Maiden tagjaként a Maiden Japan című koncertanyag volt.
Az együttes ezt követően új énekes után kezdett el kutakodni. A cél érdekében Steve Harris és Ron Smallwood ellátogatott az 1981-es Reading fesztiválra, hogy megnézzék a Samson frontemberét, Bruce Bruce-t. Smallwood szkeptikusan fogadta az énekest, de Harris már az előadás alatt eldöntötte, hogy vele fogja folytatni. Az első meghallgatásra 1981 szeptemberében került sor, ahol Bruce könnyedén vette az akadályt. Az ekkor már Bruce Dickinson nevet használó énekes hivatalosan is a zenekar tagja lett, akit széles hangterjedelme révén az együttes tagjai "légi szirénaként" kezdtek el becézni.
Ezt követően öt olasz koncertet kötöttek le, hogy az új énekest a színpadon is "kipróbálják". Dickinson első koncertjére az Iron Maiden tagjaként 1981. október 26-án került sor Bologna városában. Hazai terepen elsőként 1981. november 15-én mutatkozott be a londoni Rainbow Theatre-ben, ahol a rajongók kitörő lelkesedéssel fogadták az új énekest.
Ezen fellépések a soron következő album beharangozójaként is szolgáltak, melyek némelyikén már játszották a "Children Of The Damned", "Run To The Hills", "22 Acacia Avenue" és a "The Prisoner" című számokat is.
A harmadik album felvételei 1981 végétől 1982 januárjáig zajlottak ismét Martin Birch producerrel. Birch (aki egyébként Ritchie Blackmore javaslatára kezdett el az együttessel dolgozni) úgy gondolta, hogy a készülő lemez minősége fogja eldönteni az együttes jövőjét, ezért mindent megtett a tökéletes végeredmény érdekében. A harmadik nagylemez 1982. március 29-én jelent meg az EMI és a Capitol Records gondozásában, mely jócskán túlszárnyalta elődje sikereit. A The Number of the Beast már megjelenésekor a brit lemezeladási lista élére került, mára pedig már több mint 7 millió darabot adtak el belőle. Ez volt az együttes első olyan albuma, melyre csupa friss dal került fel. Az album nemcsak az együttes, de az egész heavy metal műfaj egyik legklasszikusabb lemeze, melyet sok rajongó az együttes csúcspontjának tekint. Az olyan dalok, mint a "The Number of the Beast", a "Run to the Hills" vagy a "Hallowed Be Thy Name", máig az együttes koncertprogramjának szerves részét képezik. A műfajra felbecsülhetetlen hatást gyakorló album számos országban aranylemez lett, mely révén az együttest nagyobb érdeklődés övezte, mint bármikor korábban.
A nagylemez megjelenését egy "Run to the Hills" című kislemez előzte meg, melyre egy "Total Eclipse" című dal is felkerült. A kiadvány a 7. helyre került a brit kislemezlistán. Ezt a "The Number of the Beast" és a "Hallowed Be Thy Name" kislemezek követték, melyek szintén sikeresnek bizonyultak. A "The Number of the Beast" és a "Run to the Hills" dalokra az együttes leforgatta első videoklipjeit is. A lemez nagyrészt kiváló kritikákban részesült, a borító azonban kisebb botrányt okozott az Egyesült Államokban.
Az ördögöt bábosként mozgató borítógrafika és a lemez címének hallatán Amerikában sátánizmussal vádolták a zenekart.
A legendás borítóképen, melyet Derek Riggs festett, egy bábfiguraként táncoltatott ördög látható, aki maga is táncoltat egy kis méretű Eddie-t. Bigott vallási fanatikusok egy csoportja tüntetésképpen elégette az album nagy halom példányát. A lemez turnéján a koncertek előtt rendre megjelentek a keresztekkel felvértezett tiltakozók, akik bőszen osztogatták szórólapjaikat a "fiatalokat megrontó brit sátánisták" ellen. Ezek a megmozdulások azonban nemhogy nem ártottak az együttesnek, hanem még inkább nagyobb hírverést csaptak nekik. Ezt bizonyítja az a tény is, hogy az album nagy meglepetésre nemcsak a megjelenés hetében, de a rá következő héten is vezette a brit eladási listát. Az album a világ legtöbb országában bekerült a Top 10-be, míg Amerikában hamar elérte a platinalemez minősítést.
Az albumot népszerűsítő turné The Beast On The Road néven 1982. február 25-én vette kezdetét és az év decemberéig tartott. A mindössze 180 fellépést magában foglaló körút során 16 országban léptek fel, köztük olyan helyekre is eljutottak, mint Ausztrália vagy Új-Zéland. A New York-i Palladiumban telt házas koncertet adtak. Amerikában többször is a Judas Priest és a Scorpions előtt léptek fel, míg Angliában több mint 35 ezer rajongónak játszottak a Reading Festival főzenekaraként.
A turné végeztével Clive Burr személyes problémák miatt elhagyta a zenekart. Döntését nagyban befolyásolta az a tény is, hogy a hosszas turnézás rendesen kimerítette a dobost, de alkoholproblémái is a távozás mellett szóltak.
Clive Burr távozásával nem tört meg az együttes lendülete, viszonylag hamar szerződtették Nicko McBrain dobost, aki korábban a Trust együttesben játszott, de felbukkant Pat Travers zenekarában is. McBrain nem volt teljesen ismeretlen a zenekar előtt, ugyanis a Trust 1981-ben többször is fellépett az Iron Maiden előtt. Ezt követően a Bahama-szigetekre utaztak, hogy az ott lévő Compass Point Studiosban rögzítsék következő nagylemezüket. A felvételek 1983 januárjától az év májusáig tartottak, ismét Martin Birch produceri felügyelete mellett. A Piece of Mind címmel megjelenő anyagot az EMI és a Capitol Records jelentette meg, mely az UK Albums Chart listáján a 3. helyig jutott, míg a Billboard 200-on a 70. helyre került. A kritika ismét éltette az együttest, de a rajongók lelkesedése sem csökkent.
A Piece of Mind az együttes egyik legkelendőbb lemeze lett, melyre Steve Harris úgy tekint, mint a zenekar legjobb albumára, de Dickinson-nak is ez volt a kedvenc lemeze a 2000-es Brave New World megjelenéséig.
A klasszikus album dalainak nagy része a zenekar érdeklődését tükrözi a könyvek és filmek iránt. A dalok egy részét a Kémek a Sasfészekben, A Dűne vagy Misima Jukio Mijamoto Muszasi-ról szóló művei inspirálták. Az utolsó To Tame a Land c. dalnak eredetileg Dűne volt a címe, de mivel a dal alapjául szolgáló, azonos című regény írója, Frank Herbert nem szerette a zenekart, ezért nem engedélyezte a cím felhasználását.
A nagylemez megjelenését egy "Flight of Icarus" című kislemez előzte meg, melyre a címadó dal mellett, egy "I've Got the Fire" című Montrose feldolgozás került fel. A címadó dalra, melyet előszeretettel játszottak az amerikai rádiók is, videoklipet is forgattak. A filmben látható, szerzetesi ruhában megjelenő alakot Nicko McBrain testesítette meg.
Az albumról még a "The Trooper" jelent meg kislemezen, mely klasszikus dal máig felcsendül az együttes koncertjein. Erre a dalra is készült videó, de a kislemezen egy Jethro Tull feldolgozás is hallható volt.
1983 májusában kezdetét vette a World Piece Tour, mely az év decemberéig tartott. A körút során egyre nagyobb helyeken léptek fel az Egyesült Államokban. 1983 júliusában megjelent egy Video Pieces című VHS kiadvány, mely csak Japánban vált hozzáférhetővé. A kazettára a zenekar addig megjelent négy videoklipje került fel. A turné zárásaként 1983 decemberében felléptek Németországban a Westfalenhalle-ban megtartott dortmundi metal fesztiválon, olyan zenekarok és előadók társaságában, mint a Scorpions, a Judas Priest vagy Ozzy Osbourne.
Ötödik stúdióalbumuk felvételei 1983 júliusában vették kezdetét a Bahama-szigetek-i Compass Point Studios-ban. A felvételek 1984 júliusáig tartottak Martin Birch producer irányítása mellett. Az 1984. szeptember 3-án megjelenő, Powerslave című albumot az EMI és a Capitol adta ki. Az album tartotta elődei magas színvonalát, mind a kritikusok, mind a rajongók kitörő lelkesedéssel fogadták. Az albumon olyan, mára már klasszikussá vált dalok kaptak helyet, mint a kislemezen is kiadott "2 Minutes to Midnight" és az "Aces High", melyekhez videoklipet is forgattak. Emellett a címadó "Powerslave" vált a koncertprogram állandó darabjává. A korongon még a 13 perces, epikus "Rime of the Ancient Mariner" is helyet kapott, mely nemcsak az együttes leghosszabb dala, de az album egyik legsikeresebb szerzeménye is egyben. A lemezt népszerűsítő turné alatt Dave Murray, Bruce Dickinson és Steve Harris is úgy hivatkozott erre a dalra, mint amelyet a legszívesebben adnak elő.
A dal Samuel Taylor Coleridge versén alapszik. Az albumon az ókori Egyiptom világa idéződik meg, melyet a borító is tükröz.
A lemez az UK Albums Chart listáján a 2., míg a Billboard 200-on a 21. helyen nyitott.
A nagylemez megjelenését a "2 Minutes to Midnight" kislemez előzte meg, mely az UK Singles Chart-on a 11., míg a Billboard Top Album Tracks listáján a 25. helyezett lett. A kislemez a címadó dal mellett a "Mission from 'Arry"-t és egy Beckett feldolgozást, a "Rainbow's Gold"-ot tartalmazza. Ezt 1984 októberében követte a második kislemez, az "Aces High", mely a 20. helyen nyitott az UK Singles Chart-on. A kiadványra egy "King of Twilight" című Nektar feldolgozás is felkerült.
1984 augusztusában vette kezdetét a World Slavery Tour, mely minden korábbinál hosszabb és grandiózusabb vállalkozásnak bizonyult. A körút Lengyelország-ból indult, de felléptek Jugoszlávia és Magyarország területén is, ezáltal az első nyugati rockzenekarok egyike volt az Iron Maiden, akik Kelet-Európában adtak koncertet. A körút 13 hónapon keresztül tartott és 220 fellépést foglalt magában, mely során 1985 januárjában felléptek a brazíliai Rock in Rio fesztiválon is. Az est főzenekara a Queen volt, de az Iron Maiden koncertjét is 300.000 rajongó látta. A fellépést több országban közvetítették a televízióban, mely során Bruce Dickinson egy rosszul sikerült mozdulat következtében olyannyira megsebesítette magát saját gitárjával, hogy ömlött fejéből a vér. Ennek ellenére a koncert nem szakadt félbe, Dickinson ellátása alatt Murray adott elő egy gitárszólót. A turné az USA-ban folytatódott, mely során négy egymást követő este töltötték meg a Los Angeles-i Long Beach Arénát. Ezen koncertek hanganyagából rögzítve jelent meg 1985 októberében a Live After Death, dupla koncertlemez és VHS kazetta formájában, melyet a kritikusok az egyik legjobb koncertanyagként tartanak számon. A legendássá vált kiadvány egy csúcsformában lévő zenekart örökített meg az utókor számára, mely révén a Live After Death az egyik legkeresettebb heavy metal koncertlemeznek számít. A kiadvány sikerén felbuzdulva a "Running Free" és a "Run to the Hills" koncertverziói kislemezként is napvilágot láttak.
A "World Slavery Tour" az egyik leghosszabb addigi turné volt a zene történelmében, mely révén a zenekar kereskedelmi sikereinek csúcsára ért. A 13 hónap alatt 3 millió 500 ezer ember látta a zenekart. Az Egyiptomot idéző színpadkép grandiózus színházhangulatot varázsolt a stadionokba. A színpadokon piramisok, fáraók jelentek meg, Eddie pedig múmiának öltözve volt látható. A fárasztó, hosszú turné után az együttes féléves pihenőt tartott.
A World Slavery Tour Kelet-Európai fellépéseinek egy részét filmre vették. Az eredetileg 30 perces videokazetta a koncertfelvételek mellett betekintést engedett a zenekar mindennapjaiba is, szemben az addig megszokott koncertanyagokkal, melyeken rendre csak az élő előadás volt látható. Ezáltal a Behind the Iron Curtain címet kapott kiadvány a Metallica Cliff 'Em All-jával együtt úttörőnek bizonyult a videózás történetében. Az 1984. október 23-án megjelenő anyagot a Picture Music International adta ki.
A féléves szünet után nekiláttak hatodik nagylemezük stúdiómunkálatainak. A felvételek 1986-ban készültek a Compass Point Studios-ban és a holland Wisseloord Studios-ban. Az album stúdiós munkálatai minden korábbinál hosszabb ideig tartottak, mely révén az addigi legköltségesebb lemezük született meg. A Somewhere in Time címet kapott anyag 1986. szeptember 29-én jelent meg, Martin Birch produceri irányításával. Az albumot az EMI és a Capitol adta ki.
Ugyan az anyag nem egy konceptalbum, de a dalok témája az időutazás gondolatával foglalkoznak. A korong új szemléletet kapott, a zenekar gitárszintetizátorokat is használt a felvételeknél, ennek ellenére ez lett az addigi legkeményebb és leggyorsabb albumuk. Bruce Dickinson énekes ekkoriban alkotói válságban volt, így ötleteit nem használták fel, mondván: nem hozták az elvárható szintet. Így a dalok nagy részét Steve Harris mellett főként Adrian Smith szerezte. Az album elődjeihez hasonlóan ismét pozitív kritikákban részesült, a rajongók lelkesedése sem enyhült. A Somewhere in Time az UK Albums Chart listáján a 3. míg a Billboard 200-on a 11. helyen nyitott, és több mint 2 millió példányban kelt el az USA-ban. Az albumot a "Wasted Years" kislemez vezette fel, mely 1986 szeptember elején került a lemezboltok polcaira. A címadó dalhoz videoklip is készült, emellett a kiadvány egy Dave Colwell-feldolgozást is tartalmaz. Az albumról a "Stranger in a Strange Land" is megjelent kislemezként, melyet szintén megfilmesítettek, de a kiadványra két feldolgozás is felkerült.
1986. szeptember 10-én vette kezdetét a Somewhere on Tour világturné, mely 1987. május 21-ig tartott. A turné ismét Kelet-Európában, Belgrád-ban kezdődött, a zárókoncertre pedig Oszakában került sor. A koncerteken ismét látványos színpadi showt produkált az együttes, mely során Eddie az album tematikájának megfelelően cyborg formájában öltött testet. 1987 októberében egy újabb VHS kazetta jelent meg 12 Wasted Years címmel, melyre ritkaságnak számító koncertfelvételek és videók kerültek fel. A Picture Music International által kiadott 90 perces anyagon interjúk is helyet kaptak.
A turné befejeztével az együttes nekiállt hetedik nagylemezét rögzíteni, mely során tovább folytatták az előző anyagon megkezdett kísérletezést. A felvételek 1987 végétől 1988 márciusáig tartottak a müncheni Musicland Studios-ban. A producer ismét Martin Birch volt, az album 1988. április 11-én Seventh Son of a Seventh Son címmel jelent meg a Capitol és az EMI gondozásában. A zenekar pályafutásában ez volt az első konceptlemez, azaz a dalok egy összefüggő történetet mesélnek el. Az album koncepciójában kiemelt szerepet kap a hetes szám: egyrészt az Iron Maiden hetedik lemeze született meg, másrészt a történet szerint ha egy hetedik gyereknek hetedik fia születik, akkor az különleges képességekkel lesz megáldva. A szereplő lelkében a gonosz és a jó küzd meg egymással, ahol a Maiden meséjében "természetesen" a gonosz győz. A lemez fő témáját a jó és a gonosz harca, misztikus, profetikus látomások, reinkarnáció és a halál utáni élet adja. Zeneileg egy erős anyag született, melyre nemcsak az együttes tagjai, de a rajongók is úgy tekintenek, mint a zenekar egyik csúcsalkotására. Zeneileg az előző, Somewhere in Time-albumon megkezdett kísérletezősebb és egyben progresszívabb irányvonal teljesedett ki. Ismét felbukkantak a gitárszintetizátorok (először szintetizátort használtak a felvételekhez, csak később cserélték le gitárszintetizátorra), de a billentyűs aláfestések illetve hangulatfokozó elemek is az újdonság erejével hatottak. Az albumot a meglepően slágeres hangvételű "Can I Play with Madness" kislemez vezette fel, melyet a zenekar hagyományosabb oldalát képviselő "The Evil That Men Do" követte. Ezenkívül a "The Clairvoyant" és az "Infinite Dreams" egy élő verziója jelent meg kislemezen. A kislemezek mindegyikéhez készítettek videoklipet. Az album a hazai lemezlistán az első helyre, míg Amerikában a 12. helyre került.A lemez turnéja 1988. április 28-án vette kezdetét, és az év decemberéig tartott, mely 25 országot érintett. A 7th Tour of a 7th Tour néven futó koncertsorozat ismét látványos díszletet varázsolt az arénák színpadára. Az album borítóját megidéző gleccserek, jetik, havas hegyek jelentek meg a színpadon. A fellépéseken Michael Kenney billentyűs hangszereken működött közre, aki 1986-ban csatlakozott az együtteshez mint kisegítő turnézenész. A világkörüli turné egyes állomásain a Guns N' Roses volt az előzenekar, de a Helloween, a Great White, L.A. Guns, Backstreet Girls és az Ace Frehley's Comet is fellépett a zenekar előtt. 1988. augusztus 20-án fellépek az angliai Donington Park Festival-on, mely ebben az évben bizonyult a legsikeresebbnek, több mint 100 ezer résztvevővel. A Maidenen kívül fellépett még a Kiss, David Lee Roth, a Megadeth, a Guns N' Roses és a Helloween. Az est főzenekara az Iron Maiden volt, a koncert pedig akkora tömeget vonzott, hogy a nagy tülekedésben két rajongó életét vesztette. Az incidensre az előzenekarként fellépő Guns N' Roses fellépése alatt került sor. Az Iron Maiden tagjait a zavargások elkerülése végett a szervezők csak a koncert után tájékoztatták a történtekről.
1989. november 8-án megjelent egy Maiden England című VHS-kiadvány, melynek anyaga a Seventh Son of a Seventh Son turnéján került rögzítésre november 27-én és 28-án. Az EMI által kiadott 95 perces anyagnak Steve Harris volt a társproducere Martin Birch mellett.
A 7th Tour of a 7th Tour lecsengése után az együttes egy kisebb szünetet tartott. Ez idő alatt Adrian Smith megalapította ASAP nevű zenekarát, mely 1989-ben egy Silver and Gold című AOR-albumot adott ki. Bruce Dickinson is felhasználta félretett ötleteit 1990-ben megjelent Tattooed Millionaire című szólóalbumán. A lemezen az egykori Ian Gillan-gitáros Janick Gers játszott, aki később az Iron Maiden tagja lett. Nicko McBrain pedig egy oktató videóval jelentkezett.
1990-ben az együttes első tíz évét összefoglaló kiadvány jelent meg a The First Ten Years képében, melyet a The First Ten Years: The Videos című VHS követett a sorban.
1990-ben kezdődtek meg a soron következő nagylemez munkálatai, de Adrian Smith úgy érezte, hogy már nem tud 100%-osan teljesíteni, ezért bejelentette távozását. Az együttes 1983 óta tartó stabil felállásában bekövetkező változás meglepte a rajongókat, de a zenekar hamar folytatta a munkát Janick Gers gitárossal. Az új album munkálatai 1990 júniusától az év szeptemberéig tartottak, Martin Birch közreműködésével. Hosszú idő óta ez volt az első alkalom, hogy hazai földön stúdióztak, a felvételekre Harris stúdiójában került sor. Az 1990. október 1-jén megjelent anyag az EMI kiadásában No Prayer for the Dying címmel jelent meg. Az albumot nagy várakozás előzte meg, Angliában a lemezeladási lista 2. helyéig jutott, de az USA-ban is kedvezőek voltak a kezdeti eladási eredmények. Ennek ellenére az album nem fogyott olyan jól mint az elődjei, és még a platinalemez státuszt sem érte el.
Ez volt az első olyan Iron Maiden-lemez, melyet sem a kritikusok, sem a rajongók nem fogadtak egyöntetű lelkesedéssel. Sok rajongó van azon a véleményen, miszerint az első olyan lemezük, mely nem hibátlan alkotás. A korongról hiányzott a korábbi kreativitás, Dickinson énekstílusában is változások következtek be. Nagyrészt elhagyta a korábban jellemző teátrális, heroikus stílust, ehelyett egy nyersebb megközelítést használt, de az együttes is visszakanyarodott korábbi, nyersebb stílusához. A fantasy dalszöveget pedig a korszak társadalmi problémáit feszegető témák váltották fel. A korong egyik számában szerzőként Adrian Smith is szerepel, ez a "Hooks In You", amit Bruce Dickinsonnal közösen írt.
Az anyagot a "Holy Smoke" kislemez vezette fel, amely hazai terepen sikeresnek bizonyult. A lemezről még egy dalt jelentettek meg kislemezen. A "Bring Your Daughter... to the Slaughter" volt a zenekar első olyan kislemeze, mely első lett az angol slágerlistán. A Dickinson által szerzett szám szerepelt a Rémálom az Elm utcában című horrorfilm 5. részének betétdalaként is. Emellett a kislemez egy Free- és egy Led Zeppelin-feldolgozást is tartalmaz. Ez volt az első olyan kislemez, ami több formában jelent meg különböző B oldalakon, az egyik tartalmazta a tagok aláírását belekarcolva (ebből csak 500 db készült). A címadó dalhoz (csak úgy mint a "Holy Smoke"-ra) videoklipet is forgattak.
1990 szeptemberében vette kezdetét a No Prayer on the Road c. koncertsorozat, mely kereken egy évig tartott. A korábbi látványos előadásokkal szemben ezennel egyszerűbb színpadképet használt a zenekar.
Az album turnéján nagyrészt elhangzottak az új dalok, de Bruce Dickinson kilépése után már hanyagolták őket, és csak a "Bring Your Daughter... to the Slaughter" maradt a koncertprogram szerves része. Ezután Dickinson egy szóló koncertsorozatot vitt véghez 1991-ben, mielőtt stúdióba vonult volna a Maidennel, hogy rögzítsék a következő nagylemezt. A Fear of the Dark album felvételei az év végétől 1992 áprilisáig tartottak, ismét Harris stúdiójában. Ez volt az utolsó olyan Maiden-lemez, melynek Martin Birch volt a producere. Birch a felvételek befejezésével bejelentette visszavonulását. Az album 1992. május 11-én jelent meg az EMI gondozásában, és azonnal a brit listák élére ugrott. Az USA-ban a 12. helyet szerezte meg. Ez volt az első olyan lemezük, melyen Janick Gers dalszerzőként is szerepelt. Ez volt az addigi leghosszabb anyaguk, melyben nagyban közrejátszott az is, hogy ez volt az első, amely CD-n jelent meg. Zeneileg némi kísérletezést mutat a lemez, bizonyítja ezt a "Be Quick or Be Dead" speed metalos törekvése, vagy a Wasting Love tőlük szokatlanul balladás megközelítése. Az "Afraid to Shoot Strangers" szövegét az öbölháború inspirálta, ezáltal a dal az együttestől szokatlan módon politikai kérdésekkel foglalkozott. A korongon minden korábbinál nagyobb teret kaptak a billentyűs aláfestések. Mind a kritikusok, mind a rajongók nagy része negatívan fogadta a lemezt, mely véleményük szerint egy egyre fáradtabb és középszerű dalokkal teli zenekart tükrözött. Sok kritika érte a "Wasting Love" balladát, valamint a "Weekend Warrior" dalt, mely a 80-as évekbeli futball-huliganizmusra utalt. Továbbá az angol Metal Hammer hevesen bírálta a "The Fugitive" és a "The Apparition" dalszövegeit is. Az idők múlásával azonban az album a fanatikus rajongók körében egyre nagyobb megbecsülésnek örvendett. A címadó "Fear of the Dark" az együttes klasszikusává vált, mely a koncertprogramban is előkelő helyet foglal el.
Az albumról a "Be Quick or Be Dead", a "From Here to Eternity", a "Wasting Love" és a "Fear of the Dark" dalok jelentek meg kislemezen, melyek mindegyikéhez forgattak videót is. A Fear of the Dark volt az első olyan Iron Maiden-album, melynek a borítóját nem Derek Riggs készítette, hanem Melvyn Grant. 1992 júniusában vette kezdetét a Fear of the Dark Tour világturné, melynek egyes állomásain a Dream Theater volt az előzenekar. Az együttes Chilében meghirdetett koncertjét törölni kellett, mivel a Római Katolikus Egyház korábban sátánistának bélyegezte meg a zenekart. A turné keretén belül ők lettek a Monsters of Rock utazó fesztivál főzenekara, mely hét európai országot érintett.
1992. augusztus 22-én a donningtoni rockfesztiválon főzenekarként léptek fel, mely fellépés anyaga 1993-ban VHS és CD formátumban is megjelent Live at Donington,
illetve Donington Live 1992 címmel. A technikai személyzetnek nagy kihívást jelentett Eddie elkészítése, aki a borítónak megfelelően egy fa alakját magára öltő szörnyként jelent meg.
1993-ban újabb koncertanyagok jelentek meg. Az első lemez az A Real Live One volt, amely 1986 és 1992 közötti számokat tartalmaz, és 1993 márciusában jelent meg. A második korong címe A Real Dead One, mely 1974-1984 közötti számokat tartalmaz, és azután került kiadásra, miután Bruce Dickinson kivált az együttesből.
A turné során Dickinson már javában dolgozott második szólóalbumán, mely végül 1994-ben jelent meg Balls to Picasso címmel. Dickinson egyre inkább a saját ötleteivel volt elfoglalva, ezért kilépett a zenekarból, hogy intenzívebben folytassa szólókarrierjét. Búcsúkoncertje 1993. augusztus 28-án volt, melyet a BBC is közvetített. A felvétel VHS kazettán 1994-ben jelent meg Raising Hell címmel.
Még ez évben a "Fear of the Dark" dal koncertfelvételét az A Real Live One albumról Grammy-díjra jelölték a Best Metal Performance kategóriában.
Dickinson kilépése után a zenekar énekesek százait hallgatta meg, híreseket és névteleneket egyaránt. Végül a Wolfsbane énekese, Blaze Bayley kapta meg a posztot. A jelöltek között Doogie White is felbukkant, aki később a Rainbow-ban vált világhírűvé. Az együttes már 1994 végén nekiállt a következő album munkálatainak, a felvételek pedig 1995 augusztusában értek véget. Több pletyka is felröppent arról, hogy az albumot az egykori Helloween-frontember Michael Kiske fogja felénekelni. A Steve Harris és Nigel Green produceri munkájával elkészült album 1995. október 2-án jelent meg The X Factor címmel. Az EMI által kiadott, több mint 70 perces anyag a szakma és a rajongók részéről is negatív reakciókban részesült. Elsősorban Bayley stílusát érte kritika, akinek hangja teljesen más, mint Dickinsoné, miáltal a rajongók különböző reakcióit váltotta ki. A lemez a korábbiaknál egy komorabb, sötétebb hangulatú zenekart mutatott. A fő dalszerző, Steve Harris komoly magánéleti problémákkal küzdött ezekben az időkben, tönkrement a házassága és elvesztette az édesapját, a fájdalma az album több számában is érezhető. Zeneileg az előző lemezzel ellentétben itt inkább a hosszabb, epikusabb hangvételű dalokon volt a hangsúly, melyre jó példa a lemeznyitó 11 perces "Sign of the Cross".
A lemez borítóját Hugh Syme festette, ami hamarosan gondot okozott a zenekarnak, mivel a WH Smith és más boltok nem voltak hajlandóak eladni, mondván: túl obszcén. Ezért aztán úgy döntöttek, hogy készítenek egy visszafogottabb borítót, az eredetit pedig megfordítva betették a mellékelt lapok közé.
Máig a The X Factor az együttes legvitatottabb és leggyengébbnek minősített albuma, mely kereskedelmileg is az addigi leggyengébb eladásokat produkálta. Angliában 1981 óta ez a korong érte el a legrosszabb eredményt. Ebben nagy szerepet játszott a grunge térhódítása, és a heavy metal visszaszorulása is. A folyamat az Iron Maiden lemez- és koncertjegyeladásain is mutatkozott, melyek gyakorlatilag már a '90-es évek legeleje óta csökkenő tendenciát mutattak. A nagylemezt a "Man on the Edge" kislemez vezette fel, melynek címadó dalához videót forgattak. A dal címe az Összeomlás című filmre utal. Ezt követte a "Lord of the Flies" kislemez, melynek címadó dalát szintén megfilmesítették. A kiadvány emellett egy UFO- és egy The Who-feldolgozást is tartalmazott.
Az első koncert az új énekessel 1995. szeptember 28-án volt Jeruzsálemben, Izraelben.
A The X Factour-turné során újra ellátogattak Kelet-Európa számos országába, így többek között felléptek Csehországban, Lengyelországban, Szlovénia, Románia és Magyarország területén is. A körút során elsőként adtak koncertet Dél-Afrika és Izrael területén. Ugyan a zenekarra már korántsem volt akkora igény, mint a 80-as években, valamint az arénákból is inkább a kisebb méretű koncerttermekbe szorultak vissza, ennek ellenére sikerként könyvelhető el a São Paulo városában adott Monsters of Rock fesztiválos fellépés, melyre a város 50.000 főt befogadni képes stadionjában került sor. A 133 koncertből álló turné során felléptek volna Bejrútban és Libanonban is, de a koncerteket vízumproblémák miatt törölni kellett.
1996 szeptemberében kiadták első válogatáslemezüket Best of the Beast címmel. A lemez egy új kislemezt is hozott magával, a "Virus"-t. A turné lecsengésével 1997 végén ismét bevonultak Steve Harris stúdiójába, hogy rögzítsék a következő nagylemezt. Ismét Nigel Green volt a társproducer az EMI által 1998. március 23-án megjelenő Virtual XI albumon. A borítót ismét Derek Riggs festette, akinek nevéhez a zenekar leghíresebb borítói kötődnek. Zenei szempontból egy az elődjéhez hasonló anyag született, melyen nagy hangsúlyt kaptak a progresszívabb, terjedelmes kompozíciók. Az album fogadtatása még az előző The X Factor albuménál is negatívabb volt. Sok rajongó úgy érezte, hogy az olyan dalok, mint a "The Angel and the Gambler" és a "Don't Look to the Eyes of a Stranger" túlzásnak hatnak, melyek hosszúságuk ellenére nem bővelkednek az ötletekben, és a refréneket is számtalan kritika érte, miszerint túl sokszor ismétlődnek. Sokan vannak azon az állásponton, hogy az album csak a nagyon szűken vett fanatikusok által élvezhető, valamint, hogy ez minden idők leggyengébb Iron Maiden-albuma. A legtöbben Blaze Bayley zenekarbeli szereplését kifogásolták.
A lemez az addigi legalacsonyabb eladásokat produkálta, egy 2009. áprilisi adat szerint az Egyesült Államokban 84.987, míg világszerte 1.050.000 példányt adtak el belőle. Ezzel az eredménnyel a Virtual XI lett a legsikertelenebb Iron Maiden-album.
Az albumról elsőként a "The Angel and the Gambler" jelent meg kislemezen, melyhez videoklip egy rövidebb, 4 perces verzióban készült. A második kislemez a Futureal című dalra készült, melyhez szintén forgattak filmet. 1998. áprilisától az év decemberéig tartott a korongot népszerűsítő Virtual XI World Tour nevű koncertsorozat, mely Franciaországban vette kezdetét. A turné során Isztambulban is felléptek. 1999-ben egy gyűjteményes anyag jelent meg Ed Hunter címmel, de a zenekar hallható volt az azonos című számítógépes játékban is. 1999 januárjábanBlaze Bayley énekest távozásra szólították fel. A döntést Harris az énekes egyre rosszabb tendenciát mutató koncertteljesítményével magyarázta.
Ezzel egy időben a zenekar teljes diszkográfiája újra megjelent újrakeverve, bónuszokkal kiegészítve, Harris felügyelete mellett.
Miután Blaze Bayley elhagyta a zenekart, az együttes 1999 márciusában egy a rajongókat meglepő bejelentéssel állt elő. Nemcsak Bruce Dickinson, de a volt gitáros, Adrian Smith is visszatért a zenekarba, ami azt jelentette, hogy újraegyesült a '80-as évekbeli klasszikus felállás, azzal a különbséggel, hogy Janick Gers maradt harmadik gitárosként.
A hattagú zenekar belevágott a The Ed Hunter Tour nevű koncertsorozatba, mely 1999 júliusától az év októberéig tartott. A koncertek lecsengése után Harris és Kevin Shirley produceri irányítása mellett megkezdték az új album felvételeit, melyet az EMI és a Sony mellett a Portrait Records jelentetett meg, 2000. május 29-én. A Brave New World címet kapott album felvételei 1999 nyarától 2000 áprilisáig tartottak, ez alkalommal a párizsi Guillaume Tell stúdióban. A "visszatérőlemezt" óriási várakozás előzte meg. A rajongók és a kritikusok egyaránt pozitívan fogadták a lemezt, de Bruce Dickinson is kijelentette ekkortájt, hogy ez a kedvenc Maiden-albuma. Zeneileg egy kevésbé riffalapú lemez született, előtérbe kerültek a progresszívabb, epikusabb megfogalmazású dalok, melyek kikövezték az utat a következő stúdióalbumokhoz. A lemez kereskedelmileg is sikeres lett, az UK Albums Chart listáján a 7., míg a Billboard 200-on a 39. helyen nyitott. Az Egyesült Királyságban azóta aranylemez lett. A lemez címét és az azonos című dalt is Aldous Huxley Szép új világ című regénye alapján adták, a lemez borítóját pedig ismét Derek Riggs készítette.
Az albumról a "The Wicker Man" és az "Out of the Silent Planet" dalokat adták ki kislemezként, melyekhez videót is készítettek. Előbbit Grammy-díjra jelölték a Best Metal Performance (Grammy-díj a legjobb metalteljesítményért) kategóriában.
Az együttes iránt ismét megnőtt az érdeklődés, amihez nagyban hozzájárult a heavy metal újbóli megerősödése is.
2000 júniusában vette kezdetét a Brave New World Tour koncertsorozat, mely több mint 100 fellépést foglalt magában, és egészen 2001 januárjáig tartott. A világ számos országát érintő turné csúcspontja a 2001. január 19-én Brazíliában adott koncert volt. A Rock in Rio fesztivál főzenekaraként több mint 250.000 ember előtt léptek fel. A fellépés az együttes egyik legsikeresebb és legmonumentálisabb koncertje volt, melynek felvétele dupla CD-n és DVD-n is megjelent, Rock in Rio címmel.
2002 márciusában két koncertet adtak Londonban korábbi dobosuk, Clive Burr megsegítésére, aki Sclerosis multiplexben szenved. 2002-ben két koncertanyag jelent meg a zenekartól, a The BBC Archives és a Beast Over Hammersmith, melyeket egy gyűjteményesbox-szett, az Eddie's Archive követett. 2003 májusától újra turnéra indultak, mely a Give Me Ed... 'til I'm Dead Tour néven futott. A koncertek 2003 augusztusáig tartottak. A turné 56 állomásán több mint 1 millió néző volt, beleértve a Rock am Ring, a Rock im Park és a Download fesztiválokat is, melyeknek az Iron Maiden volt a fő attrakciója. Ezzel a turnéval újra felléptek Magyarországon is a Summer Rocks fesztivál első napján, a Kisstadionban.
Már 2002-ben elkezdődtek a következő nagylemez munkálatai a londoni Sarm West stúdióban. A producer ismét Kevin Shirley volt az EMI által kiadott anyagon. A Dance of Death című album Japánban 2003. szeptember 2-án, a világ többi részén szeptember 8-án jelent meg. Az albumot ismét nagy várakozás előzte meg, mely révén hazai lemezlistán a 2. helyig jutott az anyag, míg az USA-ban a 18. lett. Zeneileg a Brave New World album által megkezdett, progresszívabb irányvonal folytatódik, itt-ott szokatlan hangszerelési megoldásokkal. Ezt tükrözi négy olyan szám is, mely átlépi a 7 perces hosszt. A lemezt több helyen is átszövik kelta zenei hatások, mely leginkább a "No More Lies" és a "Montségur" dalokban teljesedik ki.
Előbbi dal nyomán egy EP is megjelent 2004 tavaszán. A "No More Lies" című anyagra négy dal került fel.
A már korábban is rendre előkerülő történelmi és irodalmi hatásokat folytatták az olyan dalok, mint a "Montségur" vagy a "Paschendale".
A CGI által létrehozott borítót heves kritikák érték, ugyanis a rajongók nagy részének nem tetszett. Az album nagyrészt pozitív kritikákban részesült, de sokaknak nem tetszett a progresszívabb megközelítés.
Kislemezként a "Wildest Dreams"-t és a "Rainmaker"-t adták ki, melyekhez videoklip is készült, de a "Wildest Dreams"-t már a lemezmegjelenés előtti nyári turnén megismerhették a rajongók.
2003 júniusában egy videoklip-gyűjtemény jelent meg a Visions of the Beast című DVD képében.
A lemezt népszerűsítő turné 2003 októberében vette kezdetét, mely Dance Of Death World Tour néven futott. A négy hónapig tartó turné során több mint 50 koncertet adtak, melyekre több mint 750 ezren voltak kíváncsiak. A turné során felléptek Dél-Amerikában, Európában, Észak-Amerikában és Japánban is. A "Dance of Death" előadása alatt Bruce Dickinson színházi maszkokat és egy köpenyt öltött magára. A "Paschendale" előadása közben pedig egy olyan brit gyalogos öltönyt viselt, melyet az első világháború idején használtak a katonák. A turné Dortmundban adott koncertjéről 2005 augusztusában DVD és CD felvétel jelent meg Death on the Road címmel. A Dance Of Death World Tour során újra felléptek Magyarországon is, ezúttal Debrecenben.
2005-ben a zenekar bejelentette, hogy a debütáló album 25. évfordulója alkalmából a teljes lemezt előadja a koncerteken, valamint a további számok is kizárólag az első négy albumról fognak elhangzani. A turnét támogatta a 2004 novemberében megjelent The Early Days DVD, mely a megalakulástól 1983-ig tartalmaz koncertfelvételeket. Az anyagra felkerült a korábban csak VHS formátumban hozzáférhető Live at the Rainbow is, de emellett egy The Number of the Beast-turnés koncert, valamint az 1983-as dortmundi metalfesztiválon rögzített koncert is látható volt a dupla DVD-n. Igazi ritkaságként felkerült az anyagra egy 1979-es koncert felvétele is, interjúk, fotógalériák és egyéb érdekességek mellett. A DVD óriási sikert aratott, mely a legtöbb országban listavezető lett, de az USA-ban is beplatinázódott.
Az első négy albumra koncentráló Eddie Rips Up The World Tour-koncertsorozat az előző turnéknál is sikeresebbnek bizonyult. A turné csúcspontja a svédországi Ullevi Stadion-beli koncert volt 60 ezer nézővel. A koncertet Európa-szerte műholdas televízió közvetítette, így több mint 60 millióan látták.
Ezt követően az Ozzfest fesztivál keretein belül adtak néhány koncertet az USA-ban. 2005. augusztus 20-án egy kisebb kellemetlenség történt az egyik fellépésen, mikor Sharon Osbourne, Ozzy Osbourne felesége koncert közben leállíttatta a zenét, majd hamarosan „Ozzy, Ozzy” kórusokat kántáltak a hangberendezések. Ezt követően az első sorokban lévő koncertlátogatók (akiknek Dickinson elmondása szerint semmi közük az Iron Maiden képviselte heavy metalhoz) nyers tojásokkal dobálták meg a zenekart. Az ellenségeskedés Sharon és a zenekar között óriási sajtóvisszhangot kapott.
Ezt követően a Reading és a Leeds fesztiválokon léptek fel, összesen 130.000 ember előtt. Írországban 2005. augusztus 31-én 40 ezer rajongó előtt léptek fel a RDS stadionban. Ezt követően egy jótékonysági előadáson is szerepeltek, melynek bevételeit a Clive Burr MS Trust Fund kapta meg.
2005 szeptemberében megkezdődtek a 14. nagylemez munkálatai, melyek 2006 júliusáig tartottak. Az ismét Kevin Shirley és Steve Harris producerkedésével készült anyagot az EMI adta ki, 2006. augusztus 28-án.
Az A Matter of Life and Death című anyag az angol listán a 4., míg az amerikain a 9. helyen nyitott. Az album nagyrészt pozitív kritikában részesült, mely a zenekar addigi legkomplexebb, legprogresszívabb anyaga lett. Zeneileg a Brave New World és a Dance of Death lemezek irányvonala teljesedett ki, még hosszabb és összetettebb dalok formájában. A lemezt dinamikai és tempóváltásokban gazdag, epikus dalok teszik ki nagyrészt, de az olyan rövidebb dalokban, mint a "Different World" vagy a "The Pilgrim" is jelen van egyfajta melankolikusabb hangnem. A korongot több helyen maximális pontszámokkal jutalmazták, míg a Classic Rock olvasói az év lemezének szavazták meg. Csakúgy, mint elődjét, ezt a korongot is érték elégedetlenkedő kritikák. A Rolling Stone például a lehetséges 5 csillagból 3-at adott, és megállapította, hogy a zenekar "elegánsan öregszik".
Bruce Dickinson nyilatkozata szerint a címet (és az albumon szereplő sötét tematikájú dalokat) részben a zenekari tagok gyermekkori élményei is inspirálták, amit a hidegháború évei alatt tapasztaltak.
Az anyagról két kislemez jelent meg: a "The Reincarnation of Benjamin Breeg" és a "Different World", melyekhez videót is készítettek.
2006 októberében vette kezdetét a A Matter of Life and Death Tour névre keresztelt koncertsorozat, mely 2007 nyarán ért véget. A turné során eljátszották az egész albumot, melyet a közönség ismét vegyes reakciókkal fogadott.
2006 novemberében az Iron Maiden menedzsere, Rod Smallwood bejelentette, hogy 27 év együttműködés után szakít a Sanctuary Music-kal és új céget indított Phantom Music Management névvel.
A turné második szakasza A Matter of the Beast fedőnév alatt futott, mellyel a 25 éves The Number of the Beast előtt tisztelegtek, és amelyről négy dal is bekerült a koncertprogramba. A körút során felléptek Dubajban a Dubai Desert Rock Festival-on, majd Indiába is ellátogattak, ahol több mint 45.000-en voltak rájuk kíváncsiak. Ez az alkalom volt az első, hogy egy jelentős, sikeres zenekar Indiában turnézott.
A turné Európában folytatódott, többnyire szabadtéri fesztiválokon vagy stadionokban. Angliában főzenekarként léptek fel a Donington parkbeli Download Festival-on, pályafutásuk alatt már negyedik alkalommal. Az eseményre a becslések szerint több mint 80 ezren voltak kíváncsiak annak ellenére, hogy a jegyárak jóval drágábbak voltak, mint az elmúlt években.2007. szeptember 5-én a zenekar bejelentette, hogy megkezdi Somewhere Back in Time World Tour elnevezésű világturnéját, mely kizárólag az első hét album anyagából fog állni, főleg a Powerslave, a Somewhere in Time és a Seventh Son of a Seventh Son albumokra kihegyezve. A színpadkép is a '80-as éveket idézte, egyiptomi kellékekkel, fáraókkal. Ennek apropójából megjelent a Live After Death DVD-változata, mely az Early Days-DVD folytatása 1983-tól 1986-ig. A dupla DVD-re nemcsak a legendás Live after Death koncertfilm került fel, hanem az 1985-ös Rock in Rio fesztiválon való fellépés, valamint a korábban csak VHS formában kapható Behind the Iron Curtain is.
A turné az Indiai Mumbaiban kezdődött, ahol több mint 30 000 embernek játszottak. A turné iránti érdeklődés óriási volt, az 50-60 ezres stadionokban órák alatt elkeltek a jegyek, így ez lett a zenekar történetének legsikeresebb turnéja. Az első felvonásban 24 koncertet adtak 21 városban. A zenekar saját repülőjével utazott, az "Ed Force One"-nal, melynek pilótája Bruce Dickinson volt. A turné során több mint 50 000 mérföldet utazott a zenekar, mely Ausztráliába is eljutott, ahol 1992 óta nem léptek fel. A körút alkalmából a zenekar 2008 májusában kiadott egy válogatásalbumot Somewhere Back in Time címmel. Ez 1980-1988 között megjelent számokat tartalmaz.
Angliában egy koncertet adtak, a 82 000 férőhelyes Twickenham stadionban. A turné utolsó szakasza 2009 februárjában és márciusában zajlott le, ahol először léptek fel Peruban és Ecuadorban, valamint 16 év után újra Új-Zélandon. A zenekar Indiában is fellépett a Rock In India fesztivál főzenekaraként.
A turné során újra felléptek Magyarországon, a Sziget Fesztiválon, 50 000 néző előtt.
2009. január 20-án bejelentették, hogy filmet adnak ki a Somewhere Back in Time World Tour turnéról. A film áprilisban került a mozikba, melyet a Universal Music Group és az EMI forgalmazott. A film hanganyaga dupla CD-n és DVD-n is megjelent Flight 666 - The Original Soundtrack címmel. A zenekar 2009-ben a BRIT AWARDS-on elnyerte a 2009 legjobb koncertzenekara címet. A CD-n és DVD-n is megjelenő kiadvány iránt nagy volt az érdeklődés, így hamar a listák tetejére került a világ számos országában.
2009. március 15-én São Paulóban léptek fel, ahol előzenekar nélkül 100 000-ren voltak, így ez a fellépés lett a legnagyobb látogatottságú önálló koncertjük. Az esemény a chilei koncertet is felülmúlta, ahol 70 000-en voltak. Nicko McBrain sajtóközleményben tudatta, hogy 2010-ben új lemezt fognak kiadni, melyet turné fog követni. Ezt a kijelentést Londonban a BBC News-ban adott interjújában Janick Gers is megerősítette.
A grandiózus Somewhere Back in Time World Tour végeztével az együttes 2009. novemberében stúdióba vonult, hogy rögzítse következő nagylemezét. A felvételek 2010 áprilisáig tartottak, ismét Kevin Shirley produceri munkájával. Az új album 2010. augusztus 16-án, The Final Frontier címmel jelent meg az EMI kiadásában. A felvételek a Bahamákon található Compass Point Studios-ban készültek. 2010. június 7-én az Iron Maiden hivatalos honlapján ingyenesen letölthetővé tették az album első kislemezét, az "El Dorado" című dalt. Az album és a kislemez sci-fi képregényeket idéző borítóját Melvyn Grant készítette, aki korábban többször is dolgozott már az együttesnek. A lemezcímadó "The Final Frontier" című dalhoz az album sci-fi koncepciójába illő videoklipet készítettek. Zeneileg ismét egy komplex, progresszív hatásokban bővelkedő album készült el, melyen a terjedelmes szerzemények kaptak hangsúlyos szerepet. A lemezre az együttestől szokatlan megoldások is felkerültek, bizonyítva az együttes kísérletező kedvét. A korong pozitív és negatív kritikákat egyaránt kapott. A Kerrang! és a Metal Hammer maximális pontszámmal jutalmazta az anyagot, de az Allmusic is pozitívan nyilatkozott a korongról. Az anyag többféle verzióban is megjelent, ezek között szerepelt egy rajongóbarát, füzetkönyv nélküli verzió is a közép-keleti európai piacra.
A lemez elképesztő sikert aratott, Amerikában a 4. helyig jutott, míg az alábbi országokban vezette a lemezeladási listákat: Anglia, Kanada, Svédország, Görögország, Németország, Svájc, Izland, Ausztria, Olaszország, Franciaország, Szlovénia, Szlovákia, Oroszország, Észtország, Lettország, Litvánia, Szerbia, Bulgária, Románia, Horvátország, Csehország, Magyarország, Dánia, Portugália, Spanyolország, Norvégia, Finnország, Japán, India, Új-Zéland, Brazília, Kolumbia, Mexikó, Chile, Costa Rica, Argentína, Szaúd-Arábia, Egyesült Arab Emírségek, Venezuela és Luxemburg.
A koronghoz kapcsolódó koncertturné, a The Final Frontier World Tour az év júniusában vette kezdetét Dallasban, majd az együttes Európában, többek között Magyarországon is koncertezett. A magyar koncertre augusztus 14-én Budapesten, a Sziget Fesztiválon került sor, mely több kritikát is kapott a hangosítás révén. 2010 nyarán felléptek az angliai Sonisphere Festivals rendezvényen, de Svédországban és Finnországban is adtak koncertet, míg a német Wacken Open Air fesztiválon főzenekarként léptek fel. A turné során Kanadában is játszottak, de pályafutásuk során először léptek fel Szingapúrban. Emellett az együttes 2011-ben számos helyen fellépett, köztük olyan helyeken is, mint az ausztrál Soundwave fesztivál, de a londoni O2 Aréna színpadán is megfordult a zenekar. A 2011-es év koncertjein olyan előzenekarok léptek fel az együttes előtt, mint a Rise To Remain, a Bullet For My Valentine, a Godsmack, a Cavalera Conspiracy, a Black Tide, a Kamelot, az Exodus, az Airbourne, a Trivium, a DragonForce vagy Alice Cooper.2011 februárjában az El Dorado című dalért pályafutásuk során első alkalommal Grammy-díjat kaptak a legjobb metalteljesítményért kategóriában a Korn, a Lamb of God, a Megadeth és a Slayer előtt.Március 15-én bejelentették, hogy az EMI új Iron Maiden válogatásalbumot fog kiadni, ami a Somewhere Back in Time folytatása lesz, és From Fear to Eternity néven fog megjelenni május 23-án. A dupla lemezes válogatásalbum a zenekar 1990 és 2010 között megjelent dalait tartalmazza. Ugyanúgy, mint a Somewhere Back in Timeon, ezen az albumon is szerepelnek élő felvételek Bruce Dickinson éneklésével, ezzel kikerülvén Blaze Bayleyt. A válogatásalbummal kapcsolatos sajtómegbeszélésen a zenekar menedzsere, Rod Smallwood elárulta, hogy a zenekar új koncert DVD-vel fog jelentkezni 2011-ben, amit Argentínában és Chilében vesznek fel. A koncertfelvétel En Vivo! címmel 2012. március 26-án jelent meg (kivéve Kanadát és USA-t, ahol március 27-én), CD, LP, DVD és Blue Ray formátumokban. A kiadvány DVD és Blue Ray verzióján nemcsak a koncertfelvétel található, hanem egy Behind The Beast című 88 perces dokumentumfilm is, amelyben interjúk is fellelhetők a zenekari tagokkal.2012. február 15-én bejelentette a zenekar, hogy a következő turnéjuk, a Maiden England World Tour 2012-13 főleg az azonos című, 1988-as koncertet tartalmazó VHS kazetta anyagát fogja tartalmazni. A turné Észak-Amerikában startolt 2012 nyarán, majd 2013-ban Európában folytatódott. A turnéhoz kapcsolódóan megjelent a Maiden England koncertvideó DVD-n, rajta az 1988-as birminghami koncert teljes anyagával (a VHS-en a ráadásszámok nem kaptak helyet). 2013. március 13-ára virradóra hosszan tartó, súlyos betegség, szklerózis multiplex következtében elhunyt Clive Burr, az együttes egykori dobosa, aki az első három albumon játszott. A turné nagy sikere nyomán 2014-ben is volt egy 20 állomásos ráadáskör, ami a nyolcvanas éveket idéző turnék zárása is volt egyben. Így a koncertműsor is némileg módosult. Ennek keretében a zenekar ismét játszott Magyarországon, 2014. június 3-án Budapesten, a Papp László Budapest Sportarénában.
2014 végén daganatot találtak az énekes, Bruce Dickinson nyelvén. Kemoterápiás és sugárkezelése 2015. február közepén ért véget, orvosai szerint jók az esélyei a gyógyulásra. Február végén a dobos, Nicko McBrain azt nyilatkozta, hogy elkészült az új Maiden-lemez, de a turnézással addig várnak, amíg Bruce teljesen felépül.2015 májusában a zenekar bejelentette az énekes teljes gyógyulását, június 18-án pedig az együttes hivatalos weboldalán bejelentette, hogy legújabb albumuk 2015. szeptember 4-én jelenik majd meg, és a The Book of Souls címet fogja viselni. A lemez felvételeinek a párizsi Guillaume Tell Studios adott helyszínt, ahol korábban a 2000-ben megjelent Brave New World című albumukat készítették. 92 perces hosszával ez lesz az együttes első dupla stúdióalbuma, és ezen kap majd helyet a zenekar eddigi leghosszabb száma, a 18 perces, Bruce Dickinson által írt "Empire of the Clouds", ami egyben az album utolsó száma.
Az Iron Maiden a maga több mint 100 millió eladott lemezével minden idők egyik legsikeresebb heavy metal zenekara. Ehhez hasonló eredményekkel a heavy metal zenekarok közül csak a Black Sabbath és a Metallica büszkélkedhet. Sikereiket különösebb médiatámogatás nélkül érték el, hiszen dalaikat napközben csak elvétve játsszák a rádióállomások és a zenei csatornák, ezért sikereik kezdetén csakis lemezeik színvonalára és koncertteljesítményükre támaszkodhattak. Általános vélekedés, hogy az együttes első hét albuma a heavy metal műfaj megkerülhetetlen klasszikusai, melyek alapján az együttest több hozzáértő is a "legtökéletesebb heavy metal zenekar" címkével illeti. Az együttes Anglia egyik legsikeresebb zenei vállalkozása, melynek nemcsak lemezei, de egyéb kiegészítői is (pólók, táskák, bögrék, stb.) rendkívül keresettek.
Az Iron Maiden 24. lett a VH1 100 Greatest Artists of Hard Rock listáján, valamint 4. lett az MTV Minden idők 10 legnagyobb heavy metal együttese listáján.
3. helyen végzett a VH1 Classics: Top 20 Metal Bands listán, és az Ivor Novello-díjat is megkapták 2002-ben. 2005-ös Egyesült Államokbeli turnéjuk alatt pedig beiktatták őket a Hollywood RockWalk-ba.
Az Iron Maiden állandó kabalája Eddie, aki mind a horrorfilmek által ihletett albumborítókon, mind a koncerteken megjelenik. Eddie-t Derek Riggs rajzolta egészen 1992-ig, utána Melvyn Grant. Eddie szerepelt az Ed Hunter nevű FPS játékban, és a játék alatt megjelentetett ajándéktárgyakon, könyveken és képregényeken. Eddie-nek eleinte csak a feje volt látható, mely a korai Maiden-koncerteken füstött okádott és művért köpött. Később teljes életnagyságban is megjelent, mindig az aktuális turné koncepciójának megfelelő alakot öltve. Eddie a mai napig az Iron Maiden koncertek elhagyhatatlan kelléke, aki nagyban növeli az együttes bevételeit is. Az őt ábrázoló kiegészítők annyira népszerűnek bizonyulnak, hogy Freddy Krueger után Eddie volt a '80-as évek egyik legkedveltebb horrorfigurája.2008-ban a Kerrang! nevű magazin kiadatott egy albumot, amin Iron Maiden dalokat játszanak az alábbi együttesek: Metallica, Dream Theater, Machine Head, Trivium, Coheed and Cambria és az Avenged Sevenfold.
Az együttes számai sok videojátékban szerepeltek, ilyenek például a Carmageddon 2, a Grand Theft Auto: Vice City, a Grand Theft Auto: Episodes from Liberty City, a Grand Theft Auto IV: The Lost and Damned, a Tony Hawk's Pro Skater 4, a SSX on Tour és a Madden NFL 10. Emellett néhány számukat el lehet játszani a Guitar Hero és a Rock Band nevű játékokban.
Az Iron Maiden a New Wave of British Heavy Metal mozgalommal bukkant fel a '70-es évek végén, melynek debütáló albumuk révén hamar a legsikeresebb zenekarává nőtték ki magukat. Az együttes jelentős mértékben sosem távolodott el a brit heavy metal-tól, de zenéjükbe számos egyéb hatást is beépítenek. Az első két albumra még jellemző volt a punk lendülete, mely vonalat tovább erősítette Paul Di’Anno nyers énekstílusa. Bruce Dickinson csatlakozásával véglegesen kialakult az együttes stílusa, melynek legfőbb ismérve Dickinson "szirénázó", széles hangterjedelmet igénylő éneklése mellett a Murray–Smith duó gitárjátéka, váltott szólói és harmóniái. Dickinson hangjával és energikus színpadi megjelenésével a "heavy metal frontember" prototípusává vált, míg a Murray–Smith duó a heavy metal történelem legnépszerűbb gitárpárosa a Glenn Tipton–K. K. Downing páros mellett. Játékukra nagy befolyással voltak az olyan két gitárossal dolgozó együttesek, mint a Wishbone Ash, a Thin Lizzy vagy a Judas Priest. Smith gitárja "karcosabban" szól, míg Murray melegebb tónusú hangszínen játszik. Smith saját játékát "spórolós"nak nevezi, ezért jobbára Murray játssza a gyorsabb szólókat. Az együttes további jellegzetessége Steve Harris dalszerzői stílusa és védjegyszerű, "galoppozó" basszusozása. Harris kizárólag ujjal pengeti hangszerét, a gyorsabb játék érdekében gyakran három ujjal pengetve. Nicko McBrain dobjainak hangzása szintén felismerhető, de játékstílusa is tartalmaz egy egyéni szemléletmódot. Az együttes harmadik gitárosa Janick Gers, akinek stílusa nem különbözik számottevően a Murray–Smith párosétól, ezért gyakran kritizálják is az együttest, hogy feleslegesen használnak három gitárt.
Zenei stílusukban újdonságot jelentett a '80-as évek közepén a gitárszintetizátorok használata, majd a billentyűs hangszerek alkalmazása is. Emellett az együttes gyakran ír hosszabb lélegzetvételű, epikus szerzeményeket, melyekben Harris progresszívrock-hatásai mutatkoznak meg. Ez a tendencia főleg Dickinson és Smith 1999-ben bekövetkező visszatérése óta erősödött meg.
A dalok témái legfőképp a háború, a történelem, a vallás, az irodalom, a mitológia, fantasy, valamint a közelmúlt eseményei. Az együttes már a korai időkben is nagy hangsúlyt fektetett a látványra, Eddie már a korai koncerteken is rendre megjelent, igaz, ekkoriban még kevésbé profi módon (például egy korai, 1980-as koncerten Eddie vérző feje véletlenül berepült a közönség közé). Ahogyan az együttes egyre népszerűbb lett, úgy a színpadkép is egyre látványosabbá, profibbá változott. A látványt legfőképpen Eddie és a színpadkép szolgáltatta, de Dickinson energikus előadása a mai napig a koncertprogram része. A '80-as évekbeli koncerteken az énekes a Revelations című dal alatt gyakran gitárral a kezében jelent meg, de az a jelenet is a koncertek állandó részét képezte, mikor a Heaven Can Wait alatt seregnyi technikus illetve háttérember lepte el a színpadot, hogy együtt énekeljék el a dalt az együttessel.
Az Iron Maiden felbecsülhetetlen hatást gyakorolt a rock-, hard rock és heavy metal előadók többségére. Lars Ulrich, a Metallica dobosa kijelentette, hogy az Iron Maiden nagymértékben inspirálta a zenészi karrierjét, valamint kifejtette, hogy mindig is tisztelettel és csodálattal tekintett rájuk.Kerry King elárulta, hogy az Iron Maiden nélkül a Slayer sem lett volna sikeres, ugyanis a korai idők klubkoncertjein gyakran játszották a "Phantom Of The Opera" című dalt, mely alapján felfigyelt rájuk a Metal Blade Records.Corey Taylor, a Slipknot tagja elárulta, hogy számára Bruce Dickinson testesíti meg a "régisulis" heavy metal énekest, de Steve Harris játékáról is elismerően nyilatkozott.Chris Jerichónak, a világhírű pankrátornak az Iron Maiden a kedvenc együttese, míg az Avenged Sevenfold énekes, M. Shadows számára az Iron Maiden minden idők legjobb koncertzenekara.Matt Heafy azt nyilatkozta, hogy a Maiden nélkül a Trivium sem létezne, míg az In Flames-gitáros, Jesper Strömblad elárulta, hogy az In Flames által lefektetett göteborgi deathmetal-hangzás egyik legfőbb jellegzetességét, a dallamos gitárharmóniákat, a Murray–Smith duó témái alapján írták meg.
A Nofx együttes 2009-es Coaster című albumán szerepelt egy Eddie, Bruce and Paul című dal, utalva a zenekar tagjaira.
A világhírű popénekesnő, Lady Gaga is megemlítette, hogy az Iron Maiden a kedvenc zenekara.Az együttes a legtöbb hard rock/heavy metal előadóra hatással volt, néhány név a felsorolhatatlanul hosszú listából: Cradle of Filth, Savatage, Iced Earth, Metallica, Slayer, Annihilator, Opeth, Anthrax, Katatonia, Gamma Ray, Angra, Running Wild, Arch Enemy, Dismember, Fates Warning, Trivium, Mercyful Fate, Quiet Riot, Sentenced, Angel Dust, stb.
A Dream Theater pedig élőben adta elő a teljes The Number of the Beast albumot.
Az Iron Maidenre hatással voltak a következő együttesek: Queen, Black Sabbath, AC/DC, Motörhead, Judas Priest, Led Zeppelin, Cream, The Who, Rush, Thin Lizzy, Styx, UFO, King Crimson, Deep Purple, Rainbow, Triumph, Uriah Heep, Wishbone Ash, Pink Floyd, ELP, Genesis, Yes, és a Jethro Tull.Adrian Smith, Janick Gers és Dave Murray az alábbi gitárosokat nevezi meg legfőbb hatásaikként: Pat Travers, Ritchie Blackmore, Johnny Winter, Jimmy Page, Gary Moore, Jeff Beck, Rory Gallagher, Paul Kossoff, Django Reinhardt, Albert Collins, és B B King.
Adrian Smith – gitár, vokál (1980–1990, 1999–),billentyűs hangszerek (stúdióban 1986-88,2006)
Steve Harris – basszusgitár, vokál (1975–),billentyűs hangszerek (stúdióban 1988,1998-)
Michael Kenney- billentyűs hangszerek (koncerten 1986-,stúdióban 1990-1995,2003,2015)
2006-ban jelent meg Polgár Péter könyve A Vasszűz fogságában címmel, ami leírja az Iron Maiden történetét egészen az A Matter Of Life And Death albumig.
2009-ben Dobai Bálint költő Iron Maiden című epigrammája megjelent a kolozsvári Helikon hasábjain.
Polgár Péter: A vasszűz fogságában. Az Iron Maiden sztori; Kecskemét : Vagabund, 2006
Mick Wall: Iron Maiden. Run to the hills; ford. Szántai Zsolt, Maurics András; Cartaphilus, Bp., 2010 (Legendák élve vagy halva)
Bruce Dickinson: Mire való ez a gomb? Önéletrajz; ford. Pritz Péter; Trubadúr, Bp., 2018
Írország (angolul: Ireland IPA: [ˈaɪərlənd], írül: Éire IPA: [ˈeːɾʲə]   kiejtése) vagy Ír Köztársaság Európa északnyugati részén és harmadik legnagyobb szigetén, az Ír-szigeten található állam. A sziget északi része (hat megye) brit fennhatóság alá tartozik, ezt nevezik Észak-Írországnak. A sziget többi része a tulajdonképpeni Írország.
Az országnak két hivatalos nyelve van: az ír és az angol. Fővárosa és egyben legnagyobb városa Dublin.
A jelenlegi államfő Michael D. Higgins. Az írek nem használják az angol prime minister kifejezést a miniszterelnökre, mert annak olyan íze van, mintha angol miniszterelnökük lenne. Helyette az ír nyelvű taoiseach szó jelöli az ír miniszterelnököt. A taoiseach megjelölésnek finom iróniája, hogy a szó „klánfőnököt” jelent írül, a miniszterelnök-helyettesre használt tánaiste pedig „klánfőnökhelyettest”. A jelenlegi taoiseach Leo Varadkar.
Írország az Atlanti-óceán északkeleti- és Európa északnyugati részén található Ír-sziget öthatodát teszi ki. Területe 70 273 km² (míg a teljes Ír-szigeté 84 421 km²). A Brit-szigettől az Ír-tenger, Európától pedig a Kelta-tenger választja el.
Dombok, hegyek inkább csak a partok mentén találhatók, és ezek sem túl magasak. Legmagasabb pontja, a Kerry megyében található Carrauntuohill-csúcs (ír nyelven: Corrán Tuathail) 1041 m magas.
Leghosszabb folyója, a Shannon kettészeli a szigetet. Hossza 370 km, amihez hozzáadódik még a Limericknél kezdődő 70 km hosszú torkolata. Vízgyűjtő területe 16000 négyzetkilométer. A Shannon Sligo városától nem messze ered és amíg eljut az Atlanti-óceánig összeköti a Lough Allen, a Lough Drumharlow, a Lough Boderg, a Lough Bofin, a Lough Forbes, a Lough Ree és Lough Derg tavakat. Jelentős folyók még Írországban: Liffey, Boyne, Blackwater, Barrow, Corrib, Erne, Suir. A 18. század nagy vállalkozása volt a Királyi csatorna rendszer kiépítése, melynek fő ága a Királyi Főcsatorna Dublint hivatott összekötni a Barrow és a Shannon folyókkal. Nagy tava a Lough Corrib Connemarában.
Írország éghajlata az Észak-atlanti-áramlat meleg vizeinek köszönhetően sokkal enyhébb, mint más, hasonló földrajzi szélességű területeké. Az átlagos téli hőmérséklet +4,5 – +7 °C, ami 14 fokkal magasabb, mint az azonos szélességi körön fekvő helyeké általában. Mivel nyáron az óceán hűt, ezért a hőmérséklet csak 15–17 °C. A csapadék sok, 1500–2500 mm. Megoszlása egész évben egyenletes.
Az Ír-szigetet eredetileg borító erdők maradványai kis foltokban megtalálhatók az egész országban. Ezek mérete általában nem teszi lehetővé az élővilág gazdagságának fenntartását. A terület nagy részén intenzív mezőgazdasági művelés folyik. A felhasznált vegyszerek bemosódnak az élő vizekbe, és károsítják azokat.
The Burren Nemzeti Park – sziklás, kopár felszín alatt sok barlang. Egyedülálló élővilág;
Killarney Nemzeti park – "Európa legnyugatibb csücskében" hegyek, erdők és mocsarak.Írországban nincs olyan természeti táj, amit az UNESCO világörökséggé nyilvánított volna.
Az Ír-sziget első lakói a kőkorszakban jelentek meg. A középkorban Anglia szerezte meg a szigetet. A katolikus írek a 19. század folyamán nagy számban vándoroltak ki az Amerikai Egyesült Államokba. A 20. század elején megnövekedett a függetlenségi vágy, majd 1921-ben kikiáltották a Szabad Ír államot. 1973-tól Írország az Európai Gazdasági Közösség (ma: Európai Unió) tagja lett.
Államformája parlamentáris köztársaság. Jelenleg az ország politikai életében két nagy párt uralkodik, az egymást váltogató Fianna Fáil és a Fine Gael. Írország nem tagja a NATO-nak. Törvényhozása kétkamarás: alsóháza a Dáil Éireann 166 képviselővel, felsőháza a szenátus, melynek 60 tagja van. A végrehajtó hatalom a kormány kezében van, melynek vezetője a miniszterelnök (Taoiseach). Az állam legfőbb közjogi méltósága a köztársasági elnök (President).
A sziget a törzsi rendszerben élő kelták idején öt tartományra oszlott: Ulster, Connaught, Leinster, Munster és Meath, ez utóbbi később beolvadt Leinster tartományba, így alakult ki a ma is számontartott négyes tartományi rendszer. Ma Ulster 9 megyéjéből 6 az Egyesült Királysághoz tartozik. Az Ír-szigetnek összesen 32 megyéje (county) volt, ebből 26 alkotta megalakulásakor az Ír Köztársaságot, ezek nem egyeztek meg pontosan a mai közigazgatási egységekkel. Dublin felosztása kettővel, Tipperaryé eggyel növelte a megyék számát a közigazgatásban. Cork, Limerick, Galway, és Waterford szintén 2-2 megyét alkot, külön a város, és külön a környező vidéke.
1. Dún Laoghaire-Rathdown, Fingal, Dél-Dublin és Dublin Város Tanácsa korábbi Dublin megyeként egy közigazgatási egység volt.
2. Tipperary megyét 1898-ban adminisztrációs szempontból két megyére osztották fel
3. Offaly és Laois az 1920-as évekig a "Király megyéje", illetve a "Királynő megyéje" néven voltak ismertek.
A GDP összetétele származási szektoronként 2014-ben: mezőgazdaság – 1,6%, ipar – 27%, szolgáltatások – 71,4%
A lakosság foglalkozása (2011): mezőgazdaság – 5%, ipar – 19%, szolgáltatások – 76%
Főbb mezőgazdasági termények, termékek: árpa, burgonya, búza; marhahús, tejtermékek.Főbb iparágak: gyógyszeripar, vegyipar, számítógépipar (hardver- és szoftvergyártás), élelmiszeripar (ital, sör); orvosi eszközök gyártásaÍrország még a 20. század nagy részében is a nyugati világ gazdaságilag fejletlen, alacsony népességű, kis területű országa volt. Nehezen ért el sikereket a nem-mezőgazdasági jellegű termékek gyártásában, s soha nem volt katonai nagyhatalom.
Írország az elmúlt évtizedben tapasztalt gazdasági növekedése a legnagyobb dinamizmust mutatta az Európai Unióban. A növekedés ír varázsitalának receptje nagyon összetett: a kelta tigris-jelenség részben az 1990-es évek józan, céltudatos és célkövető gazdaságpolitikának eredménye volt, másrészt a Strukturális Alapok támogatásai, a globalizálódó világgazdaság és egyéb, országspecifikus tényezők (mint az angol anyanyelv, a periférikus fekvés) is a mixtúra elemeit alkotják. Példaértékű valamint, ahogyan az írek megfelelő körülményeket teremtettek, hogy az ország a multinacionális cégek számára vonzó telephellyé váljon.
1922-es függetlenné válását követően protekcionista, a behozatalt helyettesítő, agrárjellegű, a világgazdaság vérkeringéséből elzárkózó – ámde nyersanyagokban szegény (az ország egyetlen energiahordozója a tőzeg, s emiatt sosem alakult ki jelentősebb nehézipara) – sziget volt, mígnem az 1950-es évek liberalizációs trendváltása a globalizálódó világ diktálta trendekre adott helyes válaszként végre megnyitotta az országot a szabadkereskedelemnek és a külföldi (leginkább amerikai) működő-tőkének. Ez nemcsak a világgal való szorosabb összefonódást, hanem az Egyesült Királyságtól való függőség lazulását is eredményezte.
A kulcsrakész ipari parkok, támogatások, ösztönzők segítségével kezdetben a munkaerő-intenzív iparágakat sikerült az országba vonzani, majd a hatvanas évektől egyre inkább a modern, high-tech nagyvállalatok betelepülése volt jellemző. Ezek a vállalatok főleg behozott inputokból exportra termelnek és nem fonódnak össze a helyi iparágakkal. Ezért az ír ipar a mai napig duális szerkezetű. Azonban a jelentős technológia-transzfert és K+F-beruházásokat magukkal hozó multik elősegítik a tudásgazdaság kiépülését Írországban.
Az ország csatlakozása az Európai Gazdasági Közösséghez 1973-ban sokat lendített a periférikus, gazdaságilag is elmaradott ország helyzetén, hiszen jogosulttá vált egy sor, a felzárkózását segítő szubvencióra. Ezeket a támogatások jelentős mértékben hozzájárultak Írország hosszú távú gazdasági fejlődéséhez.
A nyolcvanas évek közepén magas munkanélküliséggel, inflációval, költségvetési deficittel és felszaporodó államadóssággal, tömeges emigrációval jellemezhető válság, mely jórészt a populista fiskális politikának volt köszönhető, összeomlással fenyegette az országot. Ezért 1987-ben átfogó, társadalmi konszenzusra épülő konszolidációs programot kellett végrehajtani, mely stabilizálta és emelkedő pályára állította a gazdaságot. Az 1987-ben elindult sikeres stabilizációs program öt pillérre épült:
az Európai Unió exportjuttatásai.Majd a kilencvenes években, olykor kétszámjegyű, ámde mindenképpen átlagfeletti-dinamikájú éves GDP-növekedéssel elvezetett egészen a „kelta tigris” cím kiérdemléséig, mely arra utal, hogy az ír gazdaság gyors iramú fejlődése csakis a délkelet-ázsiai kistigrisek növekedéséhez fogható. 2001 világgazdasági recessziója óta napjainkban az ír gazdaság növekedése is lassuló tendenciát mutat. S meglehet, a foglalkoztatottság csökken, az elemzők nem borúlátóak, szerintük az extigris rövidesen rááll egy átlagos növekedési ütemű, hosszú távú fejlődési pályára. A Kohéziós Alap „phasing-out” országaként korlátozott mértékben továbbra is jogosult a brüsszeli juttatásokra, melyekből egyszerre több szektorban, a regionális és társadalmi különbségeket kiegyenlítő beruházásokat hajt végre.
Exporttermékek: gépek és berendezések, számítógépek, vegyi anyagok, orvosi eszközök, gyógyszerek; élelmiszerek, állati termékek, élőállat
Importtermékek: adatfeldolgozó berendezések, más műszaki felszerelések és alkatrészek, kőolaj és olajszármazékok, textil, ruházatFőbb kereskedelmi partnerek 2014-ben:
Export: USA – 20,6%, az Egyesült Királyság – 16%, Belgium – 14,1%, Németország – 6,8%, Svájc – 6,3%, Franciaország – 5,6%, Hollandia – 4,1%
Import: Egyesült Királyság – 38,8%, USA – 10,3%, Németország – 8,5%, Hollandia – 6,2%, Kína – 4%
Írországban bal oldali közlekedés van. A távolságokat és a sebességkorlátozást a táblákon metrikus rendszerben adják meg. Külön jelzés nélkül a megengedett sebesség lakott területen 50 km/óra, országúton 80 km/óra autópályán pedig 120 km/óra. Az autópályák és gyorsforgalmi utak használata ingyenes, kivéve egy-egy fizetőkaput az M1-es, az M4-es és az M50-es autópályán, ahol – a gépjármű méretének függvényében – néhány eurós úthasználati díjat kell fizetni. Vezetés közben a kihangosítás nélküli mobiltelefon használata tilos. A kijelölt buszsávok szabadon hagyását motoros rendőrök sűrűn ellenőrzik, a szabálysértőt komoly büntetés sújtja. Érvényes parkolójegy hiányában a gépkocsira a kijelölt parkolóhelyen is tehetnek kerékbilincset. A bilincs eltávolítása akár 140 euróba is kerülhet.
Írországban Dublinban, Kerryben, Corkban, Shannonban található nemzetközi reptér. A belföldi közlekedésért az Aer Arann gondoskodik.
A nemzeti busztársaság a Bus Eireann. Ez a társaság szállítja az ország különböző pontjaihoz az utasokat.
Az országot 2011-ben 85%-ban írek (kelták) lakják. Kb. 9% – egyéb fehér, kb. 2% – ázsiai, 1,4% – fekete, 2,5% – egyéb. Külföldről betelepülő legnagyobb csoportok a lengyelek, britek, amerikai állampolgárok, litvánok, lettek, nigériaiak, németek, indiaiak, pakisztánok, kínaiak.Az országban az angolt és az írt (gael) beszélik.
2011-es felmérés alapján a lakosság 84%-a római katolikus, 7,6% – vallás nélküli, 2,8% – anglikán, 1% – muzulmán, 1% – ortodox keresztény.
Az országban 4 római katolikus püspökség van: Armagh, Dublin, Tuam és Cashel. Az ország vallási vezetője Armagh érseke. Az anglikán egyház 1869 óta független a brit anglikán egyháztól. A vallási vezető szintén Armaghban székel.
Észak-Írországban a mai napig komoly probléma a vallási köntösben megjelenő etnikai konfliktus.
A vezető galériák otthont adnak az ír kortárs művészek alkotásainak és a maroknyi régi mesterek alkotásainak. A főbb galériák Dublinban:
Ír Nemzeti Galéria. Ennek a galériának az egyik legmeglepőbb alkotása a Krisztus elfogása, amelyet az itáliai festő, Michelangelo Merisi készített. A több száz évig elveszettnek hitt képet 1992-ben találták meg Dublinban és a Nemzeti Galéria restaurálta.
George Berkeley, Jonathan Swift, James Joyce, George Bernard Shaw, Richard Brinsley Sheridan, Oliver Goldsmith, Oscar Wilde, William Butler Yeats, Patrick Kavanagh, Samuel Beckett, John Millington Synge, Seán O’Casey, Séamus Heaney, Bram Stoker.
U2, The Cranberries, The Kelly Family, Boyzone, Ronan Keating, Ronan Hardiman, Thin Lizzy, Gary Moore, Mark Feehily, Westlife, Jedward, One Direction (Niall Horan), Ben Haggerty (Macklemore), The Script
Írországot először az amerikai filmesek fedezték fel az 1910-es évek elején: több film is forog a "smaragdszigeten". Az 1910-ben Beaufortban felvett The Lad from Old Irelandet az első, külföldön forgott amerikai filmként tartják számon. Rendezője, Sidney Olcott stúdiót tervezett létrehozni Írországban, de a világháború kitörése közbeszólt.
Az első igazán ír filmként Walter MacNamara 1913-as The Story of David and Greig című rövidfilmjét tartják számon. Az első egész estés alkotás az egy évvel később készült, szintén MacNamara rendezte Ireland, a Nation volt.
Az ír filmek visszatérő témája az angol-ír konfliktus – a nemzeti hősként tisztelt Bobby Sands alakja például több filmben (Some Mother’s Son, 1996; Hunger, 2008; Bobby Sands: 66 Days, 2016) is életre kel –, de a katolikus egyház hatása és témaként való jelenléte is jellemző (Song for a Raggy Boy, 2003; Calvary, 2014).
Ma is igen gyakran készülnek koprodukciós filmalkotások Írországban. A partner főleg amerikai vagy brit, de itt forgott például a Jorgosz Lantimosz rendezte A homár is.
A hagyományos ír ételek bőségesek és kalóriadúsak, általában marha- vagy birkahúsból készülnek, rengeteg gumós zöldséggel, mint a burgonya, a répa, a hagyma és a fehérrépa. Ilyen tradicionális étel az ír pörkölt.Írország a Guinness hazája, a krémesen sötét testes vagy barna sörnek, amely az ország nemzeti itala.
Az országon az EuroVelo nemzetközi kerékpárhálózat két útvonala is keresztülhalad. Az első az EV1, vagyis az Atlantic Coast Route, amely Norvégiából halad Portugália tengerpartjai felé, miközben végig az Atlanti-óceán partjai mellett húzódik. Vannak kész, kivitelezés alatt álló, illetve tervezett szakaszai is. Kis vízi átkelés után az Egyesült Királyságból érkezik ide, majd szintén vízi átkelés után Franciaország felé veszi az útját.
A második útvonal az EV2, vagyis a Capitals Route, amely érinti az EV1-et. Galwayből indul, és rögtön Dublin felé veszi az irányt. Az útvonal ír szakasza egyelőre még teljes egészében kivitelezés alatt áll. Kompátkelés után az útvonal Hollandia felé halad tovább. Nevéhez híven az általa érintett országok fővárosait igyekszik meglátogatni.
Írországban a hurling és az ír foci a nemzeti sport. Az ír focit nem fizetett "profik" űzik, s Írországon kívül szinte sehol nem játsszák. A hurling a leggyorsabb szabadtéri sport a világon, amelyre minden ír rendkívül büszke. Ezeken kívül igen népszerű az európai labdarúgás és a rögbi. Az ír nemzeti rögbiválogatott a 2010-es rögbi világranglistán az 5. helyen áll.
Az ország eddig nyolc aranyérmet szerzett a játékok során. A legeredményesebb sportág az atlétika.
Szent Patrik napja (március 17.) ha hétköznapra esik, ha nem, a következő nap munkaszüneti nap.
Karácsony napja (december 25.) ha hétköznapra esik, ha nem, a következő keddi nap munkaszüneti nap.
Szent István napja, (december 26.) ha hétköznapra esik, ha nem, a következő nap munkaszüneti nap.Nagypéntek: 
Októberi Bank Holiday: az utolsó hétfő október hóban.A "bank holiday" amolyan szabad hétfő, hivatalos munkaszüneti nap, aminek köszönhetően három napos a hétvége. Elvileg minden évszakban kapnak egy ilyet a jámbor polgárok. A legtöbb gyár, üzem, a posták, bankok és közhivatalok zárva vannak, de némelyik bolt ezeken a napokon is nyitva van, rövidített nyitvatartással, esetleg a nagy kiárusításokat éppen erre a napra időzítve (ez a szabadnap nem a zárva tartó bankokról, hanem a törvényt beterjesztő, angol Bank nevű képviselőről kapta a nevét a legenda szerint).
Rosanna Negrotti: Joyce's Dublin. An illustrated commentary (Caxton Editions, 2000) ISBN 1-84067-149-1
Sean Dufy (szerk.): ATLAS of IRISH HISTORY  (2.ed.) -  G. Macmillan 2000. ISBN 978-0-7171-3093-1
Kevin Eyres: THE SECRETS of IRELAND – Star Fire Books, 2006. ISBN 1-84451-466-8
Művészeti lexikon I–IV. Főszerk. Zádor Anna, Genthon István. 3. kiad. Budapest: Akadémiai. 1981–1983.
