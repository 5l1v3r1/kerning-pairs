
Anastacia Lyn Newkirk, művésznevén Anastacia (Chicago, 1968. szeptember 17.) amerikai énekesnő, dalszerző és zenei producer. Az 1980-as évek elején kezdett el táncolni: 1985-től 1992-ig az MTV The Club nevű műsorában volt az állandó tánckar tagja. Később számos zenész és énekes stúdióalbumán vokálozott, illetve háttértáncosként tűnt fel videoklipekben.
1999-ben vált ismertté az I’m Outta Love című szerzeményével. A 2000. június 10-én megjelent Not That Kind elnevezésű stúdióalbumából ötmillió kelt el szerte a világon, és nemzetközi sikereket aratott, majd négyszeres platinalemezzé vált. Karrierje kezdetén olyan legendás zenészek és előadóművészek figyeltek fel az énekesnőre, mint Michael Jackson, Elton John, Luciano Pavarotti vagy Mariah Carey. Pályafutásának kezdete óta hét nagylemezt, két válogatás- és három koncertalbumot adott ki. Több mint 52 millió lemezt adott el világszerte. Leginkább Európában, Ausztráliában, Új-Zélandon, Ázsiában, Dél-Amerikában, Dél-Afrikában, illetve Óceániában ismerik el a munkásságát. Művészetére hamarabb felfigyelt az európai és a brit zeneipar, mint az amerikai. Az Egyesült Királyságban és Európában előbb ismerték el művészként, mint hazájában, ami már pályafutása legelején is észlelhető volt.
Erőteljes hangja és alacsony termete (157 cm) miatt kapta becenevét: A kis hölgy a nagy hanggal. 2003-ban és 2013-ban egy daganatos megbetegedéssel, a mellrákkal szállt szembe, és mindkétszer győzelmet aratott a betegség felett. 2003 óta működtet egy mellrák elleni alapítványt, a The Anastacia Fundot, emellett több hasonló szervezetet támogat, valamint számos jótékonysági rendezvényen jelent meg az évek során. Időnként jótékonysági árveréseket indít: a fellépéseken és díjátadókon viselt ruháit eladja személyes tárgyai mellett, a bevételeket pedig különböző egyesületeknek adományozza. Ilyen például a The Breast Cancer Research Foundation, ami egy mellrákot kutató alapítvány, melynek rendszeresen pénzt adományoz az énekesnő.
2009. szeptember 6-án, budapesti koncertje előtt egy mellrák elleni kampányban vett részt: az Egészség Hídja Összefogás Egyesület felvilágosító munkáját segítette, és a Lánchíd-sétát népszerűsítette. Emellett jótékonysági árverést indított, melynek teljes bevételét ez az egyesület kapta meg. 2015. szeptember 17-e óta a Hear the World alapítvány, 2015 novembere óta pedig a Global Gift Foundation nevű jótékonysági nonprofit szervezet nagykövete. Előbbi a halláskárosult, hátrányos helyzetű embereket, utóbbi a rászoruló gyermekeket, nőket és családokat támogatja. 2016. szeptember 25-én a Cancer Research UK nevű rákkutató és jótékonysági szervezettel társult azért, hogy segítse az alapítvány életmentő rákkutatásait. A Strictly Come Dancing című táncos showműsorban megkapott részvételi díjakat e szervezetnek adományozta. 2017. május 27-én bejelentette, hogy a Live at the Eventim Apollo Hammersmith 2017, illetve a Live at the O2 Apollo Manchester 2017 címmel kiadott koncertalbumok teljes bevételét a 2017. május 22-ei, manchesteri terrortámadásban elhunytak családjainak adományozza a Manchester Evening News által létrehozott alapítványon keresztül.
Anastacia több különböző zenei műfajban is énekel. Első és második korongját a funk, a dance-pop, az R&B és a soul zenei irányvonal jellemzi. A harmadiknál a rockosabb vonalra terelődik a hangsúly, ezáltal dinamikusabb dalok hallhatóak. 2003-ban született meg az általa elnevezett sprock (soul + pop + rock) műfaj. A negyedik stúdióalbum lágyabb hangzású: ismét előtérbe kerül az R&B és a dance-pop. A 2014-es Resurrection és a 2017-es Evolution című nagylemezeken újra a sprock-stílus hallható. Több zenész, előadóművész, illetve zenei producer is elismerően nyilatkozik Anastacia hangjáról és munkásságáról az énekesnő karrierjének kezdete óta. Számos kritikában és nyilatkozatban hangját eltéveszthetetlennek titulálják. Fekete hangszínét gyakran hasonlítják Tina Turneréhez és Aretha Franklinéhez. Hangjára utalva így jellemezte önmagát az énekesnő:
Anastacia Newkirk Chicagóban született 1968. szeptember 17-én. Családja is a szórakoztatóiparban dolgozott: édesanyja, az ír származású Diane Hurley (1943-) musical színésznőként munkálkodott a Broadway-színházban, illetve különböző televíziós sorozatokban is feltűnt. Édesapja, a német származású Robert L. Newkirk (1936-2005) énekes volt, aki fellépéseivel bejárta a keleti parton lévő éjszakai bárokat, és több mint 30 évet töltött el a zeneiparban. A Newkirk családnév a Nieuwekerk névből származik; holland eredetű.Nővére, Shawn Newkirk (1965-) korábban arculattervezőként (stylist) tevékenykedett, viszont több mint egy évtizede Anastacia személyi asszisztense. Öccse, Brian Newkirk (1970-) az autizmus nevű betegségben szenved, emiatt az énekesnő nem szereti, ha a férfi reflektorfénybe kerül. „Ő mindig egy nagy gyerek lesz. Ha valaha úgy érezném, hogy egy kicsit is elszálltam, Brian fog visszahozni a valóságba” – nyilatkozta később.Amikor az édesapa – aki bipoláris depresszióban szenvedett – elhagyta a családot, még egészen kicsik voltak a gyerekek: Anastacia ötéves volt. A válást követően New Yorkba, Manhattanbe költöztek, egy egy hálószobás apartmanba. Ekkor 15 éves volt. Itt egy manhattani tehetséggondozó iskolába, a Professional Children's Schoolba járt. Az iskolában hangadó és barátkozó jellem volt, aki megvédte a kisebbeket: „Olyan a beállítottságom, hogy előbb a másik, aztán jövök én.” Anastacia, mint mondta, mindig is társaságkedvelő volt, nővére viszont félénk személyiség. Kapcsolatuk később megváltozott, a nővére pedig Los Angelesbe költözött. Anastacia ekkor 18 éves volt; ő viszont New Yorkban maradt. Manhattanban érettségizett, és egyetemre gyűjtött, mivel eleinte régész szeretett volna lenni. Szerette a mikroszkópján keresztül vizsgálni az elpusztult rovarokat és más dolgokat, ami számára igen érdekes volt. Lenyűgözték az ősmaradványok és a csontok. Ezután a pszichológiával akart foglalkozni, hogy terapeuta vagy szociális munkás lehessen, és gyerekekkel foglalkozhasson. Akkoriban még nem gondolt az énekesi karrierre – ez csak a harmadik választása volt. Ám édesanyja elmondása szerint lánya nem sokat várt arra, hogy megmutassa hangját a világnak. Sokszor arra lett figyelmes, hogy hároméves kislánya furcsa hangokat hallat a bébiülésen ülve. Mindenféle hangot utánzott, amit csak hallott. Úgy fogalmazott, hogy „Ó, Istenem, egy fehér lányt szültem fekete hanggal!” Édesanyjának köszönhetően Anastacia Elton John és Barbra Streisand zenéjén nőtt fel.Hamarosan érdeklődni kezdett a tánc iránt, annak ellenére, hogy 13 éves korában Morbus Crohn-szindrómával diagnosztizálták, ami nem más, mint az emésztőrendszer krónikus gyulladásos betegsége. A vizsgálatok kimutatták, hogy a fehérvérsejtek száma igen magas volt, ami arra utalt, hogy a teste küzdött a fertőzés ellen. Az operáció során eltávolították a grapefruit nagyságú daganatot. A műtét után egy sebhely keletkezett a fiatal lány hasfalán, majd egy ideig tolószékbe kényszerült, ugyanis az izmai nem bírták el a testsúlyát. Időbe telt, mire újra megtanult járni.19 évesen ismét veszélybe került az élete, mivel egy producer diétát javasolt neki, ami akár végzetes is lehetett volna. A diéta gyümölcsökből és zöldségekből állt, emiatt a sok rost elárasztotta az emésztőrendszert, Anastacia pedig visszaesett. Bár sok felesleges kilótól szabadult meg akkoriban, amint újra rendesen kezdett el étkezni, a belei összeomlottak. Végül visszakerült a kórházba, ahol három hétig csöveken keresztül táplálták, és nagy dózisú szteroidokat adagoltak neki.
Énekesi karrierje előtt több helyen is állást vállalt: dolgozott aerobik edzőként, titkárnőként különböző hivatalokban, fodrászként, bolti eladóként, illetve felszolgálóként egy étteremben, ahol kifliket is sütött a New York-i Broadway sugárúton. „Emlékszem, hogy a hétvégeken, amikor otthon voltunk pénz nélkül, az eladatlan kiflikkel tértem haza, amiket betettünk a fagyasztóba, és azokat ettük a következő napokban. Ezek voltak a legjobb ételek, amiket megengedhettünk magunknak, és ez ment egy évig.” Azonban előfordult, hogy egyes helyekről (például egy élményfürdőből, ahol recepciósként dolgozott) azért küldték el, mert úgy vélték, túl hangos, és elijeszti a vendégeket. „Nem éppen megnyugtató a hangom. Így hangzott, amikor megszólaltam: »Héj, csajok, nagyon jól néztek ki!« Ők meg frászt kaptak. Szóval nem igazán voltam erős ebben. Nagyon barátságos voltam, de túl hangos ehhez a munkához...” – nyilatkozta később a Fókusz kamerái előtt. Elmondása szerint lehetetlen munka volt számára az, amikor egy kozmetikai stúdióban dolgozott, ahol megértőnek és előzékenynek kellett lennie. Azokban az időkben egy "1018" nevű klubba jártak táncolni a nővérével, ahol egy idő után felfigyeltek Anastaciára: egy producer látta táncolni, majd megkérdezte tőle, hogy az éneklés is érdekli-e.Anastacia 1983-ban kezdett el rendszeresen táncolni. 1985-től 1992-ig az MTV The Club nevű műsorában szerepelt, ahol tagja lehetett az állandó tánckarnak. A húszas évei közepén egyszer arra kérték, hogy ugyanazt az En Vogue dalt egymás után hétszer adja elő Arnold Schwarzenegger születésnapi buliján. Akkoriban rendszeresen énekelt bulikon és esküvőkön is. 1988-ban a Salt 'N' Pepa hiphopegyüttes néhány videoklipjében is feltűnt háttértáncosként. (Everybody Get Up (Get Up); Twist & Shout). 1990-ben háttérénekesként kezdett tevékenykedni. Ebben az évben egy amerikai énekesnő, Tiffany New Inside elnevezésű stúdióalbumán énekelt, 1991-ben pedig háttértáncosként volt látható egy kubai énekes, Coro My Fallen Angel című videoklipjében. 1992-ben tett szert először némi ismertségre, amikor Oleta Adams Get Here című dalát énekelte a BET televíziócsatorna Comic View nevű műsorában.Később éjszakai klubokban, kaszinókban kezdett énekelni különböző zenekarokkal, közben demófelvételeket és feldolgozásokat is készített. Emellett esküvői énekesnőként is dolgozott – még Steven Spielberg esküvőjén is énekelt –, melyben az volt a legrosszabb állítása szerint, hogy senki sem figyelt oda rá. Csak egy dekorációnak számított, bár olykor sikerült megríkatnia az embereket. 1993-ban Los Angelesbe utazott, hogy felvegye a korábban megírt dalát, a One More Chance-t, ami később az első stúdióalbumára is felkerült. Akkoriban rögzítette a Forever Luv című dalt David Moralesszel. 1994-ben az amerikai színész-énekes, Jamie Foxx debütáló albumán, a Peep This-en, egy évvel később pedig Paula Abdul, amerikai énekesnő Head Over Heels lemezén énekelt. 1997-ben tagja volt Kurt Carr hattagú gospel vokálegyüttesének, a The Kurt Carr Singersnek. Ugyanebben az évben tagja lett a The Kraze nevű együttesnek, ahonnan 1999-ben vált ki. 1997-ben találkozott először későbbi menedzserével, Lisa Braudéval, aki arra ösztönözte a fiatal lányt, hogy jelentkezzen a The Cut nevű tehetségkutató műsorba.1998-ban a Mi negra, tu bombónt, egy év múlva pedig a Tienes un solót vette fel Omar Sosával. Anastacia több mint tíz éven keresztül küzdött azért, hogy felfedezzék, ugyanis kezdetben senki sem akart lemezszerződést ajánlani neki. Mindenhol elutasították: »Szőke vagy, szemüveget viselsz - mi vagy te?« Nem tudták, hogy mihez kezdjenek vele. A producerek úgy jellemezték, hogy szokatlan a hangja, és egyik zenei kategóriába sem illik bele.
1998 végén figyeltek fel rá a lemezkiadók, miután az MTV szeptember 28-án induló, The Cut nevű tehetségkutatójában – ahol lemezszerződéssel nem rendelkezők léphettek fel a saját dalaikkal – 160 versenyző közül a top 10-es döntőbe került. Decemberben végül a második helyen végzett a Not That Kinddal, de a műsor házigazdájára, Lisa „Left Eye” Lopesra és a három zsűritagra, Faith Evansre, Pete Rockra és David Fosterre jó benyomást tett. Amikor feltűnt a műsorban, azt kérdezték tőle, hogy hol volt ez idáig, és miért nem jelentkezett korábban.Ezután számos telefonhívás érkezett hozzá, és a telefonálók között volt a pop királya, Michael Jackson is. Fél órán keresztül beszélgetett az énekessel, aki sok bátorító dolgot mondott Anastaciának, és elkápráztatta a művésznő vokális teljesítménye. Kedves szavai önbizalmat és hitet adtak az énekesnőnek, miszerint őt a zenei pályára teremtették; arra, hogy betörjön az iparba. Értékes leckét kapott a néhai világsztártól abban a 30 percben: „Mindig maradj hű ahhoz, aki vagy, és azokhoz a dolgokhoz, amelyekre büszke lehetsz; minden más pedig adja magát!” Jackson úgy gondolta, hogy Anastacia egy világszerte elismert, valódi művész lesz a jövőben. Majd hangjának eredetéről érdeklődött, hogy kitől örökölte, mire a művésznő azt felelte: „Nézd, öreg, fogalmam sincs!” A világhírű énekes egy duettet szeretett volna készíteni vele, valamint, azt javasolta, hogy írja alá a szerződést az MJJ Productions nevű lemezkiadóval (melynek tulajdonosa maga a világsztár volt), ám Anastacia visszautasította az ajánlatokat. 1999 márciusában lemezszerződést írt alá a Daylight Recordsszal, ami a Sony BMG birtokolta Epic Recordshoz tartozott.Kezdetben megpróbálták átalakítani Anastacia stílusát, de nem hagyta. A saját elképzelései szerint cselekedett, hiszen mindig is önmaga akart lenni. Mint mondta, nem akart kreált sztárrá válni. Azt javasolták neki, hogy vegye le a szemüvegét, változtassa meg a vokált, és hagyja el belőle a dörmögést, a "vibrálást". Azt kérdezték tőle, hogy nem tudna-e kevésbé "feketén" hangzani. Sokan azt éreztették vele, hogy csak akkor lehet igazi sztár, hogyha változtat. Megpróbálták Céline Dionná és LeAnn Rimesszá alakítani. Azonban Anastacia mindig is úgy érezte, hogy ha nem önmagát adná, hamisítvánnyá válna, és esélye sem lenne maradandót alkotni ebben a szakmában.Karrierje kezdetén nem értette, hogy miért olyan nehéz őt eladni, és azt gondolta: „Adj egy mikrofont és egy közönséget, és ez minden, amire szükségem van! Nincs szükségem 17 sminkesre és fodrászra ahhoz, hogy egy koncerten énekeljek. Elég embert hallottam a rádióban ahhoz, hogy azt gondoljam, »Istenem, esküszöm, ennél jobban kell énekelnem!«”
Anastacia bemutatkozó dalával, az 1999-ben kiadott I’m Outta Love-val nagy sikereket ért el szerte a világon. Első stúdióalbuma, a Not That Kind 2000. június 10-én jelent meg, és igen nagy sikert aratott Európában, Ázsiában, illetve Óceánia nyolc országában vezette az albumslágerlistát. Ausztráliában, az Egyesült Királyságban, Hollandiában, Svájcban és Új-Zélandon az első kislemeznek, az I’m Outta Love-nak köszönhetően háromszoros platinalemez lett. A bemutatkozó dal listavezető volt Ausztráliában, illetve Új-Zélandon, második helyre került Franciaországban, Olaszországban, Svájcban és Írországban, valamint hatodik lett Németországban és az Egyesült Királyságban. Az Amerikai Egyesült Államokban csak kisebb sikert aratott a rádiókban, de a top 10-be került a Billboard "Hot Dance Club Play" listáján. Az énekesnő a korongot nagymamájának, Margaretnek ajánlotta.A második kislemezes dal, a Not That Kind a 11. helyet érte el az Egyesült Királyságban, bekerült a top 10-es slágerlistába Olaszországban, illetve a top 20-ba Svájcban és Franciaországban. A harmadik, a Cowboys & Kisses néhány európai országban a top 40-be került. Az utolsó kislemez az albumról, a Made for Lovin’ You a 27. helyig jutott az Egyesült Királyságban, és a 72. lett Franciaországban. Világszerte több mint ötmillió példányban kelt el a korong. Igen sok országban érte el az arany-, a platina-, és a multi-platinalemez minősítést. Nem utolsósorban a közönség mellett a kritikusokat is lenyűgözte. Németországban ötszörös, míg több európai országban négyszeres platinalemezzé vált.2000. október 21-én, a New York-i Madison Square Gardenben negyvenezer ember előtt lépett fel Elton Johnnal, ugyanis az énekesnő menedzsere korábban kapott egy telefonhívást, miszerint a világhírű zenész Anastaciával szeretne énekelni. A Saturday Night's Alright for Fightingot adták elő, melyről így mesélt az énekesnő: „Órákig tudtam volna csinálni! Odasétált hozzám, átkarolt és megpuszilt, aztán amikor mentem, hogy hullámozzak a közönséggel, féltérdre ereszkedett, majd megpuszilta a köldökömet! Tényleg elvesztettem a tudatomat egy jó három másodpercre, aztán "visszatértem", és csak álltam ott. Úgy értem, semmit sem tudtam mondani. (...) Édesanyám mindig is egy hatalmas Elton-rajongó volt. Szóval az ő zenéjén nőttem fel. (...) Ez egy különleges pillanat volt számomra, hiszen Édesanyám mindig is szerette, most pedig Elton a barátom! Gyakran vendégeskedem az otthonában, ahol hercegnő vagyok a porcelánmacskáival körbevéve. Nincs is jobb annál, mint amikor egy csésze teával kezdem a reggelt nála!”2001. június 5-én, Amszterdamban lépett fel Richie Samborával, ahol a Cowboys & Kissest adták elő. (A Bon Jovi együttes ekkor a One Wild Night nevű turnéval járta az európai országokat).
2001. november 23-án jelent meg az énekesnő második stúdióalbuma, a Freak of Nature, mely az elsőhöz hasonlóan magas példányszámban kelt el. Az első kislemez az albumról a Paid My Dues volt, mely november elején debütált, és igen jó helyezéseket ért el. A második, a One Day in Your Life a 11. helyig jutott a brit slágerlistán, és a top 10-be került több európai országban. A harmadik, a Why’d You Lie to Me ugyanitt a top 30-ba került. A negyedik, a You’ll Never Be Alone elérte a 28. helyet az amerikai Adult Contemporary slágerlistán.Több országban is listavezető volt a nagylemez: Svédországban, Németországban, Svájcban, Belgiumban, Norvégiában, Hollandiában és Dániában, illetve ötszörös platinalemezzé vált Svájcban. Az Egyesült Királyságban, Németországban, valamint több európai országban háromszoros platinalemez lett, Magyarországon pedig aranylemezzé vált. Több mint 4,5 millió példány kelt el az albumból világszerte. Az Amerikai Egyesült Államokban csak 2002 májusában jelent meg, és Anastacia a nem sokkal korábban autóbalesetben elhunyt Lisa Lopes emlékének ajánlotta.Később az album új, kétlemezes kiadásban is megjelent 2002 novemberében: Freak of Nature (Collector's Edition), amin három bónuszdal szerepel, három remix és két koncertfelvétel a 2002. szeptember 13-án, Japánban adott koncertjéről. Ezen a kiadáson szerepel az I Thought I Told You That című dal, mely egy duett Faith Evansszel. A szerzemény megírásában közreműködött Ifj. Malek Miklós, magyar zenei producer.2002. február 20-án, a brit zeneipar éves popzenei díjátadó ünnepségén, a Brit Awardson lépett színpadra Jay Kay (Jamiroquai) oldalán, Donna Summer Bad Girls című slágerével.Május 23-án az Ellen DeGeneres által vezetett VH1 Divas Las Vegas nevű koncerten lépett fel Céline Dion, Shakira, Whitney Houston, Cyndi Lauper, Cher, Mary J. Blige, a Dixie Chicks és Stevie Nicks mellett. Ekkor az AC/DC egyik slágerét, a You Shook Me All Night Longot is előadta Dionnal és Meredith Brooksszal. Elvis Presley legismertebb dalai is felcsendültek az énekesnők előadásában: Anastacia nyitotta a sort a Jailhouse Rock című dal egy részletével.Ebben az évben felénekelte a Love Is a Crime-ot a Chicago című filmhez, illetve egy reklámfilmet is leforgatott Cyndi Lauperrel a Dr Pepper üdítőitalt népszerűsítve. A Love Is a Crime listavezető lett az amerikai "Hot Dance Club Play" listán. A 2002-es labdarúgó-világbajnokság hivatalos dalát, a Boomot is ő énekelte, amit az énekesnő Glen Ballarddel közösen írt. A FIFA Labdarúgó Világbajnokságon előadott dalt több mint egymilliárd ember hallgatta élőben.Anastacia egyike volt annak a 15 előadónak, akik híres Disney-betétdalokat dolgoztak fel a DisneyMania albumon. Az énekesek között szerepelt Christina Aguilera, Ronan Keating, Usher és Hilary Duff is. Az 1937-ben bemutatott Hófehérke és a hét törpe egyik – eredetileg Adriana Caselotti által előadott – betétdalát, a Someday My Prince Will Come-ot adta elő az énekesnő. E dal és a Boom is szerepel a Freak of Nature új kiadásának második lemezén.
2003 januárjában mellkisebbítő műtétre jelentkezett az állandó hát- és nyakfájása miatt. Azonban az előtte elvégzett mammográfia-vizsgálat eredménye – melyet három óra múlva kapott kézhez –, rosszindulatú, bár kezdeti stádiumban lévő daganatot mutatott ki a bal mellében. Kezdetben nem akarta beavatni a külvilágot a részletekbe, ám nem sokkal később, a diagnózis után egy kórházi alkalmazott kiszivárogtatta a híreket az énekesnő állapotáról. Sosem derült fény az illető kilétére.Ezt követően a hír megjelent a sajtóban, Anastacia pedig kiállt, és elmondta a fejleményeket, mielőtt még a barátaival és az ismerőseivel beszélhetett volna a dologról. „Így aztán nyilvánosan is bejelentettem, hogy beteg vagyok. Nem tehettem mást. Ez a reflektorfényben zajló élet velejárója. Elfogadtam, hogy egyszer az én életem is terítékre kerül. Fel voltam rá készülve. (...) A saját nevemen jelentkeztem be a kórházba; nem úgy, ahogy a hotelekbe szokás, ha inkognitóban akar maradni az ember. Ez egy kórház volt, itt csak Anastacia Newkirk voltam.” Miután diagnosztizálták a betegséget, leforgatta a Love Is a Crime-hoz tartozó videoklipet New Yorkban, bár a munkálatok alatt 40 fokos lázzal küzdött az énekesnő. A forgatás után szinte azonnal visszatért a kórházba, ahol közölték, hogy időközben az egyes fokozatú rák kettes fokozatúvá rosszabbodott, és terjedni kezdett, így azonnali műtétet javasoltak.Magabiztosan kezelte a helyzetet, és egy sajtóközleményt is kiadott: „Harcos típus vagyok. Nem hagyom, hogy a rák legyőzzön engem. Azt sem fogom engedni, hogy a betegség eluralja az agyam, és teljesen letörjön. Gyerekkorom óta képes vagyok bármivel szembeszállni, és ezt fogom tenni most is.” Ám akkoriban még nem volt biztos abban, hogy túléli a betegséget, de kijelentette: nem fél a haláltól. Megpróbálta tanulságossá tenni a küzdelmét mások számára, ezért videóra vetette egy-egy kezelését, és a lábadozásait. A történtekről dokumentumfilm készült, amely a 2004-es Anastacia című koronghoz tartozó bónusz DVD-n látható.A február 10-én végrehajtott hétórás műtét sikeres volt, ami alatt bal mellének 40%-át eltávolították, és ennek megfelelően a jobb mellét is kicsinyítették az egyensúly megőrzéséhez. A helyreállító operációt is elvégezték: új melleket formáltak. Az elváltozás nem terjedt tovább a nyirokcsomóira vagy bármely más területekre a testében. Hathetes, napi sugárkezelésekre, illetve kemoterápiás eljárásra is szükség volt. Dr. Alexander Swistel szerint igen komolynak számított Anastacia betegsége, ám nagyon szerencsés volt.A műtét és a kezelések után Estée Lauderrel közösen létrehozta a The Anastacia Fund nevű alapítványt, hogy felhívja a figyelmet: a mellrák a fiatalokat is sújtja. Harmadik albumának témájára és hangzására nagy hatással voltak az átéltek. 2005-ben a brit The Box zenei csatornának azt mondta, hangja veszített az erejéből, és nem tudott dolgozni, ezért hosszú időbe telt, hogy olyan dalokat írjon és rögzítsen, amelyekkel elégedett.„Tudom, hogy mindennek oka van. Talán azért lettem én a kiválasztott, mert helyzetemnél fogva másoknak is segíthetek. A dalaimmal milliókhoz szólok, és az a tudás, melyet a betegség révén szereztem, szintén milliókhoz juthat el. De hogyha csak egyetlenegy emberen tudok segíteni, az az egy ember is több mint a semmi” – mondta a felvilágosító kampányán. Miután győzedelmeskedett, azt követően ragadt rá a "Survivor Chick" (Túlélő csaj) elnevezés.Anastacia azon szeretne változtatni, hogy a nők ne éljenek abban a hitben, miszerint 40 éves kor alatt nem kell aggódni a mellrák kialakulása miatt, illetve, hogy nincs szükség az ön- és mammográfia-vizsgálatra, kivéve abban az esetben, ha már előfordult a betegség a családban. Elhatározta, hogy megváltoztatja ezt a gondolkodásmódot, és sosem fogja megszakítani a harcot a betegséggel szemben.
Ahogy a Rove című ausztrál műsorban elmondta 2004-ben, bár eleinte azt gondolta, hogy vége a karrierjének a betegség miatt, és elveszítette kreativitását, mégiscsak sikerült felülkerekednie, talpra állnia és megerősödnie.A felépülést követően szinte azonnal stúdióba vonult – 2003 szeptemberében fogott hozzá a munkálatokhoz, amikor Los Angelesbe költözött –, és 2004. március 29-én meg is jelent a harmadik nagylemeze Anastacia címmel. Ezen a korongon nemcsak dalszerzőként bizonyított, hanem zeneszerzőként is kipróbálta magát. Március elején a Left Outside Alone volt Anastacia visszatérő dala, egyben az első kislemez az albumról, amely igen nagy népszerűségnek örvendett szerte a világon: több országban is listavezető vagy top 5 sláger lett, és megállíthatatlanul tört előre a nemzetközi rádiójátszási listákon. A lemezen közreműködött Glen Ballard, Dallas Austin, David Stewart, és Sonny Sandoval, a P.O.D. énekese, akivel a társadalmi tudatosságot tükröző I Do című dalon dolgoztak együtt. A Where Do I Belong és a Heavy on My Heart című dalok a betegséghez kapcsolódnak.Az énekesnő egy nehéz időszakában született meg az album: „Nem volt kellemes élmény. Rendszerint a dolgok napos oldalát nézem, de számomra ebben az albumban eddig semmi nem volt pozitív élmény. Az orvosom azt mondta, hogy fáradt leszek, nem azt, hogy ostoba. Semmire nem voltam képes összpontosítani. Megírtam egy versszakot, aztán nem tudtam megírni a refrént, vagy megírtam a refrént, de nem tudtam megírni az átvezető szakaszt. Nem tudtam beszélni, nem voltam képes gondolkodni. Álmatlanságtól szenvedtem.”
A lemez nagy sikert aratott: tizenegy országban vezette a slágerlistát. Az élre került Ausztráliában, Ausztriában, Olaszországban, Spanyolországban és Svájcban. Második lett Dániában, Hollandiában, Norvégiában, Írországban és Németországban, illetve a harmadik helyre került az Egyesült Királyságban (ahol 1,2 millió példányban kelt el, és platinalemezzé vált, valamint 2004 hatodik legkelendőbb albuma volt), és Magyarországon, ahol aranylemez lett. Előző két albumával ellentétben ezt nem adták ki az Egyesült Államokban, bár háromszor is tervezték. A Left Outside Alone-t kétszer is megjelentették ugyan, de keveset játszották a rádiók. A dance remix verziója viszont a "Hot Dance Club Play" slágerlista ötödik helyére került. A stúdióalbum négyszeres platinalemez lett az Egyesült Királyságban és Németországban. Több európai országban pedig háromszoros platinalemezzé vált.Anastacia még három sikeres kislemezt adott ki a korongról: a Sick and Tired első helyezett lett Spanyolországban, illetve a top 5-be került az Egyesült Királyságban és más európai országokban. Csaknem akkora sikert aratott, mint a Left Outside Alone. A Welcome to My Truth az eddigi legsikeresebb kislemeze lett Spanyolországban, valamint a Heavy on My Heart kislemez bevételét a The Anastacia Fund kapta meg. Ezen hallható az Underground Army, és a Heavy on My Heart francia nyelvű változata is, a Trop lourd dans mon coeur. Az album korlátozott példányszámban bónusz DVD-s változatban is megjelent. A DVD-n a lemez készítéséről, és a 2002-es európai promóciós turnéról (Europe Promo Tour) láthatóak felvételek, illetve a melldaganattal kapcsolatos dokumentumfilm is megtekinthető.
Anastacia 2004. szeptember 25-én, Hollandiában indult útnak az első világkörüli turnéjával, Live at Last (Végre élőben) elnevezéssel, amely november 24-én, Portugáliában fejeződött be. A show második szakasza (Anastacia is back... Live at Last) 2005. február 4-én, Belgiumban vette kezdetét, és április 6-ig járta az országokat az énekesnő. 2005. február 16-án érkezett meg a magyar fővárosba, és másnap a Papp László Budapest Sportarénában tette tiszteletét a magyar közönség előtt, ahol telt házas koncertet adott. A show iránti nagy érdeklődés miatt meghosszabbították a turnét, így Anastacia június 29-től egészen augusztus 14-ig koncertezett. Ekkor már az Encore Tour (Ráadás) nevet viselte, és Dániában ért véget. A Live at Last 2005 második leghíresebb koncertturnéja volt, és több mint 800 ezer jegy kelt el az előadásokra.2005. november 7-én kiadta első válogatásalbumát, a Pieces of a Dreamet, amelyből világszerte négymillió példány kelt el. Négy bónuszdal szerepel az alkotáson – köztük a címadó Pieces of a Dream és az Eros Ramazzottival felvett, félig olasz nyelvű I Belong to You (Il ritmo della passione) nagy sikert arattak. E duett az európai slágerlisták élére került. Köztük Ausztriában, Magyarországon, Svájcban, Belgiumban és Németországban igen jó helyezést ért el. Bár a kiadója vette rá, hogy válogatáslemezt adjon ki, Anastacia elégedett volt a végeredménnyel, és azt mondta, mintegy krónikaként foglalja össze karrierjének első öt évét.Nem sokkal az I Belong to You (Il ritmo della passione) megjelenése után az énekesnő kiadta első koncertfelvétel-DVD-jét is Live at Last címmel. A 2006. március 27-én, Európában megjelent DVD-n a berlini és a müncheni koncertek felvételei találhatóak. Illetve négy videoklip is szerepel rajta: a Left Outside Alone amerikai változata, és a válogatásalbum három kislemezdalának klipje: a Ben Moodyval rögzített Everything Burns, mely megtalálható a Fantasztikus Négyes című film dalai között, a Pieces of a Dream és az I Belong to You (Il ritmo della passione). Az előző albumhoz felvett öt dal, az I Do, a Rearview, a Seasons Change, az Underground Army és a Time klipje (ezek a videók kimondottan a Live at Last Turnéhoz készültek, és nem minősülnek hivatalos videoklipnek), valamint egy dokumentumfilm is megtekinthető. 2006. június 4-én, a Portugáliában megrendezésre került koncertnek, a Rock in Riónak több mint 360 ezer nézője volt, ahol az énekesnő is tiszteletét tette.
Anastacia a 2007-es esztendő első felében továbbra is pihentette zenei karrierjét. Ezalatt az idő alatt ruhákat tervezett, melyeknek a reklámarca is ő volt az s.Oliver kollekcióban. A Limited Luxury kollekció – amit a Swarovski céggel tervezett – 2007. november 2-ától volt kapható, de csak kevés országban. Ebben az időszakban mellrák elleni alapítványoknál is tevékenykedett. 2003 óta folyamatosan azon munkálkodik, hogy felhívja a figyelmet az ellenőrző vizsgálatok fontosságára, illetve a megelőzésre.
2007. július 1-jén az Egyesült Királyságban lépett fel a Diana hercegné emlékére, halálának 10. évfordulójára szervezett koncerten. Ez volt az első nagyobb rendezvény az új Wembley Stadionban, egyben az énekesnő egyik nagy fellépése azóta, amióta szüneteltette karrierjét. Andrew Lloyd Webber Jézus Krisztus Szupersztár (Jesus Christ Superstar) című musicaljéből énekelte el a Superstar című dalt gospelkísérettel.2007 augusztusában az Anastacia by s.Oliver weboldalra kikerült videofelvételen – amikor jövőbeli terveiről kérdezték – Anastacia megerősítette, hogy új albumon dolgozik, és egy ruhakollekciót is meg fog jelentetni. A lemez címét és megjelenésének dátumát ekkor még nem említette. 2007 novemberében a hivatalos honlapján található életrajzába is bekerült, hogy 2008-ban új koronggal jelentkezik, és turnéra is indul.2007 végétől már a Mercury Recordsnál tevékenykedett, mivel távozott a Sonytól. 2008. július 24-én jelentette be, hogy negyedik stúdióalbuma, a Heavy Rotation október 24-én jelenik meg Európában és Ázsiában, illetve 2009-ben a világ többi részén. „A cím hűen tükrözi, ahogy mostanában szemlélem a világot. Az élet néha nehéz, de fordulatokkal teli, így mindig valami új következik” – mondta.2008 nyarán, nem sokkal a 40. születésnapja előtt egy interjúban bevallotta, hogy valójában nem 1973-ban, hanem 1968-ban született, vagyis karrierje kezdete óta öt évvel fiatalabbnak vallotta magát. „A The Cut nevű tehetségkutató szabályai kikötötték, hogy a versenyzők életkora 18 és 29 év között legyen, ám én akkor épp a 30 előtt álltam, de azt mondtam nekik, hogy 24 vagyok. Aztán amikor elértem a 40-et, azt gondoltam: belefáradtam, hogy megpróbáljam kitalálni, épp milyen korú is vagyok. Tehát vallomást tettem. Jól éreztem magam, miután megmondtam az igazat. Nehéz hazudni egész életeden át – minden alkalommal, amikor interjút adsz, emlékezned kell a hazugságodra. Nem vagyok jó hazudó! Amikor az emberek megkérdezték tőlem, hogy hány éves vagyok, azt mondtam: »a kor csak egy szám«, mert nem akartam válaszolni.”Ebben az évben szívritmuszavart diagnosztizáltak nála az orvosok. Anastacia eleinte azt gondolta, pánikrohamai vannak, és arra lett figyelmes, hogy a szíve hevesen kalapál. Megesett, hogy eszméletét is vesztette. Műtétet javasoltak neki, de az énekesnő nem egyezett bele, így hát a gyógyszeres kezelést választotta.A legújabb korongon producerként működött közre Ne-Yo, a The Heavyweights, Lester Mendez, J. R. Rotem és Rodney Jerkins. Az első kislemez, egyben a stúdióalbum előfutára, az I Can Feel You augusztus 25-én került a rádióadókhoz. A második kislemez az Absolutely Positively lett, a Defeated pedig csak promóciós kislemezként jelent meg. A Heavy Rotation kevésbé bizonyult sikeresnek: egyik kislemeze sem került be a top 40-be az Egyesült Királyságban, ahol eddig a legtöbb sikert aratta az énekesnő. Anastacia kijelentette, hogy kiadóváltás után más előadóknak is voltak már hasonló gondjaik, és a gazdasági válság hatása is érződött a lemezeladásokon. A kritikák szerint jól tükröződik a lemezen, hogy milyen az élethez való hozzáállása.
2009. június 4-én, Oroszországban indult útnak a Heavy Rotation Turné, mely szeptember 13-án, Ukrajnában fejeződött be. A koncertturnét kedvezően fogadták a kritikusok és a közönség is. Szeptember 6-án érkezett meg Budapestre, és a SYMA Rendezvény és Kongresszusi Központban lépett színpadra a magyar közönség előtt. Ekkor részt vett egy mellrák elleni kampányban is. Újra hangot adott az ellenőrző vizsgálatok fontosságának egy magyar interjúban: „Ez egy természetes dolog az életünkben. Élhetünk együtt a rákkal. Nagyon könnyen túlélhetjük a mellrákot, ha nem félünk túlságosan, és odafigyelünk, részt veszünk szűréseken. A legfontosabb, hogy ne hunyjunk szemet, csak mert »nincs ilyen a családomban, és akkor biztosan nekem sem kell aggódnom…« Ez többé nem így van! A környezetünk stresszessé vált nekünk, nőknek.”Augusztus 2-án, a Simply Red turnéján sztárvendégként lépett színpadra a Wight-szigeten (Egyesült Királyság). A Holding Back the Years című dalt adta elő Mick Hucknall társaságában.2009. október 26-án jelent meg a Ben’s Brother együttes legújabb kislemeze, melyen Anastacia is vendégszerepelt, mivel egy duettet készített a brit zenészekkel Stalemate címmel. Október 14-én került bemutatásra az alkotás videoklipje, melyet Londonban vettek fel szeptember 22-én. A szerzemény a zenekar Battling Giants című nagylemezén hallható. Jamie Hartman, az együttes frontembere személyesen kereste meg Anastaciát, mert úgy vélte, hogy az énekesnő lenne a megfelelő hang a dalhoz, és a dal is őhozzá. „Az első pillanattól kezdve imádtam a dalt, és felvillanyozott, hogy engem kértek fel az eléneklésére. Ez egy csodás lehetőség, hogy együtt dolgozzak Jamie-vel” – mondta Anastacia. A zenész így nyilatkozott: „Anastacia egy csodálatos énekesnő, és egy nagyszerű előadó. Nagy öröm volt vele dolgozni, és alig várom, hogy élőben is előadhassam vele a dalt!”2009. november 21. és december 21. között részt vett egy kisebb fellépéssorozaton Lulu és Chaka Khan oldalán. A show a Here Come the Girls elnevezést kapta. A körút összességében pozitív kritikát kapott, amely egy színházi előadásra hasonlított. 2009. december 7-én, a blackpooli Opera House Theatre-ben a három művésznő nyitotta meg a brit gálaestet, a Royal Variety Performance-t a Relight My Fire című dallal. A jótékonysági rendezvényen a fellépők között volt többek között Lady Gaga, Bette Midler, Whoopi Goldberg és Alexandra Burke is. Az előadókat személyesen üdvözölte egy-egy kézfogással II. Erzsébet brit királynő.
2010. március 4-től kezdve Anastacia több alkalommal is fellépett a zürichi Art on Ice nevű korcsolya show-n, amelyet a Hallenstadionban és Lausanne-ban rendeztek meg. Hivatalos weboldala szerint a világ legjobb műkorcsolyázóit ihleti meg az énekesnő zenéje, illetve a műsorban aláfestő zenéül szolgáltak szerzeményei. A koreográfiákat az ő dalaihoz tervezték. Március 23-án bejelentette, hogy csatlakozik Natalia Druytshoz, belga énekesnőhöz a Natalia Meets Anastacia elnevezésű koncertsorozaton.
Június 11-én, Moszkvában debütált legújabb dala, a Safety, melyet az orosz származású Dima Bilannel (a 2008-as Eurovíziós Dalfesztivál nyertesével) vett fel. Júliusban a szerzeményhez tartozó videoklip is elkészült. Elsőként az orosz Muz TV díjátadó gáláján adták elő a dalt Moszkvában. Az énekesnő ebben az időszakban bontott szerződést a Mercury Recordsszal. Nem sokkal később az Emma Bunton által vezetett Don’t Stop Believing című brit tehetségkutató műsor vette kezdetét, ahol Anastacia is tagja volt a zsűrinek Charles „Chucky” Klapow, Tamzin Outhwaite és Duncan James oldalán. A Glee című zenés vígjátéksorozat ihlette meg a műsort.Szeptember 17-én, Anastacia születésnapján Burning Star címmel debütált az új szerzemény, amelyet Nataliával rögzített. November 2-án, a De laatste című televíziós műsorban adták elő a dalt.Később Anastacia szerepet kapott a Valerio Zanoli által rendezett All You Can Dream (Minden, amit megálmodsz) című amerikai filmben, amelyben önmagát alakította, illetve egy őrangyal szerepét is magára öltötte. Zanoli így beszélt a filmről: „Ez egy vicces családi film, meztelenkedés, drogok és minden ilyesmi nélkül. Sok olyan film létezik, aminek hasonló társadalmi üzenete van. Ez egy jó lehetőség, hogy a családok együtt legyenek, és együtt töltsenek egy kis időt”. 2010 novemberétől pedig egy újabb fellépéssorozaton vett részt az énekesnő: a Here Come the Girls második szakaszán. Anastaciához és Luluhoz Heather Small brit popénekesnő csatlakozott.2011. január 6-án megkezdődtek a koncertpróbák, január 14-én pedig kezdetét vette a Natalia Meets Anastacia showműsor, mely öt koncertből állt, és január 22-én ért véget. A showra 130 ezer jegy kelt el, és számos dalt adtak elő Anastacia slágerei közül is. A koncerteknek a belga Sportpaleis Aréna – a világ harmadik legnagyobb koncertterme – adott otthont.Február 14-én New Yorkba látogatott, ahol a Radio City Music Hallban Gigi D’Alessióval lépett fel. A nyár folyamán egy új dalt (If I Was Your Boyfriend) rögzített DJ Tony Moran barátjával, akit már 18 éves kora óta ismer az énekesnő. A szerzemény felkerült Moran stúdióalbumára, majd kislemezként is kiadták. A zenész számára „hihetetlen élmény volt együtt dolgozni Anastaciával”.Október 28-án bejelentette, hogy egy közös projekten dolgozik a Škodával. Ezt követően Ukrajnában, a Lviv Aréna október 29-ei megnyitóján lépett fel, ahol a 2012-es labdarúgó-Európa-bajnokság mérkőzéseit is megrendezték.November 18-án megjelent a legfrissebb dala, a What Can We Do (A Deeper Love), DJ Tiësto közreműködésével. A szerzemény refrénje az 1993-as A Deeper Love című alkotás refrénjét tartalmazza, mely egy Aretha Franklin-dal.
Anastacia a 2012-es évet a Škoda Auto nagyszabású reklámkampányával kezdte. Ennek során Európa csaknem minden országában vetítésre került az új Skoda Citigo reklámfilmje, melyben hallható a DJ Tiëstóval készített What Can We Do (A Deeper Love) című szerzeménye. Néhány kisfilmben Anastacia is szerepet vállalt. Március 18-án megkezdte a prágai klipforgatási munkálatokat a dalhoz, melyet a cseh autógyártó vállalat megbízásából készített el, ugyanis ez volt a 2012-es reklámkampányuk hivatalos dala. Az alkotás egy világraszóló promóciós kampány részeként jelent meg, illetve Anastacia visszatérésének kezdeteként. Eközben újra stúdióban dolgozott, és az új korong megjelenésén munkálkodott. Az ismert gitáros, Tim Pierce is közreműködött az énekesnő oldalán, akivel már többször is dolgozott együtt. Az album producere pedig a közismert Glen Ballard.Június 11-én a brit X Factor című műsorban vendégzsűritagként foglalt helyet Louis Walsh, Gary Barlow és Tulisa Contostavlos oldalán. Teljes állásban szerették volna a székben látni Anastaciát, ám programjai miatt nem vállalta el a felkérést, így végül Nicole Scherzinger látta el a feladatot. Július 8-án a szentpétervári White Nights Fesztiválon lépett színpadra Eros Ramazzotti oldalán, mint díjátadó. Az átadás előtt előadták az I Belong to You (Il ritmo della passione) című szerzeményüket. Ezt követően az új videoklip, a What Can We Do (A Deeper Love) július 16-án debütált. Július végétől a Night of the Proms keretein belül koncertezett az év végéig. Olyan helyekre látogatott el, mint például Svédország, Oroszország, Hollandia, Luxemburg vagy Németország, ahol a Simply Red frontemberével, Mick Hucknall-lel tette tiszteletét egy hamburgi sajtótájékoztatón.
Szeptember 17-én jelentette be, hogy a BMG Rights Management lemezkiadó céghez szerződött, illetve november 9-én jelenik meg az új feldolgozásalbuma, valamint a lemezcímet is megosztotta közönségével: az It’s a Man’s World nevet kapta az alkotás. Ekkor két album elkészítését írta alá a BMG cégnél.Anastacia a Best of You című Foo Fighters-dalhoz október közepén egy videoklipet forgatott le Barcelonában, mely október 26-án látott napvilágot. A szerzemény az énekesnő feldolgozáslemezén szerepel olyan rockdalok mellett, mint például a You Give Love a Bad Name (Bon Jovi), a Dream On (Aerosmith), a Back In Black (AC/DC), a Sweet Child o’ Mine (Guns N’ Roses) vagy a You Can’t Always Get What You Want (The Rolling Stones). Slash, a Guns N’ Roses együttes gitárosa elismerését fejezte ki a művésznő irányába. Mint mondta, amikor meghallotta a Sweet Child o’ Mine című dal feldolgozását az énekesnőtől, nem hitt a füleinek, mivel a zenész ugyanebben az évben jelentette meg az Anastasia című szerzeményét. Egyfajta szinkronnak nevezte a dolgot önmaga és Anastacia között.December 16-án csatlakozott a müncheni Olympiapark "Walk of Stars" zenei legendái közé: kézlenyomatát és aláírását hagyta a helyszínen az énekesnő. 2013 február elején megkezdte a saját dalainak írását a következő nagylemezre, illetve az It’s a Man’s World elnevezésű turnéjára készült, melynek indulását április 8-ra tervezte. Mint ahogy közösségi oldalán olvasható, ez egy különleges lehetőség lett volna a közönség számára, ugyanis élőben hallhatták volna Anastacia előadásában a világ legismertebb rockzenekarainak szerzeményeit.
2013. február 27-én hivatalos közleményt adott ki közösségi oldalán: tíz év után ismét melldaganatot diagnosztizáltak nála az orvosok. Emiatt az It’s a Man’s World nevű koncertkörutat törölni kényszerült. Ezt követően Anastacia arra törekedett, hogy felépüljön, ám továbbra is stúdióban dolgozott a szerzeményein, és új dalokat rögzített. Eros Ramazzotti, Elton John és Mick Hucknall is támogatásáról biztosította őt. Az olasz virtuóz egy római fellépésre invitálta, és azt szerette volna, hogy közösen énekeljék el az I Belong to You (Il ritmo della passione) című szerzeményüket. Azelőtt még soha nem látott támogatások százezrei indultak meg Anastacia felé.Az énekesnő ismét bebizonyította, hogy felül tud emelkedni betegségén, hiszen a kezelések közben is folytatta a stúdiómunkálatait. Később egy időre elvonult a nyilvánosság elől, mivel a kezeléseinek egy intenzív szakaszához érkezett abban az időben. Kis idő elteltével kijelentette, hogy napról napra jobban van, és gyógyul. Július 3-án, néhány héttel a bejelentése előtt egy bejegyzést osztott meg hivatalos oldalán: „Daganat – Én választok, hogy meghatározzon-e, korlátozzon-e, legyőzzön-e, vagy lépjek és hagyjam......Magam mögött.”Július 20-án, az öthónapos küzdelem után egy fényképet tett közzé hivatalos közösségi oldalán, amelyen a stúdióban látható munkatársaival karöltve, és ekkor tudatta a világgal, hogy második alkalommal is legyőzte a gyilkos kórt: „John Fieldsszel és Jamie Hartmannel hülyéskedünk a stúdióban. Nagyszerű, hogy visszatértem a dalszövegíráshoz. Egyébként: rákmentes vagyok, örökre.” Ezek után a világsajtó elismerően tudatta a hírt az emberekkel.Októberben, a mellrák ellenes hónap kezdetén egy jelentős információt osztott meg a nyilvánossággal: Angelina Jolie és Sharon Osbourne után ő is a masztektómia, vagyis a melleltávolító műtét mellett döntött, miután az év elején másodszorra diagnosztizálták nála a betegséget. Ezután egy helyreállító rekonstrukciós műtéttel pótolták a melleit: az eltávolított hátizomból új melleket formáltak. Áprilisban hajtották végre a tíz és félórás műtétet, ám a Resurrection bemutatásának megkezdése előtt pár hónappal fejezték csak be a helyreállító műtéteket. „A masztektómia egy döntés volt az életért. A második mellrák könnyebb volt az elsőnél, mert megvolt az összes információ. Az első alkalommal majdnem megcsináltattam az operációt, de úgy döntöttem, várok, és meglátjuk, hogy visszatér-e. (…) A félelem most már tovaszállt! Soha nem aggódom a mellrák kialakulása miatt, mert nincs mellszövet. Ez minden, amit tehetek.”
Októberben egy brit televízió által közvetített műsorban, a Lorraine Showban jelent meg, ám nem személyesen, hanem a képernyőn keresztül: Los Angelesből kapcsolták az énekesnőt. Ekkor ismét nagy hangsúlyt fektetett a mammográfia-vizsgálat fontosságára. Kis idő elteltével pedig már elég erősnek érezte magát ahhoz, hogy kamerák elé álljon, és újra személyesen jelenjen meg a nyilvánosság előtt. November elején egy megtiszteltetés érte: különdíjjal jutalmazták Berlinben, a Men of the Year nevű díjátadó gálán a mellrák-ellenes kampánya miatt. (2003 óta a The Anastacia Fund alapítványán keresztül folyamatosan pénzt gyűjt a mellrák-kutatásra, és annak megelőzésére). Hosszú idő után újra színpadra lépett slágereivel. A díjazottságával történelmet írt, hiszen ő volt a második nő (korábban Annie Lennoxot díjazták az AIDS elleni harcáért), akit ezen az eseményen kitüntettek. Ezután egy hónap sem telt el, és máris a második tiszteletbeli-díjat vehette át Düsseldorfban, a German Sustainability Award elnevezésű díjátadón: szintén a hosszú évek óta tartó kampányának köszönhetően. Decemberben megosztotta hivatalos közösségi oldalán, hogy a dalainak írását befejezte, az új stúdióalbum elkészült, ám a megjelenésére 2014 tavaszáig várni kell.
Az énekesnő 2014 januárjában bejelentette, hogy készül a következő kislemezes videoklipje, amely az új korong előfutára is egyben. Később napvilágra került, hogy a kaliforniai Mojave-sivatagban található El Mirage Lake nevű tómedernél zajlottak a munkálatok. A koreográfusi feladatokat Jason Myhre látta el, aki korábban a Live at Last Turné keretein belül dolgozott együtt Anastaciával. Március 13-án megerősítette a híresztelést, miszerint a legújabb nagylemez a Resurrection (Feltámadás) nevet viseli – mely arra utal, hogy az énekesnő sikeresen felépült a mellrákból, emellett az Anastacia név görögül feltámadást jelent –, illetve a korong első kislemeze a Stupid Little Things. Nem sokkal később a hivatalos lemezmegjelenési dátumokat is közzétette, melyekből kiderült, hogy május elején kerül a boltok polcaira az új alkotás szerte Európában. Március 21-én napvilágot látott a stúdióalbum első videoklipje, a Stupid Little Things.Anastacia ezt követően megkezdte a legújabb nagylemez népszerűsítését Rómában, ahol egy tehetségkutató műsorban, az Amici di Maria De Filippiben is feltűnt, mint sztárvendég. Itt adta elő első alkalommal legújabb szerzeményét, a Stupid Little Things című dalt. 2014. május 5-én jelent meg Európa-szerte a Resurrection című nagylemez.
„Szerencsés vagyok, hogy énekesnőként tevékenykedhetek, mert azt mondják, ez egy gyógyászati segédeszköz, ha egy nehéz perióduson mész keresztül. Segít abban, hogy ha érzel valamit legbelül, 'le tudd tenni az asztalra'. Amikor az első alkalommal diagnosztizálták a daganatot, megírtam a Heavy on My Heartot, amellyel sikerült letennem egy hatalmas terhet, ami a szívemen volt. Ez egy áldás volt számomra” – mondta egy spanyol interjú keretei között.Június 2-án megosztotta közönségével az ősszel induló Resurrection Turné állomásait. Június 23-án egészségügyi okok miatt lemondott néhány nyári fellépést, mivel orvosa sérvet diagnosztizált nála, ezért az elkövetkezendő hetekben nem utazhatott. A francia- és németországi helyszínek voltak érintettek az ügyben.Július 17-én megerősítették, hogy Anastacia zsűritagként foglal helyet a Rising Star című német tehetségkutató műsorban a reggae-zenész Gentleman, az énekes-dalszerzőként tevékenykedő Sasha, valamint Joy Denalane, német énekesnő oldalán. A verseny augusztus 28-án vette kezdetét a német RTL-en. A csatorna szeptember 18-ig, minden csütörtök és szombat este tűzte képernyőre a műsort.Szeptember elején az énekesnő következő választása a Staring at the Sunra esett, így kislemez formájában is megjelent. Szeptember 17-én pedig a nyilvánosság elé tárta legújabb kisfilmjét, e dalhoz készült videoklipet. Ám a nézőközönség többsége kifejezte nemtetszését, és csalódásnak titulálta a videót, ugyanis Anastacia összességében csak néhány másodperc erejéig látható az alkotásban. Az énekesnő nem sokkal később reagált a negatív kritikákra: „Hagyom a véleményeitek áramlását, gondoljatok, amit akartok, de mindig mindennek van oka.”
Október 19-én, Brüsszelben vette kezdetét a Resurrection Turné, másnap pedig telt házas koncertet adott az énekesnő Amszterdamban, csak úgy, mint a belga fővárosban. Október 22-én sejtető üzenetet hagyott közösségi oldalán: „Hallottam, hogy többet akartok látni belőlem… Tartsátok nyitva a szemeteket pénteken!” Két nappal később a Staring at the Sun című dal egy teljesen új videoklipje látta meg a napvilágot, mely a szerzemény remix-változata. Anastacia így vallott róla: „Attól a pillanattól kezdve tudtam, hogy videót kell hozzá gyártanom, amint meghallottam a remixet. Régimódi vagyok, a remixek kedvelője, mint tudja rólam az összes régimódi rajongóm!” Az alkotást Ricki Neil készítette.Október 27-én Anastacia betegen állt színpadra Milánóban, mivel gégegyulladással küzdött. Zenésztársai mellett a közönség segítette ki az énekesnőt a dalok előadásában, mivel nehezére esett énekhangokat kiadni magából. A show sztárvendége Kekko volt, az olasz Modà együttes énekese, akivel közösen adták elő a Lifeline című dal egy különleges verzióját (Lifeline / Luce per sempre), mely egy félig olasz nyelvű alkotás lett. Ezt követően Anastacia átütemezte a következő napok olaszországi koncertjeit.Azonban néhány nappal később, október 31-én egy hivatalos közleményt adott ki közösségi oldalán: „Miután kénytelen voltam elhalasztani az olasz turné további állomásait az érzelmesre sikerült milánói fellépés után, sajnálattal jelentem be, hogy orvosi utasításra kényszerpihenőre vagyok ítélve, és a turné további fellépéseit el kell halasztanom. (…) Az orvosi utasítás szerint nem énekelhetek az elkövetkező 3-4 hétben. Sajnos ez az időszak túl rövid ahhoz, hogy átütemezzük a fellépéseket még erre az évre, a karácsonyi ünnepek miatt és a rendelkezésre álló helyszínek hiányában. Ám, már szervezzük a jövő évi pótlást.”Madridban és Milánóban is telt házas koncertekre került sor, emellett Rómában, Padovában, Kölnben és Frankfurtban is elkelt az összes belépőjegy, viszont ezekre a fellépésekre már nem került sor. Ígéretéhez híven Anastacia nem sokkal később közzétette az átütemezett európai dátumokat és helyszíneket. Ekkor kiemelték, hogy a korábban megvásárolt koncertjegyek továbbra is érvényesek. November 18-án megosztotta a Lifeline / Luce per sempre című dal kisfilmjét, melyben Kekko működött közre.2015. január 11-én kezdetét vette a turné folytatása, mely néhány hónappal korábban szakadt félbe. Olaszországban indult a show, ahol négyszer egymás után állt közönsége elé a művésznő: Rómában, Firenzében, Milánóban, és Padovában. Az országban való tartózkodása során az olasz BMG-től átvehette a Stupid Little Things kislemezért járó kitüntetést, miután a korong elérte az aranylemez minősítést.
A körút első európai szakasza április 18-án, Lengyelországban ért véget. Ezt követően az énekesnő április 29. és május 10. között Ausztráliában népszerűsítette a turnét: az első koncertre Sydneyben került sor. 13 év után először tért vissza ide, ahol utoljára 2002-ben lépett fel. A fellépések előtt e kontinensen került megrendezésre először az úgynevezett "Meet & Greet", mely a művésznővel való találkozást jelenti a színfalak mögött.Egy kisebb szünet után Anastacia visszatért Európába: június 19-én Németországba vezetett az útja, ahol háromszor lépett színpadra. Az egyik ilyen előadása során brémai filharmonikusokkal működött közre. A nyári turnészakasz keretein belül több zenei fesztiválon is tiszteletét tette. 2015. június 27-én a bécsi Dunasziget Fesztiválon sztárvendégként koncertezett, ahol százezer ember előtt énekelt. Az osztrák lakosok a televíziók képernyőjén keresztül is nyomon követhették az eseményeket, mivel egy csatorna élőben közvetítette a fellépést.A Resurrection Turné Olaszországban zárult augusztus 28-án. Az énekesnő a következő szavakkal búcsúzott: „A szívem tele van örömmel és szomorúsággal is. A Resurrection Turné túlnyomórészt egy csodás élmény volt. Azt hiszem, mindenki, aki eljött a koncertekre, gyönyörű ajándékokat küldött, érzelmes leveleket írt, és a szívét és lelkét adta nekem minden show-n. Ezzel azt mondom, hogy nincs vége, csak 'viszlát később'. A következő turnéig.”
2015 július elején egy rádiós interjú során elmondta, hogy új albumon munkálkodik, mely egy válogatáslemez, és az Ultimate Collection nevet viseli. Az "ultimate" (végső) szó kapcsán hozzátette, hogy ez az utolsó gyűjteménye zenei karrierje során, ám nem az utolsó munkája. Szeptember 28-án egy brit rádióban, a BBC Radio 2-n volt először hallható az első kislemezes dal, ami az egyetlen új alkotás a válogatásalbumon: a Take This Chance. A korong 2015. november 6-án látott napvilágot, és az énekesnő legismertebb slágerei mellett egy új szerzeményt és egy feldolgozásdalt (Army of Me) is tartalmaz. A lemezen 19 alkotás foglal helyet, mely a Sony Music Entertainment gondozásában jelent meg, ugyanis Anastacia 8 év után visszatért e lemezkiadóhoz: „Visszatértem, otthon vagyok és nem is lehetnék boldogabb”.A megjelenést követően az énekesnő néhány európai országban (az Egyesült Királyságban, Olaszországban és Németországban) interjúk keretein belül mutatta be legújabb munkáját. Október 19-én közzétette a Take This Chance-hez tartozó kisfilmet, amely visszatekint Anastacia karrierjének elmúlt 16 esztendejére. Október 31-én először adta elő élőben az Army of Me-t, mely eredetileg egy Christina Aguilera-dal. Később bejelentette, hogy az Ultimate Collection az "Official UK Charts" Top 10-es listáján debütált.November 12-én a Who’s Loving You? című dalt rögzítette az Auryn nevű spanyol együttessel. Az alkotás december 4-én jelent meg, és a zenekar Ghost Town című lemezén hallható. November 17-én Anastacia közzétette a The Ultimate Collection Turné első szakaszának európai állomásait. November 28-án, Rómában a The Children for Peace gálára került sor, ahol az énekesnőt egy különleges előadói díjjal jutalmazták.2016 január elején végső műtéti beavatkozásokon esett át a masztektómia kapcsán. Február 20-án megjelent a Who’s Loving You? című szerzemény dalszöveges videója.
Április 3-án, Olaszországban vette kezdetét a The Ultimate Collection Turné, ahol háromszor lépett színpadra a művésznő: Padovában, Milánóban és Bolzanóban. Április 9-én debütált a Who’s Loving You című dalhoz készült videoklip az Auryn együttes hivatalos YouTube-csatornáján. Nem sokkal később az énekesnő hivatalos oldalán közleményt adtak ki, miszerint Anastaciát kényszerpihenőre ítélték orvosai felső légúti fertőzése miatt. A svájci és a németországi koncertek voltak érintettek ez ügyben. Ezt követően bejelentették az átütemezett koncertdátumokat. Az április 21-ei, luxemburgi koncertjén lerótta tiszteletét az amerikai zenész, Prince emléke előtt, aki aznap vesztette életét. Anastacia a Purple Rain című szerzeményt adta elő közönsége előtt. 18 hét után – több mint 50 fellépéssel a háta mögött –, augusztus 4-én, Olaszországban ért véget a koncertsorozat első része.
2016. augusztus 19-én bejelentették, hogy az énekesnő versenyzőként csatlakozik a szeptember 23-án induló, BBC One-on futó Strictly Come Dancing című táncos showműsor 14. évadához. A műsor folyamán minden versenyző egy hivatásos táncpartnerrel lép a bálterem színpadára. (A show magyar változata a Szombat esti láz). Anastacia táncpartnere Brendan Cole, hivatásos társas-táncos volt.Annak ellenére, hogy orvosai pihenőt javasoltak neki, az október 1-jei versenyszámot fájdalmak közepette táncolta végig, ugyanis a próbák során felszakadt az egyik sebhelye, mely a korábbi masztektómia során keletkezett. Cole állítása szerint a sérülés miatt megváltoztatták a koreográfiát a verseny reggelén. Habár a két legkevesebb szavazatot kapott versenyző közül Anastacia volt az egyik, a történtek miatt a stábbal közösen úgy döntöttek, hogy a párbaj-táncot már nem adják elő partnerével. A nézői szavazatoknak köszönhetően az énekesnő végül versenyben maradt. A negyedik héten párbajozni kényszerült, mivel nem rendelkezett elég szavazattal. Ám 4:0 arányban a zsűritagok bizalmat szavaztak Anastaciának és megmentették a kieséstől. Az október 22-ei adásban az ideiglenes táncpartnere Gorka Márquez volt, mivel Brendan Cole orvosi utasításra nem vállalhatta a versenyt mellkasi fertőzése miatt.A hatodik héten – a Halloween-est után –, a zsűri egyhangú döntése alapján az énekesnő távozott a műsorból. Úgy vélte, a zsűritagoktól is jó kritikákat kapott, akik álló tapssal búcsúztak Anastaciától. „Nagyon élveztem, hogy itt lehettem! Számomra ez volt az a hely, ahol megismertem a női oldalamat, és ez a hely ezt lehetővé tette számomra. A haj, a smink, a gyártás... A zsűritől nagyszerű értékeléseket kaptam; úgy értem, ti, srácok, csodásak vagytok! Így működtetni ezt a családot... Gyönyörű ez a család! És ti, Egyesült Királyság, mindannyian tudjátok, miért nézitek a műsort: mert bámulatos! És Te (Brendan) elképesztő vagy! Nagyon köszönök mindent!”
2016. október 19-én bejelentette, hogy legújabb lemeze az év végén jelenik meg. Elmondása szerint egy különleges albumról van szó, ám a részleteket ekkor még nem fedte fel. Október 31-én az énekesnő közzétette a 2017-es The Ultimate Collection Turné állomásait. November 4-én, egy élő videóközvetítés keretei között osztotta meg közönségével az új korong címét, mely az A 4 App (A = Anastacia; App = Application) nevet viseli. A legutóbbi turné során, az Anastacia nevű okostelefon-alkalmazáson keresztül, estéről-estére lehetett szavazni a felkínált dalokra, amelyek közül egy szerzemény bónuszként csendült fel az aznapi koncerten. Anastacia úgy döntött, hogy a korábban felsorakoztatott dalok élő felvételes verziója kerüljön rá a lemezre. December 9-én közzétette a hivatalos albumborítót, amelyet egy magyar tervezőgrafikus készített. December 16-án megjelent az A 4 App elnevezésű első koncertalbuma.
2017 január végén megerősítette az énekesnő, hogy új stúdióalbumon dolgozik, melyet szeptemberben kíván a közönség elé tárni; a lemez előfutára pedig nyár végén kerül nyilvánosságra. Március 10-én debütált a Ti amo című duett, melyben az olasz előadóművész, Umberto Tozzi oldalán működött közre Anastacia. A dal eredetileg 1977-ben látott napvilágot, vagyis a 40. évfordulója alkalmából készítették el az új, duett verzióját. Március 11-én, Németországban pedig megkezdődött a The Ultimate Collection Turné második szakasza. Április 4-én megjelent a Ti amo című duetthez készült videoklip.Május 27-én Manchesterben, június 8-án pedig Londonban adott koncertet. A fellépéseket rögzítették és koncertalbumok formájában jelentették meg azokat Live at the Eventim Apollo Hammersmith 2017, illetve Live at the O2 Apollo Manchester 2017 címmel. Augusztus 12-én Belgiumban fejezte be a 2016 óta tartó koncertkörutat. Anastacia 110 fellépést tudhat a háta mögött.2017. június 17-én az énekesnő bejelentette hetedik nagylemezének címét: az Evolution (Evolúció) nevet viseli az alkotás. Július 21-én nyilvánosságra hozta új lemezkiadóját: a Universal Music Grouphoz szerződött. Július 28-án napvilágot látott az album első kislemeze, a Caught in the Middle. Augusztus 4-én megjelent a dalhoz készült kisfilm; 16-án pedig közzétette a korong hivatalos dallistáját. Szeptember 1-jén Wachauban először adta elő a Caught in the Middle-t. A megjelenés előtt néhány nappal megkezdte a lemez bemutatását Németországban, illetve Olaszországban.
Szeptember 15-én jelent meg az Evolution című stúdióalbum, és elérhetővé vált a Spotify, az Amazon és az iTunes weboldalakon. Szeptember 27-én az énekesnő bejelentette az Evolution Turné első állomásait, mely 2018. április 19-én, Hollandiában indult útnak. Júniusban az Egyesült Királyságban lépett fel, ahol Lionel Richie sztárvendége volt a zenész All The Hits nevű turnéján. Augusztus 26-án Németországban, Mönchengladbachban ért véget a koncertturné.
Október 5-én debütált az Another Night című Real McCoy-dal feldolgozásának videoklipje Anastacia közreműködésével. Október 19-én Alex Christensen és a The Berlin Orchestra kiadta a Classical 90s Dance 2 című feldolgozásalbumot, mely lemezen az énekesnő is helyet foglal a Mr. Vain (Culture Beat) és az Another Night című dalokkal. November 9-én pedig visszatért a színpadra: néhány koncert erejéig folytatódott a turné, végül december 1-jén Ausztriában, Saint Anton am Arlbergben fejeződött be. Anastacia több mint 70 állomást, és 20 országot tudhat maga mögött. Az eseményen több mint 320 ezer ember vett részt.
2019. január 23-án Anastacia és a TEC Entertainment bejelentette, hogy 2019 decemberében ünnepli színházi debütálását, mint Killer Queen (Gyilkos Királynő) a We Will Rock You című Queen-musicalben. A nemzetközi musical látványos változata teljes egészében angolul, a Peeparrow Entertainment közreműködésével készült. A színdarabnak korlátozott számú előadása lesz Amszterdamban és Hágában. A premierre december 6-án kerül sor a holland fővárosban. Az olasz színházi rendező, Massimo Piparo rendezi a darabot: „Egy "fekete" hangot akartam a Killer Queen szerepére, amilyen Anastaciának van. Az első kérdésem az volt, hogy szereti-e a Queent – ez volt a feltétel. A válasz 'igen' volt. Mindemellett Anastacia énekelt dalokat a Queentől a saját koncertjein, 2003-ban pedig fellépett az együttessel Dél-Afrikában”.Május elején bejelentette, hogy ő lesz a szerzője a 2019 őszén debütáló American Night című mozifilm főcímdalának.
„Hangos, hangosabb, és leghangosabb!” – mondta Anastacia a hangjára utalva, amikor megkérdezték tőle, hogy mi az a három szó, amivel a leginkább le tudná írni önmagát. Sosem vett énekórákat, soha nem volt tanára és sosem tanulta meg kezelni a hangját, ami szerinte egyszerűen csak megszólal: füstösen és soulosan. Próbálni és bemelegíteni sem szokott. Autodidaktának vallja magát, aki egyedül sajátított el mindent. Mint kiderült, a cigarettafüst és az alkohol a legártalmasabb a hangjának, ami véleménye szerint úgy szól, ha beteg, mint Barry White-é.Vokális tartomány: drámai alt (mély hangok között mozog), amely több mint 2 oktávot fog át: 2 oktávot és 7,5 hangjegyet (BB2 – A5).
Vokális erősség: erőteljes, mély hang a közép regiszterekben. Kényelmesen mozog a hangszínében: az alsó és a felső tartományban egyaránt. Általában modern popra, de jazzműfajra is alkalmas a hangja. A mellhang könnyen rezonál (vagyis azonos hullámhosszon szól), miközben kiterjed az ötödik oktávra – könnyedén megtartva erejét. A fejhang lágyan – erre példa a Left Outside Alone intrója (0:00 – 0:37) –, ezzel szemben a mellhang erőteljesen szólal meg.
Szakértők szerint továbbra is nehéz besorolni egy kategóriába az énekesnő hangját. Korábbi háttérénekese, Lorraine Cato úgy véli, hogy a művésznő hangfekvése alt, ám üti a szopránt. Lisa Braudé, Anastacia egykori menedzsere már az első találkozásuk alkalmával, 1997-ben így fogalmazott: „Olyan hangok, mint a tiéd, csak egyszer jönnek egy évszázadban!” Karrierje kezdetén, erőteljes hangját hallva – amely miatt gyakran a zenei legendákhoz, Tina Turnerhez és Aretha Franklinhez hasonlítják – az emberek azt gondolták, hogy Anastacia egy színes bőrű előadóművész, ám az első videoklip, az I’m Outta Love megjelenésekor az ellenkezője tárult a szemük elé. Anastacia számára megtiszteltetés, hogy a világhírű énekesnőhöz hasonlítják. Eleinte nyomasztotta a dolog, ám találkozásuk alkalmával Tina megnyugtatta őt, és azt mondta, nem zavarja a dolog. Eleinte amint énekelni kezdett, feltették a kérdést, miszerint: »Biztos vagy benne, hogy nincs fekete a családodban?«
1999-ben így jellemezték a hangi adottságait: „Igazán különleges. Nagyon nehéz szavakkal leírni. Egy csodás énekesnő, egy csodás előadóművész” – Sam Watters, producer. „Olyan nagy, és olyan erőteljes! Annyi erő van benne! Csodálatos” – Lisa Lopes, amerikai énekesnő. „Anastacia egy nagy sztár lesz. Olyan a hangja, amit ha egyszer hallasz, sosem felejtesz el” – fogalmazott Ric Wake, zenei producer.Jorg Hacker, az Epic Records ügyvezető igazgatója egy interjúban fejtette ki gondolatait: „Amikor meghallottam az I’m Outta Love-ot, azt gondoltam: »Váó, egy újabb jó hangú fekete művész!« De amikor közölték, hogy ő egy fehér nő, nem akartam elhinni!” 2001-ben arra a kérdésre, miszerint milyen énekesek inspirálták, hogy énekeljen, így felelt: „Engem csak az életem későbbi szakaszában inspiráltak; és Aretha Franklin, Chaka Khan, Mariah Carey tipikus dívák lehettek. Mindig is szerettem ezeket az énekesnőket, de senki sem inspirált arra, hogy énekesnő legyek. Nem hatott rám egyik művész sem. Tulajdonképpen tudatosan nem sokat foglalkoztam a zenével.”Luciano Pavarotti úgy vélte, hibátlan az énekesnő nyelvmozgása, és minden izmával jól bánik, emiatt elcsodálkozott, amikor megtudta, hogy semmiféle képzést nem kapott a művésznő. Mint mondta, ha rosszul csinálna valamit, megsínylené a hangja és gyakran berekedne. Az olasz művész áldását adta Anastacia technikájára.„A hangja olyan, mintha a szirénát keresztezték volna a drag queennel, RuPaullal. Majd micsoda meglepetés tárul elénk, amikor benyitunk hozzá az ajtón, hogy felfedjük, ki a tulajdonosa e hangnak, és ekkor egy kicsivel több, mint 150 centiméter magas hölgy jelenik meg” – Christa D'Souza, ausztrál újságíró jellemzése a The Age magazinban, 2002-ben.
2003-ban, egy jótékonysági rendezvényen Mariah Careyvel énekelt együtt, aki a színfalak mögött felkereste Anastaciát, és azt állította, hogy szereti a hangját, emellett a Not That Kind lemezével kapcsolatban elismerését fejezte ki, ami szintén elnyerte a tetszését.„Amikor először hallottam őt énekelni, azt hittem, hogy egy fekete énekesnő. Úgy hangzott, mint Tina Turner. Kíváncsi lettem, hogy ki ez a nő. Amikor megtudtam, hogy Anastacia a neve, nem hiszem, hogy egy pillanatra is azt gondoltam, hogy fehér bőrű. A hangja bámulatos és lélekkel teli. Egy nagyszerű, élő előadóművész” – nyilatkozta Elton John egy 2004-es televíziós interjúban.Az Eros Ramazzottival felvett duettről, az I Belong to You (Il ritmo della passione) című dalról így nyilatkozott Lisa Haines a Pieces of a Dream című válogatáslemezhez tartozó kritikájában: „A lenyűgöző duett egy lágyabb oldalát mutatja meg annak a keménységnek, amely annyira jellemző Anastacia hangjára, és olyan erőkifejtéssel ér véget, hogy még Céline Dionra is szégyent hoz.” Majd így folytatta: „Megdöbbentőek a vokális képességei. (...) A Pieces of a Dream lenyűgöző az elejétől a végéig, amely további bizonyíték Anastacia figyelemre méltó tehetségére.”A Heavy Rotation albumról szóló kritikában az állt, hogy az énekesnő eltéveszthetetlen hanggal rendelkezik, emellett úgy vélik, a lemez egyik fele emlékeztet arra, hogy mi tette Anastaciát sztárrá: „a hatalmas hangja”.A Daily Mail az egyik „leghangosabb hangnak” nevezte a zeneiparban. A New York Times pedig egy karizmatikus művésznek és egy vokáljelenségnek titulálta Anastaciát. Mindemellett az MTV Asia egy csodának nyilvánította az énekesnő hangját, illetve az egyik legerősebbnek tartják a világon.
„A zene a legfontosabb dolog, amikor oly sok nehéz pillanaton mész keresztül; a zene egy olyan madár, mely továbbra is visszatér és magabiztossá tesz. Ez a fény a sötétségben; mindig is egy igazi, csodás "uralkodás" volt számomra, hogy úgy érezzem, nem vagyok egyedül a világon” – fogalmazta meg gondolatait Anastacia a zenéről a 2017-es "Prodigi" című jótékonysági televíziós műsorban.Zenei stílusai közé tartozik elsősorban a pop, a rock, a soul, illetve ezek ötvözete, a sprock – melyet 2003-ban alkotott meg az Anastacia című korong készületei során –, valamint a dance. Korábban elmondta, hogy száz százalékosan nem sorolná önmagát a popénekesnők táborába, mivel változatos a művészete, és nem ragaszkodik mindig ugyanahhoz a stílushoz. Úgy véli, a közönség is azokat szereti igazán, akik képesek más-más helyzetet kifejezni úgy, hogy közben valódiak maradnak. Különböző hangszereket szeret alkalmazni a dalaiban.Amióta megalkotta a sprock műfajt, azóta úgy gondolja, hogy nem ő az egyetlen olyan énekesnő, aki ebbe a kategóriába sorolható. Véleménye szerint Pink és Kelly Clarkson is jó példa erre a stílusra, sőt, egy kicsit Katy Perry is beleillik ebbe a műfajba.A 2000-ben és a 2001-ben megjelent lemezeken, a Not That Kindon és a Freak of Nature-ön különböző stílusú dalok hallhatóak. A pop, a soul, a dance (I’m Outta Love, Why’d You Lie to Me), az R&B (Made for Lovin’ You, Paid My Dues) és a diszkó mellett szerzeményeiben a funk stílusra (Not That Kind) jellemző stilisztikai elemek is felfedezhetőek. A Cowboys & Kisses a country-pop műfajba sorolható. Ezek egyvelege adja meg azt a stílust, melyet az énekesnő képvisel.
Egy 2002-es interjúban így nyilatkozott: „Nem vagyok hajlandó beilleszteni magamat egy formába, amilyen zene éppen akkor menő. Egyszerűen engedem a zenémnek az lenni, ami. A kiadómnak tetszett az, aki vagyok, és a kezdetektől fogva hittek az eredetiségemben. (...) Úgy gondolom, a zene szépsége az, hogy olyan sok utat ad a felfedezésre. A remixelők egy kis 'sercegést' adnak a dalaimnak. Ennek hála, előadóként teljesen új területekre léphetek, mert nem dance-daloknak írtam az alkotásaimat. A dalaim egyszerűen kifejezési formák, de ha technó ütemet raksz mögéjük, bumm! Már ott is vagy a dance porondon.”Az énekesnő a rock műfajba is belekóstolt már. Ez elsősorban a 2004-es Anastacia című korong dalainál érzékelhető. Az album tervezésekor úgy érezte, más hangulatot kell adnia a zenéjének: ekkor rock-hangszerekkel kísérletezett. A betegségével kapcsolatos élmények rányomták a bélyeget a lemez hangzásvilágára. Azt szerette volna, hogy a hangja erőteljesebben szóljon – ez leginkább a Seasons Change, a Left Outside Alone, az I Do, a Time és a Rearview című daloknál észlelhető –, viszont a popzenei hangzást is meg akarta tartani. Véleménye szerint a túlzott vadság nem illik a hangjához. Ekkor született meg a soul, a pop, illetve a rock keveréke, melyet sprocknak nevezett el.A 2008-as Heavy Rotationön ismét előtérbe kerül az R&B-hangzás. Akkoriban Anastacia az R&B énekessel, Ne-Yóval dolgozott együtt, aki a lemez egyik producere volt, illetve a kiadó motiválta, hogy folytassa ezt az irányvonalat, mely az első lemezre volt igazán jellemző. A kritikák szerint „visszafogja a gitárhangzást, és utat enged a dalok eklektikusabb gyűjteményének, ami a csillogó soul-funktól az akusztikus popzenéig terjed; egy kis technóval megfűszerezve.”A 2009-es budapesti koncertje előtt így nyilatkozott a rock műfajról: „Amikor a daganattal harcoltam, a rockzene segített, hogy érezzem azt az erőt, amire akkor szükségem volt. A következő album írásakor – bár az négy évvel később volt – még nem szerettem volna ehhez visszatérni. De most, hogy kész az új album (Heavy Rotation), alig várom, hogy a következőt ismét jól megrockosítsam!” 2012-ben visszatért a rockosabb hangzáshoz, ugyanis az It's a Man's World című feldolgozásalbumon legendás rockzenekarok dalai hallhatóak az énekesnő előadásában. A lemezen hallható alkotások ihlették meg a 2014-es Resurrection hangzásvilágát, amelyen újra keveredik a pop, a rock és a soul, vagyis ismét felszínre tör a sprock stílus.
2001. május 29-én előadta az I Ask of You című szerzeményét az olasz operaénekessel, Luciano Pavarottival, a nyolcadik alkalommal megrendezett Pavarotti és Barátai nevezetű jótékonysági koncerten. A rendezvény az Afganisztánban élő embereket támogatta.2001-ben egy újabb jótékonysági koncerten vett részt Michael Jackson, Beyoncé, Mariah Carey és más művészek (Céline Dion, Shakira, Ricky Martin, Usher, Justin Timberlake, stb.) oldalán. E rendezvény az ikertornyok elleni támadásban (2001. szeptember 11.) elhunytak emlékére lett megszervezve. Ekkor adták elő a What More Can I Give című alkotást. Anastacia így mesélt erről: „A rendezvény előtt nagyon ideges voltam. Komolyan, úgy izzadtam, mint egy malac. A gondolat, hogy együtt énekelhetek Michaellel és Mariahval egy időben, leírhatatlan volt. Soha nem gondoltam volna, hogy életem bálványaival fogok együtt énekelni. A színfalak mögött találkoztam Mariahval, ugyanis odajött hozzám. Nagyon furcsa volt. Nem hittem volna, hogy tudja, hogy létezem. Amikor odajött, azt mondta, szereti a hangomat, és a Not That Kind lemezemet. Kiakadtam! Nem tudtam elhinni, hogy ilyen kedves, és két lábbal jár a Földön.”2002. május 19-én a One Day in Your Life-fal lépett fel a Fun City Bowlon, a barátságos labdarúgó-mérkőzés szünetében, a Giants Stadionban. Az összegyűlt összeget pedig a 2001. szeptember 11-én életüket vesztett rendőrök és tűzoltók családjainak adományozták.2003-ban, az első melldaganatból való felépülést követően Estée Lauderrel közösen létrehozta az Anastacia Alapítványt (The Anastacia Fund) a Breast Cancer Research Foundationön keresztül. Azóta számos mellrák elleni alapítványt támogat, illetve folyamatosan hangoztatja, hogy a betegség fiatalokat is sújthat, és mennyire fontos a mammográfia-vizsgálat már 35 éves kor alatt is. Hangsúlyozta, ha tehetné, akár már 25 éves kortól kezdve kötelezővé tenné a vizsgálatot. A Breast Cancer Research Foundationnel – melynek folyamatosan pénzt adományoz –, és rajongóival karöltve Anastacia anyagilag segíti a mellrákkutatást: hogy miért történik, hogyan akadályozzuk meg, illetve hogyan gyógyítsuk és kezeljük, ha már kialakult.2003. szeptember 30-án, a negyedik alkalommal megrendezésre került Women Rock! (Songs from the movies) nevű shown (koncert a mellrák elleni küzdelemért) lépett fel Hollywoodban, a Kodak Színházban. Ekkor BeBe Winans közreműködésével előadta az Aerosmith szerzeményét, az I Don't Want to Miss a Thinget, és saját alkotását, a Heavy on My Heartot. Majd a Bee Gees You Should Be Dancing című dalát hallhatta a közönség az énekesnő előadásában, végezetül pedig a Stayin' Alive-ot énekelte el Mandy Moore, Mya és Ann Wilson társaságában. A rendezvényen olyan hírességek is tiszteletüket tették, mint például Dolly Parton, Jessica Alba, Sharon Osbourne vagy Alfre Woodard.2003. november 29-én 40 ezer ember előtt lépett fel a 46664 koncertsorozaton, a Cape Town Stadionban (Dél-afrikai Köztársaság), melyet Nelson Mandela, exelnök szervezett. Az előadást szerte a világon sugározták a televíziók és a rádiók. Magyarországon az M1-es csatorna közvetítette. Azt a célt szolgálta a koncert, hogy felhívja a figyelmet az AIDS-es megbetegedésre. Anastacia a Queennel és a U2-val lépett színpadra. A Queen legendás slágereivel, a We Will Rock You-val és a We Are the Championsszal készült az énekesnő, melyeket zenésztársaival karöltve adott elő. Emellett felénekelte az Amandla című dalt, amit részben ő szerzett. Az alkotást előadta a koncerten Bono, a Queen, The Edge, Beyoncé és David A. Stewart társaságában. Az eseményen olyan zenészek is feltűntek, mint például Robert Plant (Led Zeppelin), Zucchero, a Eurythmics, a The Who vagy a The Corrs.2006. április 10-én Anastacia adománygyűjtésben vett részt Ashley Judd, Elizabeth Hurley, Elton John, Tony Bennett, Evelyn Lauder és mások oldalán – ekkor a The Breast Cancer Research Foundation rendezvényt szervezett: a hatodik alkalommal megrendezésre került Very Hot Pink Partyt.2006. május 20-án a bécsi Life Ballon tette tiszteletét, amely Európa legnagyobb évenként megrendezett AIDS-jótékonysági rendezvénye.2006. október 13-án több koncerten és díjátadón viselt ruháját is eladta az eBayen személyes tárgyai mellett, ennek bevételét pedig egy mellrákot kutató szervezetnek adományozta, a Breast Cancer Research Foundationnek. Féléven keresztül, minden pénteken aukciót indított.2007-ben Annie Lennox Anastaciát is meghívta 22 másik énekesnővel együtt, hogy felhívják a figyelmet a HIV vírusra, amely Afrikában gyakran már a méhben lévő magzatot is megfertőzi. 2007. december 1-jén, az AIDS világnapján jelent meg a Sing című kislemez, amelyen Annie Lennoxszal, illetve más előadókkal működött közre. Lennoxon kívül az énekesnők között volt Shakira, Céline Dion, Pink, Fergie, Madonna, Dido, Joss Stone, a Sugababes együttes, Isobel Campbell, Melissa Etheridge, Beth Gibbons, Faith Hill, Angélique Kidjo, Beverley Knight, Gladys Knight, k.d. lang, Sarah McLachlan, Beth Orton, Bonnie Raitt, Shingai Shoniwa, KT Tunstall és Martha Wainwright.2008. június 4-én egy újabb aukciót indított az eBayen; még több személyes holmival: Anastacia új termékeket kezdett árulni. Aki a legtöbbet költötte, páros VIP-jegyet nyerhetett a Heavy Rotation Turnéra. A második "helyezett" pedig egy aláírt pólót, egy The Breast Cancer Research Fundation feliratú szakácskönyvet, és egy aláírt fényképet nyert.
2008. október 27-én a Divas II elnevezésű shown lépett színpadra a Left Outside Alone-nal és az I Can Feel You-val Londonban, ahol olyan hírességek is feltűntek, mint például Pink, Leona Lewis, Dionne Warwick, Gabriella Cilmi vagy a Sugababes. Október 28-án pedig Stockholmba repült a második alkalommal megrendezésre került Rosa Bandet Gálára. Mind a tíz előadó a mellrák túlélője, és közösen több mint 50 millió svéd koronát (több mint 1.653.270.000 forintot) gyűjtöttek össze.2008. december 16-án a dublini Cheerios ChildLine Concert nevű, évente megrendezett jótékonysági eseményen is feltűnt. Csak úgy, mint Enrique Iglesias, a The Script, a The Saturdays vagy a JLS.2009. december 7-én Lulu és Chaka Khan oldalán lépett fel a Royal Variety Performance nevű jótékonysági gálaesten, mely minden évben megrendezésre kerül az Egyesült Királyságban. A rendezvényen mindig részt vesz a brit királyi család egy tagja; általában maga az uralkodó. Az Entertainment Artistes' Benevolent Fund (EABF) nevű alapítvány a gálaest szervezője, amelynek pártfogoltja II. Erzsébet brit királynő. A rendezvény után a teljes bevételt az alapítvány kapja meg.2011. augusztus 8-tól az úgynevezett Díva Kacsát (Diva Duck) kezdte el árusítani, mely egy általa szervezett jótékonyságra szánt gumikacsa. Az énekesnő a brit műsorvezetővel, Paul O'Gradyvel közösen tervezte meg a figurát. Az eladott kacsák teljes vételárát a rákkutatásra ajánlotta fel. A figura kinézete Anastaciára vall, ugyanis az általa kedvelt leopárdminta díszíti a testét egy nyaklánccal, és rúzsozott a csőre.2011. október 8-án az évente megrendezésre kerülő Pink Ribbon Ballon (Rózsaszín Szalag Gála; mellrák elleni kampány) tette tiszteletét Londonban, ahol több mint 250.000 angol font (több mint 95.698.000 forint) gyűlt össze. Az első melldaganatból való felépülését követő egy évtizedben pedig személyes tárgyainak aukciókra bocsátásával, jótékonysági kiegészítők tervezésével, jótékonysági kislemezzel (Heavy on My Heart), és a turnéi alatt történő árverezésekkel igen nagy összegeket gyűjtött már össze.2014. augusztus 23-án bejelentette, hogy adományozott az ALS Egyesületnek, ugyanis Anastacia is részt vett az Ice Bucket Challenge (jeges zuhany egy jótékony célért) nevet viselő mozgalomban, melynek az volt a lényege, hogy az adományozás mellett egy vödörnyi jeges vizet kellett magára öntenie annak, akit jelöltek a kihívásra. A jeges zuhanyt is vállalta az énekesnő barátai közreműködésével. Anastacia egy barátja, Raul Olivo és a skót énekesnő, Lulu kihívását fogadta el.2014. december 6-án a moszkvai Barvikha Luxury Village-ben lépett fel, ahol az évente megrendezett jótékonysági eseményen a Federation nevű orosz alapítványnak adományozta a Blumarine márkájú szemüvegét azzal a céllal, hogy gyermekkórházakat támogasson.A 2015. január 12-ei, firenzei koncertje előtt Anastacia ellátogatott a Luisa Via Roma nevű ruházati üzletbe, a Barbie Oriental Obsession jótékonysági rendezvényre. Az énekesnő keleti öltözetű Barbie-kat, illetve róla mintázott babákat bocsátott árverésre az eBayen. A teljes bevételt pedig a saját alapítványának, a The Anastacia Fundnak, illetve a Breast Cancer Research Foundationnek adományozta.2015. szeptember 17-én bejelentették, hogy Anastacia az új nagykövete a Hear the World Alapítványnak, melynek célja, hogy pénzt gyűjtsön, és támogassa a halláskárosult, hátrányos helyzetű embereket. Az énekesnő oldalán olyan világsztárok tűnnek fel, mint például Eros Ramazzotti, Bryan Adams, Julianne Moore, Sting, Annie Lennox, Mick Jagger, Ben Kingsley, Tobey Maguire, Billy Idol, Diane Kruger, Dionne Warwick, Laura Pausini, Monica Bellucci vagy Lenny Kravitz.2015. szeptember 25-én az Egyesült Nemzetek Szervezete nyilvánosságra hozta a The Global Goals című dokumentumot, melyben 17 globális célt fogalmaztak meg. E kezdeményezésnek számos aktivistája van, köztük Anastacia és más művészek. Mint például Meryl Streep, Nicole Scherzinger, Kate Winslet, Stevie Wonder, vagy Jennifer Lopez. Az énekesnő úgy döntött, hogy a harmadik célt képviseli: biztosítani az egészséges életet, és előmozdítani a jólétet mindenki számára, minden korosztályban. „Megtiszteltetés a The Global Goals támogatójának lenni. (…) A világvezetők elkötelezték magukat 17 Globális Cél mellett, hogy megvalósítsanak 3 rendkívüli dolgot a következő 15 évben. Vége a mélyszegénységnek. Küzdelem az egyenlőtlenség ellen és az igazságszolgáltatásért. Javítani a klímaváltozás kedvezőtlen hatásait. A The Global Goals a fenntartható fejlődés érdekében érheti el ezeket a dolgokat. Minden országban. Minden ember számára” – írta az énekesnő.2015. november 30-án részt vett a londoni The Global Gift Gala nevű jótékonysági rendezvényen. A Global Gift Foundation egy jótékonysági nonprofit szervezet, melynek célja, hogy pozitív hatással legyen a gyermekek, nők és családok életére. Az alapvető szükségletek megteremtésében segítenek a hátrányos helyzetűeknek. Anastacia oldalán olyan nagykövetek vannak jelen, mint Eva Longoria, Nicole Scherzinger, Ricky Martin, Cristiano Ronaldo, David és Victoria Beckham, Ronan Keating, Lara Fabian vagy Mariath Carey.2016. szeptember 25-én az énekesnő bejelentette, hogy a Cancer Research UK nevű rákkutató és jótékonysági szervezethez társult. Az egyesület 2002. február 4-én alakult meg az Egyesült Királyságban. Anastacia az életmentő rákkutatásokban segíti az alapítványt. „Segíteni akarok bármilyen módon, ahol tudok, mert még mindig itt vagyok és ez a munkám. (...) Miután kétszer legyőztem a mellrákot, igazán próbálok tenni valamit, hogy segítsek megváltoztatni az esélyeket mások számára, akik érintettek ebben a szörnyű betegségben.” A Strictly Come Dancing című műsorban megkeresett pénzösszegeket e szervezetnek adományozta. „Ha mindannyian mélyre ásunk és adományozunk, növelni tudjuk a létfontosságú alaptőkét, hogy segítsük javítani a túlélési arányokat.”2016. december 1-jén Anastacia a Grassroot Soccer World AIDS Day nevű gálán tűnt fel Londonban, különböző hírességek oldalán, hogy közösen támogassák az egyesület munkáját. A Grassroot Soccer (GRS) egy nonprofit szervezet, amely támogatja a HIV-vírussal küzdő fiatalokat Afrikában. Jelmondatuk: "Használd a futball erejét a HIV és AIDS elleni küzdelemben!" Több mint 300 vendég jelent meg az eseményen, és több mint 616.000 font gyűlt össze.2016. november 19-én a 7. londoni The Global Gift Gálán jelent meg Eva Longoria és Victoria Beckham társaságában. Az eseményen számos más híresség tette tiszteletét (Nicole Scherzinger, David Beckham, Alesha Dixon, Pamela Anderson vagy Gordon Ramsay) az Eva Longoria Foundation és a Global Gift Foundation nevű jótékonysági szervezeteket támogatva. December 12-én újra tiszteletét tette a The Global Gift Gala nevű jótékonysági eseményen, Dubajban, Eva Longoria és Melanie Griffith oldalán.2017. március 16-án 25.000 eurót (kb. 7.727.000 Ft.) gyűjtött össze a Kinderkrebsstiftung nevű német gyermekalapítvány számára Wormsban, a telt házas jótékonysági koncertjén. Közel 100 gyermek és tinédzser vett részt az énekesnő fellépésén, akiknek lehetőségük volt személyesen is találkozni Anastaciával.2017. május 27-én bejelentette, hogy a Live At The Eventim Apollo Hammersmith 2017, illetve a Live At The O2 Apollo Manchester 2017 című koncertalbumok teljes bevételét a 2017. május 22-ei, manchesteri terrortámadásban elhunytak családjainak adományozza a Manchester Evening News által létrehozott alapítványon keresztül.2017. október 24-én, hivatalos oldalán osztotta meg a hírt az énekesnő, miszerint a Positive Luxuryval együttműködve 100 darab exkluzív karkötőt alkotott meg, melyek október 27-től megvásárolhatóak. A teljes bevétel a Cancer Research UK nevű rákkutató és jótékonysági szervezethez kerül, hogy finanszírozni tudják az életmentő mellrák-kutatásokat.2017. november 7-én, Rómában a Prodigi nevű jótékonysági televíziós műsorban tette tiszteletét, mely november 18-án, a Rai 1 csatornán volt látható. E műsor a UNICEF számos projektjét támogatja annak érdekében, hogy jobb életet biztosítsanak a rászoruló gyermekeknek.2017. november 10-én, Görögországban lépett színpadra a "Costa Navarino EAGLES Presidential Golf Cup" nevű esemény keretein belül, ahol más hírességekkel közösen 750.000 eurót gyűjtött össze jótékony célokra személyes tárgyainak árverésével - támogatva saját alapítványát, a The Anastacia Fundot. A rendezvényen, Costa Navarinóban több mint 400 vendég tette tiszteletét a golfszezon végének ünneplése miatt.2017. november 18-án lemondott média-díjáról (SIEBEN) a "Nemzetközi előadó" kategóriában, és a bevételt svábföldi rádiós térségben lévő rászorulók támogatására fordította.2017. december 1-jén egy újabb együttműködést jelentett be a Positive Luxuryval közösen: limitált kiadású, egyedi kapucnis dzsekiket terveztek; támogatva a 2017-es AIDS Világnapot. A teljes bevétel a Grassroot Soccer nevű nonprofit szervezethez került. December 4-én, a Cascaid Charity nevű jótékonysági eseményen vett részt, ahol 2,27 millió euró gyűlt össze a Cancer Research UK rákkutató és jótékonysági szervezet számára. December 14-én a müncheni José Carreras Gálán tette tiszteletét, illetve bemutatta egyedi szerencsemalacát, melyet maga az énekesnő tervezett és dedikált. A malacot árverésre bocsátották, a teljes bevétel pedig a José Carreras Leukämie-Stiftung nevű alapítványhoz került. A szervezet célja a leukémia gyógyítása.2018. március 22-én, számos híresség - köztük Pamela Anderson, Chenoa, María Bravo - oldalán részt vett a madridi The Global Gift Gálán a Global Gift Foundation jótékonysági szervezetet támogatva.2018. október 19-én, Bécsben került megrendezésre a 8. Ronald McDonald Kinderhilfe nevű jótékonysági gála, mely eseményen az énekesnő vendégfellépőként lépett színpadra. Az adománygyűjtésből származó bevételt (egymillió euró gyűlt össze) gyermekotthonok finanszírozására fordítják, hogy segítsék a rászoruló családokat.2019 márciusában ismét felhívta a figyelmet a hallásvizsgálat fontosságára, mint a Hear the World Alapítvány nagykövete; valamint azt az információt osztotta meg, hogy minden interneten elvégzett hallásvizsgálattal 1 dollárral lehet támogatni az alapítványt.
A 2000-es évek elején számos fiatal Anastacia miatt kezdett el szemüveget hordani, emellett sok szemüveges nő önbecsülését állította helyre, és szemüvegdivatot teremtett. „A szemüvegem mindig is egy teher volt számomra, de mostanra átváltoztattam valami egyedivé, valami eredetivé, ami működik! Valójában szeretem a szemüvegeket! Orvosi előírásra van szemüvegem, és nemrég lettem ilyen kreatív a kereteket illetően. Úgy gondolom, jobban nézek ki szemüvegben, mint nélküle. A kontaktlencse nem jön be nálam. Most, hogy híres lettem, a szemüveg a védjegyem lett, ami aranyos, mert mindig is része volt az életemnek.”„Negyedik osztályos korom óta viselek szemüveget, és ma már ez a természetes számomra. Nincs mit szépíteni a dolgon: nélküle vak vagyok, mint egy denevér. Mintegy 50 darabot tartok otthon, de ennek csak a felét hordom. Büszke vagyok arra, hogy sok tini miattam kezdett el szemüveget hordani, és biztatom is őket!” Mindig is úgy vélekedett erről, hogy a szemüvegek titokzatosak és szexisek, ha a nők öntudatosan és határozottan viselik őket. Akkoriban lépten-nyomon arról faggatták, hol szerzi be nem mindennapi kinézetű szemüvegeit. Később, 2005 augusztusában lézeres szemműtéttel helyrehozatta a látását.
2006 szeptemberétől megvásárolható volt a Resurrection (Feltámadás) nevű parfüm, amelyhez a nevét adta az énekesnő. Anastacia hosszú ideig kutatta a tökéletes illatot, melyet számos alkalommal teszteltek azért, hogy nők és férfiak kedvére tegyen. Ez az, amiért a termék megalkotásának részévé vált az énekesnő. „Teszteltem az illatot, és férfiaktól érdeklődtem, akiknek tetszett az aroma. És a válasz mindig ugyanaz volt: »Váó, egyszerűen csodálatos!«” Komplett szettben volt kapható: 1. Resurrection eau de parfüm 2. testpermet 3. tusfürdő 4. testápoló. E termékek már nem érhetőek el, ám egy úgynevezett Outta Love megvásárolható, mely ugyanolyan illattal rendelkezik.2006-ban és 2007-ben jelentette meg ezt a ruházati kollekciót az énekesnő és egy német cég, az s.Oliver. Anastacia fejében már régóta az járt, hogy saját kollekciót tervezzen, csak a megfelelő partnerre kellett várnia. Elmondása szerint a cég pont a legjobbkor toppant be. A kollekció az énekesnő személyes stílusát és sokoldalúságát tükrözi. Anastaciával az ötleteik is ugyanazok voltak a kollekció kinézetét illetően. Szerinte sok mindent figyelembe kell venni egy ruházati kollekció tervezésekor: a divatot, a színeket, az anyagokat, illetve a szabásokat. Boldog volt, hogy ennyire jól sikerült a céggel való együttműködés. Számára fontos, hogy többféle méretben is elkészüljenek a ruhák. Az énekesnő kezdőbetűjével fémjelzett sálak, felsőrészek, farmernadrágok és egyéb ruhadarabok, valamint táskák is megtalálhatóak a kollekcióban, melynek a reklámarca is Anastacia volt. 2006 novemberében pedig egy limitált kiadású CD-t jelentetett meg Welcome To My Style néven. Aki 60 eurónál többet költött az Anastacia by s.Oliver termékek vásárlásakor, az e lemez tulajdonosává vált.Mint mondta, e kollekció különböző emberek számára lett létrehozva. Tinédzserek és nagymamák számára egyaránt, akik a fogyasztói voltak. Főként farmereket, pólókat és blúzokat tartalmazott, bár szerinte nem volt "szuper-trendi" a tervezet. Bármilyen típusú nő beleillett a kollekcióba, melynek körülbelül a 60%-a havonta változott, mivel a ruházat az évszakokkal változik. Világos színekkel indítottak, idővel pedig a barna és a vöröses színek keverékei is megjelentek, melyek az őszhöz kötődnek.
Anastacia szerint a céggel való együttműködési folyamatban voltak hullámvölgyek. Mindkét félnek hozzá kellett szoknia az énekesnő részvételéhez, mint művész és mint tervező. Az s.Oliver elismerte, hogy Anastacia bizonyos ismeretek hiányával érkezett közéjük. Nem ennek szentelte minden idejét, és teljes munkaidős állást sem akart a cégnél. Kéthavonta találkozott a csapat, körülbelül három napon át, a tervezés és a munka miatt. Úgy vélte, nagyszerű ritmusban kezdtek dolgozni, és végül megértették, hogy mit szeretne az énekesnő. Szerinte szövetekkel dolgozni, és vázlatokat készíteni volt a legkimerítőbb. Számára a farmerekkel való munkálkodás volt a legnagyobb élmény: szakértővé vált a fakításban, a varrásban, illetve a szegecsekkel és zsebekkel is jól boldogult. Ekkor elárulta, hogy ha egy nőt öltöztethetne, akkor Halle Berryt vagy Angelina Jolie-t választaná, akiket az egyszerűségükért és könnyedségükért dicsér: egyszerűek, tökéletesek, és nincs szükségük sokra. Majd hozzátette, hogy amikor elkezdte a céggel való munkálatokat, fogalma sem volt arról, hogy ilyen intenzív egy tervezési folyamat, amelynek idővel a szakértőjévé vált. Vágyott a tanulásra, és az a képessége, hogy gyorsan alkalmazkodik, egy bölcs tervezőt és üzletasszonyt alkotott meg.Emellett elmondta, hogy szereti, ha egy ruhakollekció darabjai kiemelik a női testet. Fontos számára a kényelem, illetve, hogy természetesnek érezze magát és a rajta lévő ruhadarabot.„Nagyon szeretek tervezni. Van egy ruházati láncom. Terveztem parfümöt, legutóbb pedig szemüvegeket. Azt gondolom, hogy nagyon jól sikerültek, de ez már nem új dolog, hiszen egészen a pályám elején már én magam terveztem a fellépőruháim nagy részét. És hidd el, olyanokat nem nagyon láthatsz máshol, mert nagyon máshogy néznek ki, mint amiket a boltban látsz. De pont ezt gondolom érdekesnek benne. Nagyon szeretek olyan dolgokat viselni, mint senki más. Mondjuk ilyeneket tényleg senki sem viselt, mert a ruháim úgy néztek ki, mint a bohócjelmezek. Azt tényleg lehet rájuk mondani, hogy egyedi darabok. Más nem is viselte volna őket. De én azt gondoltam a saját kreativitásomnak, önkifejezésnek. Talán már nem viselek ilyen ruhákat, de azért még mindig nagyon más vagyok, mint az átlag. Azt nem mondanám, hogy a divat az első számú hobbim, inkább csak azt, hogy ilyenkor a kreativitásom keres új területeket. Amikor dalokat írok, akkor is a kreativitásomat élem ki. Amikor vicces hajkoronákat találok ki, különleges sminkeket, akkor is csak kiélem a meglévő művészi hajlamaimat” – fejtette ki gondolatait a divatról a Fókusznak adott interjújában, 2016 márciusában.
2015. december 8-án jelent meg ez az ékszerkollekció az Anastacia by TAT2 által. Az énekesnő az ismert Los Angeles-i ékszerésszel – egyben keresztlányával –, Briana Erinnel (TAT2 Designs) működött közre. A kollekció a Resurrection Collection elnevezést kapta. A 2015-ös turné keretein belül ugyanilyen Resurrection-feliratú, aranyozott medálok voltak elhelyezve a VIP-csomagokban. A nyakláncok mellett fülbevalók és karkötők is megtalálhatóak a gyűjteményben. A medálok és a fülbevalók hátuljába az énekesnő aláírását vésték. A karkötők ónixból, vörösvasércből, achátból, opálból, valamint türkizből készültek.Az énekesnő 2016. február 28-án, Milánóban a Blumarine, olasz divatmárka céggel együttműködve mutatta be exkluzív napszemüveg kollekcióját Blumarine Eyewear by Anastacia néven. Anastacia e divatmárka iránti vonzódása és Anna Molinari, tervezőhöz fűződő barátsága miatt választotta társának a Blumarine-t a kollekció megalkotásához. 10 modell közül lehet választani különböző színekben. Az optikai-, illetve a napszemüvegeket kizárólag az énekesnő alkotta meg. 2016 áprilisától elérhető e különleges kiadás a Blumarine butikjaiban és optikai üzleteiben.2017. július 20-án bejelentették, hogy Anastacia egy német vállalattal, az Aldi-val társult. Az együttműködés során egy új ruházati kollekciót (Music Loves Fashion néven) jelentettek meg a magyar, az osztrák, a német és a svájci áruházakban 2017. szeptember 14-től kezdve. A kollekcióban farmernadrágok, tunikák, pulóverek, kardigánok, hosszú ujjú felsőrészek, pólók, cipők és táskák egyaránt megtalálhatóak. „A teljes kollekció engem és a stílusomat tükrözi” – nyilatkozta az énekesnő. Szeptember 7-én, Kölnben került bemutatásra a kollekció.
Édesanyja szenvedélyei közé tartozik az orosz irodalom, nővére pedig kedveli Anastasia Romanova, orosz nagyhercegnő történetét, így erre a névre esett a választásuk, mely görögül feltámadást jelent. Elmondása szerint, amikor édesanyja megszülte őt, igen fáradt volt, emiatt rosszul betűzte le az Anastasia nevet; így végül C betűvel íródott.1994-ben Anastacia komoly kapcsolatot alakított ki egy amerikai színésszel, Shawn Woodsszal. Kapcsolatuknak hét év után, 2001-ben vetett véget az énekesnő. Nem sokkal később Woods azt állította, hogy nem tudta kezelni Anastacia sikereit. 2005-től Patrice Bouédibéla, német televíziós-műsorvezető oldalán volt látható.Édesapja, Robert egy ideig nem volt tudatában annak, hogy lánya világhírű énekesnővé vált, és a hangját sem ismerte fel a rádiókban. Később barátainak köszönhetően tudatosult benne a dolog, majd rendezni akarta a korábbi nézeteltéréseiket. Az énekesnő egy interjúban így vallott erről: „Apának hívom, de miért? Semmit sem tudok arról, hogy mit csinál vagy ki ő. Nem akarom megkeresni őt. Azt sem tudom, hogy él-e még vagy vannak-e féltestvéreim.” 2003-ban, miközben Anastacia mellrákkal küzdött, édesapja megpróbálta felvenni vele a kapcsolatot, ám kudarcot vallott. „Amikor rákom volt, nem éreztem semmilyen vágyat arra, hogy egyáltalán felvegyem a kapcsolatot vele. Miért tenném? Nem volt ott, hogy megtörölje az orromat, vagy lásson, mint végzős diákot. Semmiért sem volt ott. Ez nem kapcsolat. Nem érzek semmiféle vágyat csak azért, mert ő az a személy, akitől három gyermeke született az édesanyámnak. Ez nem jogosítja fel arra, hogy fogja a kezemet egy nagyon viharos időben.”Édesapja 2005. április 13-án, 68 éves korában hunyt el, miközben az énekesnő a Live at Last Turné során, két szakasz közötti pihenőjét töltötte.2007. április 21-én, Mexikóban feleségül ment egykori testőréhez, Wayne Newtonhoz, aki 2004-ben kezdett el az énekesnőnek dolgozni. A szertartást Huatulcóban tartották, ahol egy kaliforniai sámán, Jon Rasmussen adta össze őket. Anastacia az esküvő után így nyilatkozott: „Sosem mertem arról álmodni, hogy egy napon feleség leszek. (...) A nővérem, Shawn és Kiki Lee Herr szervezték meg, és létrehozták a tökéletes hangulatot számunkra. 80 vendéget hívtunk meg, és azt szerettük volna, hogy egy különleges esküvő legyen a barátainkkal.”
Azonban három év elteltével, 2010. április 21-én Anastacia beadta a válópert, ám később elmondta, hogy a szakítás már január végén megtörtént a férjével. Kibékíthetetlen ellentétekre hivatkozott, konkrétumokról pedig soha nem beszélt, hiszen magánéletét mindig is óvta a médiától.Tetoválások
Anastacia legnépszerűbb tetoválása a derekán található: egy nap, melynek közepén egy egyiptomi ankh-jel helyezkedik el. Az ankh mivel az örök élet szimbóluma, erőt ad az énekesnőnek.A hátán a "Forever" (Örökké) szó olvasható, amely egy különleges betűtípussal íródott. E minta köré kiegészítésként, 2008-ban angyalszárnyak kerültek. 2011-ben a szárnyakat átdolgozták, és alájuk egy újabb szárnypár került 9/11 emlékére, amelyet a híres tetoválóművész, Adam Vu készített. Valamint egy ovális alakú minta helyezkedik el a tarkóján, melyben saját, illetve exférje nevének kezdőbetűje összefonódva látható.
Anastacia első alkalommal 2001. március 8-án Párizsból érkezett meg Magyarországra. A kilencedik alkalommal megrendezésre került Arany Zsiráf Gála külföldi sztárfellépője volt. Az est folyamán két dallal lépett színpadra a Budapest Kongresszusi Központban: az I’m Outta Love-val és a Not That Kinddal. A fellépés előtt több interjút is adott az énekesnő: „Azt mondták nekem, hogy szerelmes leszek Magyarországba, Budapestbe. Az emberek, akik ismernek, akik ismerik a személyiségemet, azt mondták, hogy nagyon-nagyon fogom szeretni. Úgyhogy nagyon izgatott vagyok!” Az ezt követő interjúját az M1-es csatorna tűzte képernyőre. Délután zajlott a főpróba, ahová zenésztársai is elkísérték a művésznőt, ugyanis csak élőben volt hajlandó énekelni a gálaesten.„Nem hiszek az irányított munkában. Szerencsére a kiadó nyitott volt felém, mint művész felé – ugyanúgy, ahogy én is nyitott voltam a kiadó felé. Ők is felkínáltak producereket a csapatban, és ha tetszettek, dolgozhattam velük. Ha nem értettük meg egymást, akkor nem kellett. Azt szeretem a Sonyban, hogy azt akarták, érezzem jól magamat a dalok írásánál. Az egyetlen ember, aki ki tudja fejezni művészileg azt, amit érzek, az én vagyok. Azt hiszem, ezt megértették. (...) Nem akartam, hogy irányítsanak. Hogy megmondják, hogyan énekeljek, mit hordjak, hogy viselkedjek vagy kire hasonlítsak. Abból már elegem volt. (...) Igen változatos a művészetem. Egy szobrásznak sem ugyanolyan mindegyik műve – mások a vonalak, más a hangulat; ahogy akár egy festményen is. Egy színésztől sem várjuk el, hogy mindig ugyanazt a karaktert játssza el csak azért, mert az egyszer már sikeres volt egy filmben. Azt hiszem, a közönség azokat imádja igazán, akik képesek sok különböző helyzetet kifejezni, miközben valódiak maradnak. Én ezt csinálom zenészként. Nem változtatom teljesen önmagamat: ugyanaz a hangom, ugyanaz a lelkem, ugyanazzal a szenvedéllyel és lendülettel énekelek, csak hol ilyen, hol olyan hangszert használok. Hol egy kis funky beütéssel, hol mással. Csak ezeket változtatom” – fogalmazta meg művészi hitvallását az Arany Zsiráf interjúban.2005. február 16-án másodszorra látogatott el Magyarországra a Live at Last Tour keretein belül, közvetlenül az osztrák fővárosból. A bécsi koncert utáni éjjelen érkezett hazánkba. Budapesti látogatása során a Gresham-palota látta vendégül. Február 17-én a magyar Sony lemezkiadó munkatársai a show előtt átadták az énekesnőnek az Anastacia című nagylemezért járó kitüntetést, mivel az album elérte az aranylemez-minősítést. Ekkor néhány hazai előadó is személyesen üdvözölte a művésznőt: az egykori Crystal együttes tagjai, Kasza Tibor, Kasza Gábor, Lajtai Kati – akikkel szakmai beszélgetést folytatott Anastacia, és mint kiderült, emlékezett a zenekarra, ugyanis a 2001-es Arany Zsiráf Gálán is találkoztak már –, illetve Kósa Ivett, a Megasztár egyik felfedezettje. A műsor egykori versenyzője hazai különlegességeket is ajándékozott Anastaciának egy DVD-lemez mellé, melyen a hölgy tehetségkutatós fellépése látható, amelynek során a világhírű énekesnő szerzeményével, a You’ll Never Be Alone-nal szerepelt az elődöntőben.
Eközben megosztotta a Crystal együttessel, hogy elégedett volt a hotelszobájával és a kilátással. Lenyűgözte a kivilágított Lánchíd és a Budavári Palota látványa a Four Seasons Hotelból, melynek később még a fellépésen is hangot adott, ahol hozzátette: legszívesebben a szobája erkélyéről tartotta volna meg a koncertet. Mint mondta, számára mindig ihletet ad, ha egy ilyen szép helyen jár, mint Budapest. Anastacia telt házas koncertet adott azon az estén: 12 ezer ember előtt lépett színpadra a Papp László Budapest Sportarénában. 16 dal csendült fel, illetve a közönség elé tárták azokat a videókat, melyek kimondottan a turnéra készültek: a Time, az I Do és az Underground Army kisfilmjét.
2009. szeptember 6-án, a pozsonyi koncertje után Budapestre vezetett az útja a művésznőnek, hogy akkori stúdióalbumát, a Heavy Rotationt élőben is bemutassa a magyar közönségnek a Heavy Rotation Tour keretein belül. Itt tartózkodása során, egy interjúban így nyilatkozott Budapestről: „Imádom a fővárost! Budapest tele van történelemmel, és nagyon romantikus hely.”Anastacia Magyarországon is mindent megtett annak érdekében, hogy népszerűségével hozzájáruljon a mellrák elleni harchoz. Budapesti koncertje előtt részt vett az Egészség Hídja Összefogás Egyesület felvilágosító munkájában Dobó Kata és Oroszlán Szonja oldalán. A minden évben megrendezésre kerülő, október 4-ei Lánchíd-sétára így hívta fel a figyelmet: „Helló, Magyarország, itt Anastacia! Két gyönyörű barátnőmmel azért vagyunk itt, hogy szóljunk az október 4-ei, rózsaszínre világított Lánchíd-sétáról. Magam is a rák túlélője vagyok, és bebizonyítottam, hogy gyógyítható betegség. Így kérlek, segíts felhívni a figyelmet: gyere el te is október 4-én, érezd jól magad, és gyere el a sétánkra! Változtass!” Emellett jótékonysági árverést indított augusztus 28-tól szeptember 4-ig, Magyarország egyik aukciós weboldalán, a Vatera.hu-n, melynek teljes bevételét az Egyesületnek adományozta. Az árverésen bárki licitálhatott, a sikeresen licitáló nyertes pedig két VIP-jegyet nyerhetett a budapesti koncertre. Valamint részt vehetett az azt megelőző exkluzív vacsorán egy fogadás keretein belül, és személyesen is találkozhatott az Egyesület munkáját segítő sztárokkal a kulisszák mögött, köztük Anastaciával is. Nem utolsósorban ahhoz is hozzájárult az énekesnő, hogy a show előtt a közönség tagjainak tájékoztató füzeteket adjanak át a szervezet munkatársai a SYMA Rendezvény és Kongresszusi Központban.Az Egyesület tagjain kívül a televíziós műsorvezetővel, Jáksó Lászlóval is személyesen találkozott a művésznő, aki egy angol nyelvű, magyar ételeket tartalmazó szakácskönyvet vitt neki ajándékba. Anastacia ekkor rácsodálkozott a különleges hazai fogásokra, köztük a pacalra.Nem sokkal 21 óra után érkezett meg a színpadra, a show alatt pedig 17 dalt adott elő, köztük a legismertebbeket is. Anastacia önmagához híven nem a látványosságra és a díszletekre helyezte a hangsúlyt, hanem a zenére. Az est folyamán ismét elmondta, hogy Magyarország csodás, és tetszik neki Budapest, majd megjegyezte: nemrég tudta csak meg, hogy a főváros – melyet a Duna választ szét – két részből áll. „A budai vagy a pesti oldalon vagyunk?” – tette fel a kérdést közönségének, mire az egyhangú „Pest!” válaszra így felelt: „Pest, oké, rendben van. Amúgy én Budán lakom, ha érdekel valakit. A show után ott találkozunk!” Itt tartózkodása során komoly figyelmet fordított zenekarának egészséges étkeztetésére, ugyanis ő maga is az egészséges életmód és táplálkozás híve, ezért saját szakáccsal érkezett Magyarországra. Anastaciánál a színfalak mögötti részleg is cigarettacsikkektől és alkoholos üvegektől mentes.2016. február 19-én tették közzé azt az információt, miszerint Anastacia hét év után, június 22-én újra Magyarországra látogat, hogy Budapesten is bemutassa a The Ultimate Collection Turnét, a Papp László Budapest Sportarénában. Március 14-én az RTL Klub Fókusz című műsorának stábtagjai televíziós interjút készítettek az énekesnővel Londonban.Június 21-én késő este, 15 óra utazás után turnébusszal érkezett meg Budapestre a művésznő. Anastacia 21 óra előtt néhány perccel lépett színpadra június 22-én, és közel 20 dal csendült fel telt házas koncertjén. Az üdvözlés során gratulált a magyar labdarúgó-válogatott Európa-bajnokságbeli továbbjutásához, majd megosztotta közönségével, hogy a színfalak mögött nyomon követte a mérkőzést. Az énekesnő a Magyar Virtuózok kíséretében is előadott néhány szerzeményt. Az est folyamán színpadra szólította vendégfellépőjét, Király Viktort, akivel az Everything Burns című dalt énekelték el. Az előadás előtt a magyar énekes megtanította Anastaciának a "szeretlek" szót.2017. október 24-én bejelentették, hogy Anastacia két év után, 2018. május 13-án visszatér Magyarországra, a Tüskecsarnokba, az Evolution Turné keretein belül. Az énekesnő 2018. május 13-án érkezett meg Budapestre. A koncert előtt sor került az úgynevezett Meet & Greetre, mely eseményen néhány magyar rajongó is részt vett, akiknek köszönhetően Anastacia megtanulta magyarul a Sziasztok!, illetve a Hogy vagy? kifejezéseket. A fellépésen így köszöntötte magyar közönségét.
2019. március 20-án tette közzé azt az információt weboldalán a magyar sportági szövetség, miszerint Anastacia lesz a női kézilabda Bajnokok Ligája négyes döntőjének sztárfellépője a Papp László Budapest Sportarénában. Az énekesnő a május 11-ei elődöntőket nyitotta meg fellépésével. Valamint május 10-én, a rendezvény előtti estén is koncertet adott a sportcsarnok udvarán.
Negyedik évad, 21. epizód: Queen BeeAll You Can Dream – önmaga / őrangyal (2012)Reklámfilmek:

Ancona egy olaszországi kikötőváros az Adriai-tenger partján. Ancona megye és egyúttal Marche régió fővárosa. Neve a görög nyelvből származik és könyököt jelent; ezt a kiszögellést nevezik „Itália könyökének”. Rómától 280 km-re északkeletre, Bolognától 200 km-re délre, Firenzétől 180 km-rel keletre fekszik.
Az Adriai-tenger nyugati partján, a Conero-hegy északi vonulata által képzett félszigeten terül el. A félsziget alakítja ki az Anconai-öblöt. Mint minden Adria-parti olasz városból, Anconából is látszik a napfelkelte a tenger felől, de az egyetlen olyan város, ahonnan a naplementét is megfigyelhetjük a tengeren, mivel a félszigetet keletről is és nyugatról is áztatja a tenger. A város területe dombokon és völgyeken osztozik.
Kr. e. 387-ben alapította I. Dionüsziosz szürakuszai türannosz. Görög neve Ankón volt, a latin Ancon Dorica. A Római Birodalom az illír háború során foglalta el, Kr. e. 268-ban. A város már a kezdetektől igen jelentős volt, mert innen vezet a legrövidebb tengeri út Dalmáciába, ráadásul egy mészkőszirt védelmében ez az Adria teljes partján Itália egyetlen jó, természetes kikötője. Traianus császár megnagyobbíttatta a kikötőt, és egy rakpartot építtetett. A Római Birodalom bukása után a város a gótok, a longobárdok, majd a szaracénok kezébe került. A középkorban egy ideig független köztársaságként a Pentapolis városszövetséghez tartozott. I. sz. 774-ben Nagy Károly a pápai államnak adományozta. A franciák 1797-ben átmenetileg megszállták, és jelentős erődvárossá építették ki. A napóleoni háborúk után visszakerült a pápai államhoz, 1860-ig – Itália egyesítéséig – annak része maradt.
székesegyház (11–13. század, bizánci–román stílusú, görögkereszt alaprajzú, kupolás),
Marche Nemzeti Archeológiai Múzeuma (Museo archeologico nazionale delle Marche),
Luigi Paolucci Természettudományi Múzeum (Museo di Scienze Naturali „Luigi Paolucci”).
Ferretti-palota (Palazzo Ferretti), ebben rendezték be Marche Nemzeti Archeológiai Múzeumát,
a várostól 20 km-rel délkeletre van Loreto, Olaszország leghíresebb búcsújáró helye.
A Riviera del Sole tengerparti szakasz központi részén fekszik. A 20. század elején Ancona volt a Triesztből és Fiuméből érkező hajók legfontosabb kikötőhelye, de a második világháború után veszített forgalmából.
Jelenleg a következő hajótársaságok biztosítják az összeköttetést a Földközi-tenger kikötővárosaival:
Ancona könnyedén elérhető az A14-es autópályáról, valamint a Strada Statale 16 közútról.
Az anconai központi vasúti pályaudvar (La Stazione di Ancona) tranzitállomásként szolgál az Ancona–Lecce, a Bologna–Ancona és a Ancona–Orte-vasútvonalakon.
Rómából Anconába vezet Közép-Itália második legfontosabb vasúti útvonala, az Appenineken áthaladó Ancona-Foligno-Orte-Róma vasútvonal.
A vasútvonalak illetve autóutak alagúton, dombokon át tartanak a tengerpart irányába.
Ancona egy kisebb légikikötővel is rendelkezik, mely kb. 15 km-re ÉNY-ra, Falconara Marittima városka mellett található. A repülőtér neve: Aeroporto di Ancona (Raffaello Sanzio). Bár nem sok járat üzemel innen, mégis fontos szerepet tölt be a város és környéke közlekedésében. A közvetlenül elérhető főbb desztinációk: Róma (Fiumicino), Milánó (Malpensa), Párizs (Charles de Gaulle), München, Tirana, Temesvár és Moszkva.
Magyar nagylexikon  I. (A–Anc). Főszerk. Élesztős László, Rostás Sándor. Budapest: Akadémiai. 1993.  831. o. ISBN 963-05-6612-5  
John Palmer (szerk.): Világjárók lexikona. Reader's Digest válogatás. Reader's Digest Kiadó Kft., Budapest, 1998. ISBN 963-8475-28-5 p. 38.

Az andoki kondor, más néven andesi kondor vagy kondorkeselyű (Vultur gryphus) a madarak (Aves) osztályának újvilági keselyűalakúak (Cathartiformes) rendjébe, ezen belül az újvilági keselyűfélék (Cathartidae) családjába tartozó Vultur madárnem egyetlen faja.Amint neve is mutatja, a kondorkeselyű az Andok hegységben él, továbbá még megtalálható Dél-Amerika nyugati partjain, valamint Patagóniában is. Az eddig lemért legnagyobb példány szárnyfesztávolsága 320 centiméter volt. Ezzel elmarad néhány tengeri, illetve vízimadártól; például a körülbelül 350 centimétert elérő vándoralbatrosztól (Diomedea exulans), királyalbatrosztól (Diomedea epomophora), rózsás gödénytől (Pelecanus onocrotalus) és borzas gödénytől (Pelecanus crispus).Nagytestű és fekete színű újvilági keselyű, csupasz nyaka tövén fehér tollgallér látható. Főleg a hímek esetében a szárnyakon nagy, fehér foltok is vannak. A fej és a nyak majdnem teljesen tollazat nélküli. A majdnem csupasz bőre nyugalmi állapotban elmosódott vörös, de ha valami ingerli vagy udvarolni kezd, akkor élénk vörös színre vált. A hím nyakán toroklebeny, a fején pedig taraj látható; mindkét testi dísz a madár korának előrehaladtával egyre nagyobbodik. Más ragadozó életmódot folytató madaraktól eltérően, amelyeknél a tojó nagyobb, az andoki kondor esetében fordítva van, itt a hím a nagyobb méretű.
Elsősorban dögevő, az elpusztult állatokból vagy a térségben élő macskafélék zsákmányaiból táplálkozik. Főleg a nagytestű állatok tetemeit részesíti előnyben, mint például a szarvasmarhákét, a szarvasfélékét vagy a tevefélékét. A Csendes-óceán partjain, a szárazra került cetek és fülesfókafélék is az étlapjára kerülnek. Az ivarérettséget körülbelül 5–6 éves korára éri el. Akár 5000 méteres tengerszint feletti magasságban is költhet. Általában olyan meredek sziklapárkányokra készíti fészkét, ahová más állatok képtelenek feljutni. A fészekbe általában 1–2 tojást rak. Ha minden nehézséget sikeresen túlél, akkor a madárvilág egyik leghosszabb élettartamú faja, hiszen több mint 70 évig is élhet.
Argentínának, Bolíviának, Chilének, Kolumbiának, Ecuadornak és Perunak nemzeti szimbóluma. Az Andok térségének több mitológiájában és néphagyományában is szerepet játszik. A Természetvédelmi Világszövetség (IUCN) mérsékelten fenyegetett fajnak minősíti az andoki kondort. Létezésének legfőbb veszélyforrása élőhelyeinek elvesztése, valamint a másodlagos mérgezés (ha ember által megmérgezett ragadozók tetemeiből táplálkozik). Néhány országban fogságban is tenyésztik, azzal a céllal, hogy ezeket a természetbe visszajuttatva segítsék a vadon élő állomány fenntartását.
Az andoki kondort először 1758-ban, Carl von Linné svéd természettudós, orvos, botanikus írta le, illetve nevezte el. Leírását a Systema Naturae című enciklopédia 10. kiadásába foglalta bele. A madarat mai tudományos nevén, Vultur gryphus-ként ismertette meg a nagyvilággal. Attól függően, hogy melyik országban él, a következő laikus nevei is előfordulhatnak: argentínai kondor, bolíviai kondor, chilei kondor, kolumbiai kondor, ecuadori kondor vagy perui kondor. A tudományos nevében a nemének neve Vultur, melyet Linné a latin nyelvből vett „vultur” vagy „voltur” szavakból származtatott; magyar jelentése: „keselyű”. A madár fajneve a görög γρυπός (grüposz) szóból ered, ennek magyar jelentése: „kampós orr”, a nagy görbe csőrére emlékeztetve. A kondor a „kuntur” szóból származik, amely a kecsua nyelvben a madár neve.
A kondorkeselyűnek és hat élő rokonának, azaz az újvilági keselyűféléknek (Cathartidae) a pontos rendszertani besorolása még manapság is bizonytalan. Habár az újvilági keselyűfélék és az óvilági keselyűformák (Aegypiinae) megjelenésben igen hasonlítanak, sőt ugyanazt a dögevő életmódot folytatják, de a kettő még sincs közelebbi rokonságban egymással. Más-más ősökből fejlődtek ki, és a hasonlóság csak a konvergens evolúció műve. A két madárcsoport közti rokonsági kapcsolat azonban még manapság is vita tárgya. Korábban az újvilági keselyűféléket a gólyaalakúak (Ciconiiformes) rendjébe helyezték, mivel néhány gólyafajjal is mutatnak hasonlóságot úgy megjelenésben, mint életmódban. A közelmúltban olyan elmélet is született, mely szerint a újvilági keselyűféléket és az óvilági keselyűformákat a sólyomalakúak (Falconiformes) közé kéne besorolni, vagy új, azaz külön rendet megalkotni a számukra. Az Amerikai Madarászok Egyesületének (American Ornithologists' Union) a dél-amerikai rendszertani bizottsága kivonta az újvilági keselyűféléket a gólyaalakúak közül, és incertae sedisnek, azaz „bizonytalan helyzetűnek” minősítette e madárcsoportot; de további megjegyzésként odatette, hogy az újvilági keselyűfélék talán átmozgathatók a sólyomalakúak rendjébe, vagy létrehozható számukra egy külön rend, az úgynevezett újvilági keselyűalakúak (Cathartiformes).A Vultur nemnek az andoki kondor az egyetlen élő és elfogadott faja. A kaliforniai kondortól (Gymnogyps californianus) eltérően, amelynek számos fosszilis maradványa és rokona került elő, az andoki kondor leletek ritkák és töredékesek. A pliocén–pleisztocén határán élt kondorok maradványai alig térnek el a ma élő fajétól, vagyis nem különíthető el külön faj belőlük. A bolíviai Tarija közigazgatási területen levő pliocén kori rétegben talált maradvány egy kisebb, paleoalfajhoz, úgynevezett Vultur gryphus patruus-hoz tartozhat.
Dél-Amerikában elsősorban az Andokban és a Sierra Nevada de Santa Marta hegységben fordul elő. Északon az előfordulási területe Venezuelától és Kolumbiától kezdődik, de itt igen ritka. Az Andok hegyvonulatán haladva délfelé az elterjedési területe magába foglalja Ecuadort, Perut és Chilét, továbbá Bolíviát és Argentína nyugati részét. Elterjedésének legdélibb pontja ott van, ahol a kontinens véget ér, azaz a Tűzföldön. A kora 19. században ez a madárfaj Nyugat-Venezuelától egészen a Tűzföldig költött, de azóta az ember tevékenysége miatt számos élőhelyét elvesztette. Legfőképp a nyílt füves pusztákat és a magashegységeket részesíti előnyben. Akár tengerszint felett 5000 méter magasan is fellelhető. A nyílt, erdő nélküli területeket kedveli, ahol a levegőből könnyen megláthatja a talajon lévő dögöket. Időnként az alföldekre is ellátogat, mint például Bolívia keleti, vagy Brazília délnyugati részeire. Chile és Peru sivatagos részeit is szemügyre veszi. Patagóniában a Nothofagus nemzetséghez tartozó déli bükkerdőkben is megfigyelték.
Habár átlagosan a csőr hegyétől a farktolla végéig 7–8 centiméterrel rövidebb, mint a kaliforniai kondor, a szárnyfesztávolsága nagyobb az utóbbinál, 270–320 centiméter közötti. A testtömege is nagyobb az észak-amerikai rokonáénál, hiszen a hím általában 11–15 kilogramm, míg a tojó 8–11 kilogramm közötti. Átlagos fej-testhossza 100–130 centiméter. Egy szárnya 75–85 centiméter, a farktolla 33–38 centiméter, a lábfeje 11–12 centiméter. Ezeket a méreteket fogságban tartott példányokról vették le. A faj átlagos testtömege 11,3 kilogramm; a hím ennél körülbelül egy kilogrammal nehezebb, azaz 12,5 kilogramm, míg a tojó könnyebb, vagyis 10 kilogramm. Egy nemrég kiadott tanulmány szerint, amely a madarak testtömegét hivatott tárgyalni, az összes röpképes madár közül az andoki kondor a legnehezebb; megelőzve a trombitás hattyút (Cygnus buccinator) és a borzas gödényt (Pelecanus crispus). Más tanulmány szerint e madárfaj átlagos testtömege csak 10,3 kilogramm. Az andoki kondor a legnagyobb szárazföldi madár, amely repülésre képes, ha testtömegét és szárnyfesztávolságát vetjük össze, bár itt is vetekszik a legnagyobb túzokalakúak (Otidiformes) hímjével (a túzokokra jellemző a nemi kétalakúság, azaz a hím jóval nagyobb a tojónál). Az andoki kondor átlagos szárnyfesztávolsága 283 centiméter, viszont a szárnyak szélesek, ilyenformán ennek az újvilági keselyűfélének van a legnagyobb szárnyfelülete négyzetcentiméterben mérve. A szóban forgó madár szárnyfesztávolságát az élő madarak közül csak a fent említett két albatroszfaj és két gödényfaj szárnyalja túl.
Az andoki kondor tollazata egyszínű fekete, kivételt képez a nyaka töve körüli fehér tollgallér. Főleg a hím esetében, az első vedlés után a szárnyakon nagy, fehér sávok jelennek meg. A feje és a nyaka vörös vagy feketésvörös, és alig található rajta tollazat. A madár mindig gondoskodik arról, hogy a feje és nyaka tiszta legyen; sőt ez a kopaszság a higiénia elősegítésére való alkalmazkodás. Hiszen a csupasz bőrfelületet könnyebben le lehet mosni, továbbá a magashegységekben az UV-sugárzás fertőtleníti a bőrfelületét. A vörös bőrtaraj bár keskeny, a magassága és mérete a példány korától függ, az idősebbeknek a legnagyobb. A nyakon a bőr nyúlványokat alkot; általában kettő van, bár az idősebb hímeknek több is lehet. A csupasz bőr a tulajdonosa állapotát árulja el; ha nyugodt, akkor a vörös szín elmosódottabb, ha ingerli valami, akkor élénkebbre vált. Ez segíti a kondorok közti kommunikációt. A fiatal példány tollazata szürkésbarna, barna színű, a nyak tövénél elhelyezkedő tollgallérral, míg a csupasz feje és nyaka feketés.A középső ujja meghosszabbodott, míg a hátsó ujja csökevényes. Mindegyik ujján a karmok egyenesek és élezetlenek. A lábai csak a járást szolgálják, az óvilági keselyűformáktól eltérően azokat nem használja fegyverként vagy fogóeszközként. A csőre kampós, a rothadó hús tépésére alkalmas. A hím szivárványhártyája barna színű, míg a tojóé sötétvörös. A szemhéjon nincsenek szempillák. Bár a legtöbb ragadozó életmódot folytató madárrend esetében a tojó nagyobb a hímnél, az újvilági keselyűalakúak esetében ez fordítva van, azaz a hím nagyobb, mint a tojó.
A levegőben vitorlázva keresi dögökből és kisebb állatokból álló táplálékát. A felszálló meleg légáramlatok, azaz a termikek segítségével hatalmas területeket jár be. Az evezőtollainak a végei felfelé hajlanak. Előszeretettel tartózkodik a Csendes-óceán és az Andok találkozásánál kialakult felszálló légtömegek sávjában, mert ez a part menti szakasz nemcsak a lebegést biztosítja, hanem lehetővé teszi a tengerpart állandó megfigyelését is. Mivel a szegycsontja, más néven mellcsontja (sternum) a testéhez és nagy szárnyaihoz képest nem olyan nagy, nehéz tartania a szárnyakat mozgató nagy repülőizmokat; emiatt az andoki kondor a vitorlásrepülés híve, a gyakori szárnycsapásokat igyekszik elkerülni. Csak felszálláskor és a megfelelő magasság eléréséig verdes a szárnyaival. Charles Darwin az utazásai során egy alkalommal fél óráig figyelte e madárfaj példányait repülni, és elmondása szerint ez idő alatt a kondorok egyet sem vertek szárnyaikkal. Általában a magasan levő helyeken pihen, hogy felszálláskor ne kelljen aktívan repülnie, inkább csak siklik. A kopár sziklák hamarabb felmelegednek, létrehozva a termikeket, a felszálló meleg levegő oszlopait. A madár e jelenség segítségével energiamentesen emelkedik a magasba. Látása kitűnő, több kilométeres távolságból és nagy magasságból is észreveszi az elpusztult állatokat.
Mint minden újvilági keselyűféle, az andoki kondor is gyakorolja az úgynevezett urohidrózist, amely a párolgás hűtő hatását kihasználva a lábra ürítés útján hűti a testüket. De mivel az andoki kondor a magashegységek hűvös légkörében repül, ennek a hűtési módszernek az oka egyelőre rejtély marad. E tevékenység miatt a madár lábán gyakran fehér színű húgysavréteg képződik.Ahol nagyobb állomány él egy helyen, jól fejlett társadalmi ranglétra alakul ki. A madarak testtartással és mérettel, játszadozó repüléssel és hangjelzésekkel határozzák meg egymás között a rangsort. Általában a kifejlett hímek kerülnek a ranglétra csúcsára, míg az az évi fészekhagyó hímek vannak legalul.
Szinte teljes mértékben a döghús fogyasztáshoz alkalmazkodott. Lábai nagyok ugyan, de gyengék egy nagyobb testű állat felragadásához, és óriási csőrével is csak az elhullott állatok felpuhult húsát képes szétszaggatni. Egy kondorpárnak a területe hatalmas lehet. A napi táplálék megszerzéséhez akár 200 kilométert is repül. Főleg a nagytestű állatok tetemeit kedveli. A hagyományos táplálékai közé sorolható a láma (Lama glama), az alpaka (Vicugna pacos), a nandufélék (Rheidae), a guanakó (Lama guanicoe), a szarvasfélék (Cervidae) és az övesállatok (Dasypodidae).
Manapság az andoki kondor a hagyományos táplálékai mellett az ember által tenyésztett és betelepített állatok tetemeit is elfogyasztja, ilyenek például: a szarvasmarha (Bos primigenius taurus), a ló (Equus ferus caballus), a háziszamár (Equus africanus asinus), az öszvér, a birka (Ovis aries), a házisertés (Sus scrofa domesticus), a házikecske (Capra aegagrus hircus) és a kutya (Canis lupus familiaris), valamint a vaddisznó (Sus scrofa), az üregi nyúl (Oryctolagus cuniculus), a vörös róka (Vulpes vulpes) és a gímszarvas (Cervus elaphus). A tengerpartok környékén élő madarak táplálékát főleg az elpusztult cetek és fülesfókafélék alkotják. Időnként a kisebb madárfajok fészkeit is kirabolhatja, elfogyasztva a benne lévő tojásokat és fiókákat. Bár ritkán, de a dögfogyasztás mellett a kondorkeselyű néha vadászik is; főleg apró állatokra, mint például rágcsálókra, nyúlfélékre és kisebb madarakra. Mivel lábai gyengék, karmai pedig nem élesek, a kondor a csőrével öli meg az áldozatát. A tengerpartok bőséges táplálékkínálatot biztosítanak, emiatt a parti példányok nemigen távolodnak el a parttól, legfeljebb csak néhány kilométeres távolságra. A dögöket vagy maga veszi észre, vagy más dögevőket követ, mint például a varjúféléket (Corvidae), vagy a kisebb méretű rokonait, azaz a pulykakeselyűt (Cathartes aura), a kis sárgafejű keselyűt (Cathartes burrovianus) és a nagy sárgafejű keselyűt (Cathartes melambrotus). A Cathartes nembéli madarak a szaglásukra hagyatkoznak a táplálékszerzési útjaikon, hiszen a bomló tetemekből etil-merkaptán gáz kerül a levegőbe. Ezek a kisebb méretű keselyűk képtelenek felbontani a nagyobb emlősök kemény bőrét, emiatt meg kell várják a nagy andoki kondor érkezését; ily módon a madarak segítik egymás táplálékszerzését. A Cathartes-fajokat hollókeselyűk (Coragyps atratus), királykeselyűk (Sarcoramphus papa) és akár emlős dögevők is követhetik, de amikor megérkezik az andoki kondor, mindegyikük eláll az útjából, helyet adva a tetemnél. Mivel nem biztos, hogy mindennap táplálékhoz jut, amikor lehetősége van, pukkadásig tömi magát. Néha egy ideig képtelen repülni, ha túlságosan teletömte magát. Mivel lábai és karmai gyengék, táplálékát nem tudja a magasba emelni, emiatt kénytelen a talajon táplálkozni. Mint minden dögevő, fontos szerepet játszik az ökoszisztémája egészségében, eltakarítva a dögöket, ezzel gátat szab a betegségek terjedésének. A nagyvárosok mellett élő madarak olykor a szemétlerakó helyeket is felkeresik, ez azonban veszélyt jelenthet számukra. Emiatt az ott dolgozók elpusztult háziállatokat tesznek ki a szeméttelepek szélére, hogy elsődlegesen azokat fogyasszák el.
A fiatal madarak 5–6 éves korukban lesznek ivarérettek. A felnőttek életre szóló párt alkotnak, és mivel a vadonban olykor 50 évnél is tovább élnek, a kapcsolatuk sokáig tart. Az udvarlási szertartás alatt a hím tollazat nélküli bőre élénk vörösre, vagy akár sárgára vált, továbbá a nyaka felpuffad. A tojót előrenyújtott nyakkal közelíti meg, hogy megmutathassa a felfújt nyakát és a begytájéki foltját, eközben sziszegő hangokat hallat. Ezután széttárt szárnyakkal magasan kihúzza magát és a nyelvével kattogó hangokat képez. Más udvarlási szokások a sziszegés és csuklóhang, ugrálás közben vagy részben szétterjesztett szárnyakkal való „táncolás”. Meredek, 3000–5000 méter magasan levő sziklafalakon fészkel. A fészek néhány ágból áll a tojás körül. Peru tengerparti vidékein, ahol kevés sziklaszirt van, az andoki kondor kénytelen a nagyobb kövek közé vagy a domboldalakba vájt mélyedésekbe fészkelni. A fészekaljba 1–2 kékesfehér tojást rak. A tojás 280 grammos, 75–100 milliméter hosszú. Kétévente egyszer költ, februárban vagy márciusban. A tojásokon mindkét szülő kotlik, összesen 54–58 napon keresztül. Ha az első fészekalj elpusztul, a tojó másikat tojik helyébe. A fogságban tartott madarak esetében a gondozók és tenyésztők kihasználják ezt a szokását, és elveszik az első fészekaljat, melyet költőgépek költenek és emberek nevelnek fel. Ezzel növelik az andoki kondorok létszámát.A fiókát szürke pehelyréteg borítja. Ezt a „ruházatát” addig tartja meg, amíg eléri a szülei méretét. Hat hónaposan repül ki a fióka, de még 12–24 hónapig a fészek közelében marad a szüleivel együtt. A fiatalt csak a következő fészekalj elkészülte idején kergetik el a felnőtt madarak. Az egészséges kifejlett madárnak nincsen természetes ellensége, viszont a tojásra és fiókákra veszélyt jelenthetnek más ragadozó madarak vagy egyes emlősök, mint például a rókák. A fészkek kifosztása azonban ritka, mivel a szülők agresszívan védelmezik utódaikat, továbbá a meredek sziklaszirtekre nemigen jutnak fel az emlősök.
Mivel az egyed igen lassan fejlődik ki, azaz válik felnőtté és a felnőttnek nincsen természetes ellensége, az andoki kondor élettartama igen hosszú lehet. Ezidáig, legalábbis hivatalosan, még senki sem tanulmányozta e madárfaj élettartamát és elhalálozási ütemét a vadonban. Egyes becslések szerint a madár a vadonban több mint 50 évet él. 1983-ban a Guinness Rekordok Könyve egy 72 évesnek becsült andoki kondort tartott a világ legidősebb, fogságban tartott madarának. Ez a példány 72 évet élt fogságban, de még fiatalon fogták be a vadonból, tehát valójában ennél idősebb lehetett. Néhány beszámoló szerint egyes papagájok (Psittaciformes) túlhaladták a 100 évet is, azonban 1983-ban ezeket az állításokat hivatalosan nem igazolták. Egy másik andoki kondor, melyet szintén fiatalon fogtak be, 71 évet élt a fogságban. Ezt az életkort túlhaladta egy hím, „Thaao” becenevű példány, amely a connecticuti Beardsley állatkertben jött világra. Thaao 1930-ban kelt ki a tojásból, és 2010. január 26-án, 79 éves korában pusztult el. Így ez lett a leghosszabb bizonyított életkor általában a madarak körében.
Jelenleg a Természetvédelmi Világszövetség Vörös Listája a fajt a „mérsékelten fenyegetett faj” kategóriába sorolja. Először 1970-ben, az Amerikai Egyesült Államokban helyezték fel a madarat a veszélyeztetett fajok listájára. Ezen a listán azok az állatok szerepelnek, amelyek kihalással fenyegetettek az egész elterjedési területükön, vagy annak egy nagy részén. Megritkulását a fegyveres vadászaton kívül az óceán növekvő szennyeződése okozta. A mérgezéstől elpusztult és partra vetődött tengeri élőlényekből a káros anyagok egy része a kondor szervezetébe kerül. Továbbá a rókáknak és egyéb ragadozóknak szánt mérgezett tetemek, vagy maga a megmérgezett „kártevő” is halálos lehet a kondor számára. Előfordulásának északi részén, főleg Venezuelában és Kolumbiában az utóbbi években igen megritkult. Elterjedési területén egykor igen gyakori madár volt. Mivel a felnőttnek nincs természetes ellensége, és az egyed lassan fejlődik ki, az andoki kondor mint faj nincs felkészülve az ember által okozott veszteségekre. Egyes farmerek a háziállataik védelmének ürügyével pusztítják a kondort. A kutatók és a természetvédők tanítási és felvilágosítási programokat folytatnak a falvakban, hogy eloszlassák e ragadozó madár köré szőtt tévhiteket. Több észak-amerikai állatkertben is folynak andoki kondort szaporító programok; az itt felnevelt madarakat Argentínában, Kolumbiában és Venezuelában eresztik szabadon. Az első fogságban felnevelt andoki kondort 1989-ben tették ki a vadonba. A fogságban történő neveléskor a fiókának nem szabad vagy alig szabad embert látnia; így nem szokik hozzá az ember jelenlétéhez. A fiókát egy felnőtt andoki kondor fejét ábrázoló báb segítségével nevelik fel. A kiválasztott helyen, szabadon engedés előtt három hónapot tölt egy röptetőben, hogy hozzászokjon a helyi éghajlathoz és környezethez. Mielőtt szabadon engednék, a tudósok műholdas jeladóval látják el, hogy aztán követni tudják merre repül és meddig marad életben.1987-ben az Egyesült Államok Hal- és Vadvédelmi Szolgálata (United States Fish and Wildlife Service) befogta az összes életben maradt kaliforniai kondort (Gymnogyps californianus), és kísérletképpen 1988-ban helyükbe andoki kondorokat eresztettek szabadon, de csak tojókat, hogy ne tudjanak szaporodni. A kísérlet sikeres volt, és mielőtt visszaeresztették a fogságban felnevelt kaliforniai kondorokat, előbb újból befogták az összes andoki kondort, amelyeket később visszajuttattak Dél-Amerika vadonjába.
Az andoki kondor Argentína, Bolívia, Chile, Kolumbia, Ecuador, Peru és a venezuelai Andoki régió nemzeti szimbóluma. Ez a faj továbbá Bolívia Chile, Ecuador és Kolumbia nemzeti madara is. Sok indián törzs totemállatként tisztelte, és alakja számos mitológiában, illetve legendában szerepel. Az andoki művészetben már körülbelül Kr. e. 2500-tól jelen van. A sámánok szertartásaiban is szerepet játszik. Az andoki mitológiában ez a kondorkeselyű a napisten egyik jelképe és az égi világ ura. Az erő és az egészség jelképe, emiatt egyes kultúrákban csontjainak és szerveinek gyógyító erőt tulajdonítanak. Emiatt több kondort is csontjainak és szerveinek a megszerzéséért ölnek meg. Egyes bikaviadalokon, mint például a perui változaton, a bika hátára andoki kondort kötöznek, hogy a madár a bika hátát csípje viadal közben. Ezt általában túlélik a kondorok, aztán szabadon eresztik őket.
Peruban is többféle hagyományos szertartáson alkalmazzák. Például a Yawar Fiesta ünnepség alatt egy andoki kondort kötnek egy bika hátára, hogy a madár karmai segítségével „megölhesse” a bikát; aztán a madarat eleresztik. Ez az ünnepség az andoki népek (kondorok) erejét szimbolizálja a betolakodó spanyolok (bikák) fölött. Egy másik ünnepség keretében, amelynek neve, „arranque del condor”, egy élő andoki kondort felkötnek egy rúdra, aztán a mellette elhaladó lovasok halálra ütlegelik. 
Az egyik legismertebb perui származású dallam az 1913-ban Daniel Alomía Robles által komponált El Cóndor Pasa (Száll a kondorkeselyű), ami az andok környéki népzenékből készült zarzuela: több, mint 4000 dallamváltozata és 300-féle szövege ismert; ennek Simon és Garfunkel által írt 1970-es feldolgozása a nemzetközileg egyik legelterjedtebb perui eredetű zene.
Ez a ragadozó madár számos ország postabélyegére is felkerült: 1877-ben Kolumbia, 1935-ben és 2001-ben Chilében, 1958-ban Ecuadorban, 1960-ban Argentínában, 1973-ban Peruban, 1867-ben és 1985-ben Bolíviában, 1992-ben Kolumbiában és 2004-ben Venezuelában.
Látható továbbá Kolumbia és Chile pénzérméin és papírpénzein is. Rajza több dél-amerikai ország címerében is szerepel:
A faj szerepel a Természetvédelmi Világszövetség Vörös Listáján. IUCN. (Hozzáférés: 2015. október 16.)
 Csodálatos állatvilág, (Wildlife Fact-File). Budapest: Mester kiadó (2000). ISBN 963-86092-0-6
Ez a szócikk részben vagy egészben  az   Andean condor című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
A madár interneten megtalálható képei. google.hu. (Hozzáférés: 2015. december 31.)
Andean condor (Vultur gryphus) leírása angol nyelven. arkive.org. [2013. november 10-i dátummal az eredetiből archiválva]. (Hozzáférés: 2015. december 28.)
Andean Condor leírása angol nyelven. vulture-territory.com. (Hozzáférés: 2015. december 28.)
Andean Condor Vultur gryphus leírása angol nyelven. birdlife.org. (Hozzáférés: 2015. december 28.)
Scientists work to repopulate Colombia's skies with condors. Los Angeles Times. (Hozzáférés: 2015. december 28.)
Ecology of Condors (angol nyelven). Ecologia dos Condores spanyol nyelven. ecologia.info. (Hozzáférés: 2015. december 28.)
Proyecto Conservación Cóndor Andino de Argentina (spanyol nyelven). Organizado por la Fundación Bioandina Argentina. (Hozzáférés: 2015. december 28.)
Appendices I, II and III (angol nyelven). CONVENTION ON INTERNATIONAL TRADE IN ENDANGERED SPECIES OF WILD FAUNA AND FLORA. (Hozzáférés: 2015. december 28.)
Andean Condor (Vultur gryphus). The Internet Bird Collection. (Hozzáférés: 2015. december 28.)
El Condor Pasa (Száll a kondorkeselyű). imagesandmusic.nl. (Hozzáférés: 2015. december 28.)
András (1327. november 30. – Aversa, 1345. szeptember 18.), más néven Endre, calabriai herceg, Károly Róbert magyar király fia, I. Johanna nápolyi királynő férje (consort).
A hatodik életévében járó herceget apja 1333-ban dinasztikus célból Nápolyba vitte és ott Róbert nápolyi király gyámsága és védelme alá helyezte. Az idegen udvarban nevelkedett herceg 15 éves korában lépett házasságra Johannával, Róbert unokájával. Róbert nápolyi király halála után András, a nápolyi udvarban felszínre törő hatalmi törekvések áldozatává vált. A magyar királyi ház határozott és áldozatos fellépési kísérletei akaratlanul is tragédiához vezettek.
Az előzetesen kitervelt és Aversában végrehajtott gyilkosságnál, a korabeli költő Petrarca szerint: gonoszabbat a görög drámaírók fantáziája sem tudott kigondolni. A 18. évében járó András halála súlyos következmények – diplomáciai bonyodalmak, pápai vizsgálat, kivégzések, bosszúhadjáratok – sorozatát indította el. A magyar királyi ház által bűnrészességgel vádolt nápolyi királynő ellen nem indult vizsgálat.
Édesapja Károly Róbert (1288–1342) magyar király, édesanyja Piast Erzsébet (1305–1380) magyar királyné. Bátyja Nagy Lajos (1326–1382) magyar király, öccse István (1332–1354) szlavón-dalmát herceg. Másik két bátyja Károly és László még kiskorukban meghaltak. 1333. szeptember 26-án eljegyezték Johannával a későbbi nápolyi királynővel, 1342-ben kötötték meg a házasságot. Egyetlen gyermekük Martell Károly született, aki a nevét dédapja, Martell Károly után kapta.
A Thuróczi-krónika tudósítása szerint 1327. április 1-jén a fehérvári székesegyház tetőzete – egyetlen harangtorony kivételével – teljesen leégett. Az épület tetőzetének helyreállításáról és ólommal fedéséről maga a király, Károly Róbert intézkedett.
Gyermekéveit valószínűleg Visegrádon töltötte, a hercegek – Lajos és András – nevelői Drugeth Miklós és Kenesich Miklós voltak. A király visegrádi vár alatti házában, 1330. április 17-én Záh Felicián a királyi család ellen merényletet kísérelt meg, a sikertelen merénylet során a hercegeket védelmező két Miklós is „halálos” sebet kapott.
Anjou Károly Provence hercege és IV. Orbán pápa megbízottai által képviselt szentszék között, az 1264 nyarán létrejött hűbéri szerződés a Szicíliai Királyság örökösödési rendjét is meghatározta. Anjou Károly – I. Károlyként – 1265. június 28-án kezdte meg hivatalos uralkodását, ekkor a megegyezés okmányait újra aláírta és esküvel is megerősítette. Az öröklési rend szerint az elsőszülött kizárja az utóbb születettet, a fiú pedig kizárja a leányt.II. Károly és Árpád-házi Mária elsőszülött fia Martell Károly, 1295 őszén járvány áldozata lett, így a trón jogos örökösévé ekkor hétéves fia Károly "Ubert" (Károly Róbert) lépett előre. Nagyapja azonban a nápolyi trón örököseként Róbertet (Bölcs Róbert) – harmadszülött fiát - jelölte meg, végrendeletében pedig Róbert és fiai elhalálozása esetére, Róbert legidősebb élő öccsének – Fülöp Tarantó és Achaja hercege – ágát jelölte ki. Sánta Károly 1309. május közepén bekövetkezett halálát követően, az időközben magyar királlyá lett Károly Róbert trónigényét bejelentette. A trónöröklés kérdése V. Kelemen pápa elé került, aki az 1309. augusztus 1-jén tartott konzisztóriumon – tapasztaltabb uralkodó szükségességére hivatkozva – Róbert mellett foglalt állást. Az ügy ezzel nem zárult le, mert 1312-ben – az aragón király követe szerint – Róbert már a magyar király fegyveres fellépésétől tartott, aki 1317-ben és 1323-ban még a Salernói Hercegségre vonatkozó igényével is fellépett.Róbert nápolyi király fia és örököse, Károly Calabria hercege 1328. november 10-én meghalt, két kiskorú leánygyermeket hagyva maga után, Johannát és Máriát. Bölcs Róbert a nápolyi trónt – apja végrendelete ellenére - lányunokái számára igyekezett biztosítani, célja eléréséhez a megfelelő támaszt és szövetségest a jog szerinti örökösben, Károly Róbertben látta.
A házasság szervezését a két idősebb gyermek Lajos és Johanna között már 1330-ban elindította, amely egyben a kettős királyság létrehozásának valós lehetőségét is jelentette. XXII. János 1331. január végén Sancia nápolyi királynéhoz írt levelében arra vonatkozó utalás is található, hogy a házasságot maga a pápa javasolta - ez egyben a kettős királyság tervének pápa általi támogatottságát is igazolja. 1331 elején Avignonban, a magyar király követe a házassági tárgyalások magyar oldalról történt felfüggesztéséről értesíti a pápát. Ennek okaként Károly Róbert a salernói hercegségre és a Monte Sant’Angeló-i uradalomra való elsődleges igényét jelölte meg, melyek apai örökségként megilletik. A pápa, 1331. február 15-én Károly Róberthez írt levelében nehezményezte a magyar király merev álláspontját és felszólította, hogy a kereszténység és dinasztiája érdekeit képviselve álljon el örökösödési igényeitől, és mielőbb hozza létre a házasságot. XXII. János ugyanekkor, a királyné és további öt báró közbenjárását is kérte a cél eléréséhez.1332 elején Valois Fülöp francia király – a pápához írt levelében – a két nápolyi hercegnő, nővérének Valois Katalinnak – I. Tarantói Fülöp özvegyének – fiaival történő házasságára kért engedélyt. A pápa válaszában azt közölte, hogy ebben az ügyben már nem tehet semmit, mivel Róbert király kérésére már kiadta a diszpenzációt a magyar király fia és Johanna házasságkötéséhez. A pápa ugyanekkor a nápolyi királynál a magyar házasság megkötését sürgette.A magyar király követe Piacenzai Jakab királyi kápolnaispán és pozsonyi prépost 1332 tavaszán érkezett Nápolyba, feladata a házasságra vonatkozó szerződés megkötése volt, amelyben, arra az esetre ha a nagykorúság elérése előtt valamelyik fél elhalálozna, kikötötték, hogy annak helyére fiatalabb testvérének – András illetve Mária – kell lépnie. A szerződést a pápa 1332. június 30-án hagyta jóvá. Ezt megelőzően, még június 16-án azonban már kibocsátott egy bullát, amely a magyar király két fiának a két nápolyi hercegnő eljegyzésére adta meg az engedélyt. Augusztus 20-án a pápa új diszpenzációt adott ki, ami ekkor már – név szerint nem megjelölt – egy hercegre és egy hercegnőre vonatkozott, de hamarosan ezt is érvénytelenítették. Ugyanis az időközben a pápához megérkezett megbízólevél – amit a magyar király Piacenzai Jakab részére kiállított – két eljegyzés megkötésére vonatkozott. Így az 1332 tavaszán megkötött eljegyzés érvénytelenné vált. A tárgyalások bizonyára tovább folytatódtak, a pontos részletekről nincs tudósítás.
A magyar király személyes bekapcsolódása már 1331-ben felvetődött, Róbert pedig már az év tavaszán előkészületeket tett a Nápolyban történő fogadására. A következő évben Károly Róbert el is indult Nápolyba, de Fehérvárról betegsége miatt visszatért Visegrádra. A nápolyi király 1333. április 27-én kiadott rendeletében hajók felszereléséről intézkedett, a szlavón partokhoz küldött hajóknak 600 ló átszállítására kellett alkalmasnak lenniük. Károly Róbert 1333 júliusában indult el újra Visegrádról, az előkészületekkel Csór Tamást bízta meg - aki ekkor már András herceggel Zenggben tartózkodott. A magyar király indulásáról és visszaérkezéséről a Thuróczi-krónika is tudósít, mely szerint a király kíséretében Telegdi Csanád esztergomi érsek Báthori András váradi püspök Piacenzai (Longobárd) Jakab csanádi püspök, Dancs zólyomi és liptói ispán és sok más nemes utazott. A nápolyi király közben kiadott rendeleteiből az a következtetés vonható le, hogy a nápolyi udvar nem tudott arról, hogy Károly Róberttel melyik herceg érkezik Nápolyba.A Villani krónikája szerint a magyar király és kísérete július utolsó napján érkezett meg Bastia városába. Manfredoniában nagybátyja János Durazzo hercege nagy tisztelettel fogadta és Nápolyig kísérte. Nápoly előtt Róbert király fogadta, a városba érkezésük után nagy ünnepély vette kezdetét. XXII. János pápa 1332. augusztus 30-án a magyar királyhoz írt levelében örömét fejezte ki Károly Róbert Nápolyba érkezése miatt.Az új eljegyzés – ünnepélyes keretek között, a két király és Sancia királyné, valamint a két ország jelenlévő főurainak eskütételével – a hatéves András és a hétéves Johanna között 1333. szeptember 26-án történt meg. Másnap Róbert király Andrást Calabria hercegévé tette meg, a kiskorú jegyespárnak a Castel Nuovóban külön udvartartást rendeztek be.
A házassági szerződést a pápa 1333. november 18-án hagyta jóvá. A szerződés szerint András a törvényes kor elérésekor veszi majd feleségül Johannát. Ha Johanna időközben elhalálozna, akkor András Johanna húgát, Máriát vette volna feleségül. Ha viszont András nem érné meg a törvényes kort, akkor Johannát vagy Máriát a magyar király később kijelölendő egyik fia veszi majd feleségül. A szerződésben nincs utalás vagy kikötés András herceg későbbi királlyá koronázására vonatkozóan - ennek a krónikákba történő beépülése a későbbi események következménye. A nápolyi király október 18-án, az eljegyzési költségekhez való hozzájárulás végett alattvalóinak írt felszólításában, indokként csak Johanna, mint leendő királynő jogára hivatkozott.Károly Róbert 1334 tavaszán tért vissza Magyarországra, a visszautat szintén Csór Tamás készítette elő.
A következő év nyarán a magyar király Csór Tamást újra Nápolyba küldte, Tamás úr valószínűleg mindent rendben talált, mert augusztus 27-én már ismét Magyarországon volt. A következő nyolc évről nincs Andrással kapcsolatos érdemi információ. A későbbi történések azt igazolják, hogy Róbert a magyar királlyal kötött szerződéstől nem tért el. András herceget már megérkezésekor megkedvelte, a Nápolyban élő magyar udvarnokok némelyikének adományt is adott. Róbert az esküvő időpontját 1342 húsvétjának negyednapjára tűzte ki. Erről a Nápolyi Királyság tartományait – és bizonyára a magyar királyi udvart is – már az előző év augusztusában értesítette. Károly Róbert magyar király 1342. július 16-án halt meg, így az esküvő megtartásáról még biztosan értesült. A meghívó szerint az esküvőt húsvét napján (március 31.) András herceg ünnepélyes lovaggá ütése előzi meg.
1342 áprilisában meghalt XII. Benedek pápa, az új pápát, VI. Kelement májusban választották meg. Felszentelését követően, Róbert nápolyi király hódolati esküjének átvételével Aymerik bíborost bízta meg. Más elfoglaltságai miatt a bíboros csak a következő évben érkezett Nápolyba, ahol Róbert királyt már nem találta életben.A „Bölcs”-nek nevezett Róbert nápolyi király 1343. január 19-én távozott az élők sorából. Végrendeletét három nappal előtte, január 16-án, tanúk – Sancia királyné, Johanna és András herceg, Mária hercegnő, és más bárók – jelenlétében rögzítették írásba, melynek megtartását a jelenlévők esküvel is megfogadták.
Végrendeletében trónörökösként Johannát és Máriát jelölte meg – András mint a királynő férje uralkodhat. Utasítása szerint, ha Johanna törvényes utódok nélkül halna meg, úgy a trónra Mária válik jogosulttá. András ez esetben a salernói hercegséget kapja, melyet mint a nápolyi királynő és király hűbérese birtokolhat. A végakarat szerint Johanna és András, illetve Mária 25 éves korukig nem vehetnek részt a kormányzásban, ha a tilalom ellenére ezt mégis megtennék, akkor minden intézkedésük és rendeletük érvénytelennek és hatálytalannak tekintendő. A trónörökösök 25 éves koráig a kormányzást egy öttagú kormánytanács látja el, melynek tagjai Sancia özvegy királyné, Fülöp cavailloni püspök - kancellárhelyettes, Filippo di Sanguieto Altofiume grófja, Goffredo Marzano Squillace grófja, a királyság főtengernagya és Carlo de Artois Sant’Agata de’ Goti grófja.Róbert király arról is rendelkezett, hogy Máriát Lajos magyar király vegye feleségül. Ha azonban ez a házasság – Lajos cseh eljegyzése, illetve házassága miatt - már nem jöhet létre, akkor Mária a francia király legidősebb fiához vagy annak öccséhez menjen feleségül. Végrendeletében kitért még a királyság egységének - Provence és Forcalquier – megtartására vonatkozóan is.Végrendelete, elődei végrendeleteihez hasonló eredményességgel érvényesült.
Róbert nápolyi király végrendelete nem tartalmaz az érintettek megkoronázására vonatkozó utalást. Az önálló uralkodás feltételeként szokatlanul magas életkor betöltését írta elő, így a koronázás, végrendelete értelmében 1351–1352 előtt még nem is lett volna esedékes.
1343 augusztusáig a kormányzás az elhunyt király végakaratának megfelelően folyt – az elsődleges trónörökösként kijelölt Johanna a rendeleteket a kormánytanács helybenhagyása mellett írta alá – ezt követően azonban már függetlenül kezdett intézkedni. A kormányzásban valószínűleg zavarok keletkezhettek, ugyanis a pápa november végén Aymerik bíborost Nápolyba küldte a rendeletek felülvizsgálata céljából. VI. Kelemen egy évvel Róbert halálát követően – megkérdőjelezve Róbert rendelkezésének jogosságát a kormánytanács kijelölésére – kijelentette, hogy a királyság kormányzását érintő kérdésekben egyedül a szentszék az illetékes.Az új pápa már Róbert halálát követően hozzájárult az elhunyt király végrendelkezésének semmibevételéhez, ugyanis Mária hercegnő és Durazzói Károly 1343. március 26-án megkötött házasságához az előzetes diszpenzációt kiadta. VI. Kelemen – a XXII. János által képviseltektől eltérően – valószínűleg más érdekeket képviselt. A II. Károly által taníttatott XXII. János a nápolyi király, VI. Kelemen pedig a francia király feltétlen híve volt. A probléma valódi okait a Valois Fülöp francia király által felkarolt házassági terv körül – ami elől még XXII. János pápa, Róbert álláspontját képviselve kitért - kell keresnünk.
A nápolyi udvar részét képező tarantói és durazzói párt nem nézte jó szemmel Róbert király magyar szövetségét. Ehhez jogalapul II. Károly végrendelete is szolgálhatott. Tevékenységük egymás háttérbe szorítására és a két királyi hercegnő kezének megszerzésével, hatalmuk biztosítására irányult. Céljaik elérésének legfőbb akadályát így András herceg jelentette.Jelentősebb befolyással a tarantói párt rendelkezett. A tarantói hercegné, II. Katalin címzetes konstantinápolyi latin császárnő a francia királyon – féltestvérén – keresztül találta meg a kapcsolatot a pápai udvarral. A fiatalon – 1331-ben - megözvegyült hercegné fő támasza, a firenzei kereskedőből rövid idő alatt felemelkedett Niccolò Acciajuoli volt. Az eszes és eszközökben nem válogató Acciajuoli a tarantói hercegek nevelője és birtokaik kormányzója lett. A durazzói párt élén a szintén özvegy - Durazzói János 1335-ben halt meg - és francia származású Périgord Ágnes állt. A Durazzók érdekeit a pápai udvarban Ágnes fivére, Talleyrand kardinális képviselte.A két hercegnő hatalmi ügyeik viteléhez megfelelő segítőket talált a nápolyi udvarban is.
Johanna nevelése Filippa de Cathania kezében volt. Róbert király halálát követően a nápolyi udvarba érkező Petrarca – Johanna udvari papja – „sok farkas őrizetére bízott két bárányt lát és országot király nélkül”.
Az udvarban tartózkodott Giovanni Boccaccio is – aki léhább erkölcsi felfogása ellenére – munkáiban az udvari erkölcsök szintén elriasztó rajzát adja. Közben azonban Johanna züllött udvara „ mint valami közönséges csapszék a világ gúnytárgyává vált ” - írta a kortárs olasz szerző. Johannát férfiak egymással versengő hada zsongta körül.
András herceg magyar környezete és Fra Roberto (Robertus de Mileto) – a Róbert által András mellé rendelt ferences szerzetes – megpróbálta a herceget elszigetelni a léha udvari környezettől, ezek a törekvések és a magyar királyi udvar beavatkozási kísérletei akaratlanul is a tragédia előidézőjévé váltak. Teljes erővel indult meg a kettős küzdelem András kiszorítására és a gyűlölt magyar befolyás teljes letörésére.Johanna a Nápolyba érkező Aymerik bíboros előtt 1344 augusztusában tette le a hűbéri esküt, András herceg ezen az eseményen mint tanú volt jelen. Sancia királyné kolostorba vonult, Aymerik bíborost a pápa a kialakult ellentétek miatt, Johanna és a francia király sürgetésére visszahívta. A visszahívás ügyében a nápolyi udvar részéről Durazzói Lajos járt el, megbízatásai közé tartozott András megkoronázásának halogatása is – hivatkozva arra, mivel a magyarok Avignonban pénzzel dolgoztak, ő is azonos eszközöket használt. Johanna Artois Károlyt (Artus Károly) főkamarássá, Cabanis Róbertet pedig főudvarmesterré nevezte ki. Az új pápai megbízott – 1345 elején – Vilmos chartresi püspök lett, akit a pápa Nápolyba küldött, hogy az ellentéteket szító, név szerint megjelölt hét udvarnokot és négy udvarhölgyet távolítsa el. 1345. június 14-én a pápa engedélyt adott a fiatal párnak, hogy magukat megkoronáztassák. Ugyanakkor intette Johannát, hogy ne ellenezze tovább András megkoronázását és felszólította, hogy a koronázás céljából minél előbb menjenek Avignonba. A pápa augusztus elején Johannához írt levele örömmel nyugtázta a rend helyreálltát.A koronázási bullát VI. Kelemen 1345. szeptember 20-án – András herceg temetése napján – állította ki, rendelkezése szerint a királyi párnak nem kell Avignonba mennie, a koronázást Vilmos püspök fogja végezni. András hercegnek ezt megelőzően – a kiközösítés terhe mellett – esküt kell tennie a pápa által megerősített örökösödési rendre vonatkozóan – Johanna utód nélküli halála esetén a trónt Mária örökli. Ugyanakkor felhívással fordult a tarantói és durazzói hercegekhez is, hogy többé ne akadékoskodjanak.
A magyar királyi udvar András herceg megkoronázása és tényleges királyi hatalmának biztosítása ügyében már közvetlenül Róbert nápolyi király halála után megpróbált fellépni. Nagy Lajos magyar király leendő apósának Károly morva őrgrófnak közbenjárását kérte öccse ügyének támogatásához. 1343. február 25-én a magyar király IV. Frigyes osztrák herceg társaságában Prágában tartózkodott, Károly a pápa támogatásának megszerzése céljából Preujló boroszlói püspököt küldte Avignonba. Levelében a magyar király őseinek az egyház szolgálatában tett érdemeire hivatkozva kérte VI. Kelement, András ügyének rendezésére.András herceg és magyar környezetének tájékoztatása - felismerve a nápolyi udvar megváltozott erőviszonyait - a magyar királyi házat arra az elhatározásra késztette, hogy Erzsébet királyné fia érdekeinek képviseletében még az évben személyesen induljon Nápolyba. A magyar királynét nápolyi útjára többek között Küküllei János is elkísérte, a Thuróczi–krónika részeként fennmaradt munkájában erről az alábbiak szerint tudósít:
A magyar királyné szentszékhez küldött követségének tagjai voltak többek között Nagymartoni Pál országbíró, Vasvári Vid nyitrai püspök és Csór Tamás is. A magyar követség, Sancia nápolyi királyné és Johanna követségével egyidejűleg indult Avignonba. A magyar királyné követelésére és a nápolyi küldöttség kérésére, az 1344. január 19-i konzisztóriumon Aymerik bíboros indítványa alapján került sor András herceg királlyá koronázásának engedélyezésére. Az engedély megadásáról VI. Kelemen pápa a herceget és a három királyi asszonyt 1344. február 2-án levélben értesítette – ezen levél kézhezvételétől Johanna Andrást már királynak nevezi. A királyi cím felvételére azonban Johanna férjeként és nem pedig egyeduralkodóként kerülhetett sor.Időközben a magyar királyné a nápolyi érsekkel és egész kíséretével Rómába ment, ahol város előkelői nagy tisztelettel fogadták, október elején tért vissza Nápolyba.
Erzsébet királyné 1344. február 25-én – a pápa levelének kézhezvételét követően – indult vissza Nápolyból és május 21-én érkezett meg Visegrádra.
Elutazása előtt a legbefolyásosabb urak közül, a köztiszteletben álló Bertrando del Balzo (Bertrand de Baux) országbíró vállalt kezességet András sértetlenségéért. Avignonból a magyar követek a szentszék 44 ezer márkás igényével tértek haza, melyet újabb követek által a velencei domonkosoknál helyeztek letétbe.
Az udvari összeesküvésben két jelentős befolyással bíró család közvetlenül is részt vett. A Johanna által 1344-ben főkamarássá kinevezett Artus Károly és a főudvarmesterré, majd a tragédia előtt egy hónappal főkapitánnyá is kinevezett Cabanis Róbert családja. A kormánytanács tagjának Artus Károlynak felesége Niccolò Acciajuoli nővére, Andrea volt – így a felgöngyölítetlen szálak Valois Katalinhoz, Acciajuoli támaszához vezetnek. A gyilkosság egyik főszereplője – aki a hurkot András nyakába dobta – Artus Károly fia Artus Bertrand volt, de segédei között apja is tevékenyen közreműködött.
Cabanis Róbert – akit már Aymerik bíboros is meg akart fosztatni az állásától – anyjával Filippával és testvérével Sanciával, főként az előkészítésben és szervezésben jeleskedtek. Ezen családhoz tartozott még Artus Bertrand másik segédje, Gasso Dynisiac (főmarsall) – Filippa veje – és egy udvarhölgy, Margherita di Ceccano is.Artus Bertrand, Cabanis Róbert és a gyilkosság egy másik résztvevője Jacopo Capano – állítólag – szerelmi viszonyt is folytatott Johannával. Az összeesküvés szűkebb körének résztvevői már június hónapban összejövetelt tartottak Capuában, ahol új személyek bevonásáról döntöttek – de időközben Sancia által már méreggel is próbálkoztak.A capuai gyűlést követően további udvari ifjakat és András közvetlen környezetéből is újabb személyeket vontak be. Ezek némelyike előtte adományt és évjáradékot is kapott. Így az összeesküvők köre jelentősen kibővült. A teljesség igénye nélkül felsorolható személyek: Giovanni di Lagonessa, Rostanio di Lagonessa, Thommaso Pace két fia és Nicola di Mellizano – mint Artus Bertrand további közvetlen segítői a gyilkosság végrehajtásában, Raymondo de Cathania királyi udvarmester, Caracciolo testvérek – Enrichetto főajtónálló, Corrado d’Unfredo di Montefusco – András herceg ajtónállója, Pietro d’Unfredo di Montefusco – Johanna titkára, Paccio Mambriccio di Tropea – kamarás és istállómester, Francesco de Luco – komornyik, Thommaso Pace teremőr, Corrado di Catanzaro, Cecco di Quinserino, Bertholdo Bulgari, Pietro di Pino, Giovanni Pobosello. A későbbiek során Nagy Lajos magyar király az összeesküvők létszámát nyilván túlzóan, de mintegy kétszázra becsülte.A tragédiát követően, a Johanna-párti források András herceg jellemét igyekeztek kedvezőtlen színben beállítani. A cselekmények közvetlen ismerői - VI. Kelemen pápa, Petrarca, Boccaccio, Cola di Rienzo – viszont egybehangzóan a legnagyobb dicsérettel emlékeztek meg a magyar hercegről. Vannak utalások arra is, hogy András egyre fenyegetőbben lépett fel – ellenfelei nem láttak más kiutat és elszánták magukat a gyilkosságra. A megfelelő alkalmat a végrehajtásra Sancia királyné 1345. július 28-án bekövetkezett halála, valamint a Szicília ellen augusztus 17-én megkezdett háború is megalapozta.
Az Aversába való kimenetel időpontja – a Nápolyban és az Aversában kiadott oklevelek alapján – szeptember 12-re vagy 13-ra tehető. Szeptember 18-án az egész napi vadászat és az azt követő lakoma után, a királyi pár a szolgálattevő személyzettel a San Pietro a Maiella-kolostorban szállt meg. András herceg magyar kíséretét, az ő utasítására Aversa várában helyezték el. A gyilkosságra az éjszaka közepén, de még 18-án került sor, leírása többféle változatban is fennmaradt: Chronicon Estense (Johanna-ellenes verzió), Chronicon Mutinense (Johanna-párti verzió).Az eseményeket a Villani-krónika az alábbiak szerint örökítette meg:
A dulakodás okozta lármára András herceg dajkája Izabella („Domina Ysabella, domicella Ungara”) figyelt fel, aki András holttestét – nyakában a hurokkal – a kertben, a segítségül hívott barátokkal együtt találta meg. A holttestet a templomba vitték, és reggelig imádkoztak mellette. Johannát is értesítették, de ő reggelig nem hagyta el szobáját, ekkor a gyülekező nép elől a várba ment – szeptember 24-én, egy ekkor kiadott oklevél szerint még ott tartózkodott.A Villani-krónika szerint, András magyar dajkája tanúja volt az eseménynek. Amikor a magyar lovagok megérkeztek, mindent elmondott nekik magyarul, hogy a nápolyiak ne értsék.Johanna szeptember 22-én Aversából a firenzei köztársasághoz írt levelében a tragédiát András könnyelműségére vezette vissza, szerinte András nem hallgatva mások tanácsára önként indult sétára a parkba. Johanna a magyar királyi udvart a tropeai püspök útján értesítette.
András herceg holttestét másnap Durazzói Károly vitette be Nápolyba, a San Gennaro székesegyház Szent Lajos-kápolnájába történt temetéséről Ursillo Minutolo nápolyi kanonok gondoskodott. Meggyilkolt férje lelki üdvéért, Johanna 1345. október 27-én rendelt misét.
A sírt időközben áthelyezték, a jelenleg látható fehérmárvány síremléket Francesco Capece nápolyi kanonok készíttette, melyen a következő felirat olvasható:
Andrásnak, Károly Ubert Pannonia királya fiának, a nápolyiak királyának, kit felesége, Johanna ármánya és kötele megölt, Orso Minutulo kegyessége ide elhelyezett, nehogy a király teteme temettetlen maradjon és a gonosz tett az utódok előtt el legyen temetve (födve), Berardi fia Capece Ferencz állította e sírkövet a 19. évében 1345 szeptember 17-én megholtnak.
Néhány nappal a gyilkosságot követően – más forrás szerint a temetés napján – egy alárendelt udvaroncot (Thommaso Pace) kivégeztek. Johanna a gyanúsított egyéneket továbbra is megtűrte az udvarban, egészen az 1346 elejére tehető lázadásig. András herceg magyar dajkája a királynő mellett maradt és az 1345. december 25-én megszületett Martell Károly dajkája lett. Martell Károlyt születésének másnapján a cavailloni püspök keresztelte meg.A marseille-i polgárok már 1345 decemberében kérelemmel fordultak a pápához, hogy az járjon el a gyilkosokkal szemben, az iratokból kitűnőleg Johannát nem gyanúsították. A pápa
február 1-jén, a lehető legnagyobb egyházi és világi büntetést helyezte kilátásba a gyilkosok számára. A forrongások Nápolyban februárban kezdődtek, a bűnösök felelősségre vonására - de nem Johanna ellen – irányultak.Március elején – a hatalmi játszmában – fellázított nép a három durazzói herceggel és Róbert tarantói herceggel az élén a Castel Nuovo elé vonulva elfogta a fegyvereseivel fellépő királyi udvarmestert Raymondo de Cathaniát, és annak vallomása alapján kikényszerítette a gyanúsítottak kiadását. A Chronicon Siculum szerint már március 6-án és 9-én folytak kínvallatások és kivégzések, ezt követően pedig augusztus 2-án és 7-én.A királynő – mivel gyanú merült fel ellene, vagy más okból – a vizsgálat megindítását teljesen a pápára hagyta. A hivatalos pápai bullát csak 1346. június 3-án adták ki Avignonban. A pápától Bertrand de Baux országbíró június 5-én kapott megbízást a vizsgálat megindítására, Nápolyban Johanna a pápai bullát csak július 4-én hirdette ki. Augusztus elején Gasso Dynisiacot, Cabanis Róbertet és további két főt a kínvallatások során kivégeztek. Az ítéletet október 7-én hirdették ki. November 20-án, kínvallatását követően Sancia asszonyt máglyán megégették. Anyja Filippa, fogvatartása alatt, december 29-én vesztette életét. Artus Károly és fia Bertrand Sant'Agata várába zárkóztak, Valois Katalin közreműködésével a pápai hatóság kezébe kerültek, fogvatartásuk alatt – Károly még augusztus végén, vagy szeptember elején Beneventben – valószínűleg mérgezés áldozatai lettek.1346. szeptember 20-án meghalt Valois Katalin. Bertrand de Baux illetékessége Johannára nem terjedt ki, a szentszék ezért Bertrand Deus bíborost bízta meg a vizsgálattal – a bíboros csak november 20-án érkezett meg Nápolyba. A rend mielőbbi helyreállítása céljából Johanna letételét javasolta, a vizsgálat lefolytatása nem történt meg, pedig a pápa a küszöbön álló háború miatt – látszólag – sürgette.Nagy Lajos válaszát Johannának 1345. november 29-én keltezte, mentegetődzését nem fogadta el, szigorú megtorlást helyezett kilátásba. Avignonba küldött követei útján 1346 elején, Johannát már bűnrészességgel is vádolta. A magyar királyi ház kezdetben diplomáciai úton próbált fellépni. Nagy Lajos látva, hogy békés úton nem tud eredményt elérni, 1347 júniusában megindította eső nápolyi hadjáratát. A második nápolyi hadjárat alatt – pápai közvetítéssel – Johannával kötött fegyverszüneti megállapodás szerint, Johanna bűnrészességében a pápa és bíbornokai döntenek – a per lefolytatásáról nincs hiteles bizonyíték.Johannát második férjével Tarantói Lajossal együtt, 1352. május 23-án Rómában koronázták meg.
Kropf, Lajos (1896). „Az aversai gyilkosság. (Negyedik és befejező közlemény.)”. Erdélyi Múzeum XIII. kötet., VI. füzet., 258-273. o.  

Az Andrássy Gyula Gimnázium és Kollégium (régebbi nevein Rózsa Ferenc Gimnázium, Rudolf Főgimnázium) egy békéscsabai középfokú oktatási intézmény, gimnázium és kollégium. A város és a megye egyik leghíresebb és legelismertebb gimnáziuma. A megyeszékhely iskolái közül a legrégebbi múltra tekint vissza. Ennek megfelelően jelenleg sokan választják elsőként az „Andrássyt” a középiskolák közül. Az iskola diákjai hagyományosan jól szerepelnek a tanulmányi- és sportversenyeken, igen erős a közösségi szellem. Jelenlegi nevét 2008-ban kapta az Osztrák–Magyar Monarchia egykori külügyminiszteréről, Magyarország miniszterelnökéről, Andrássy Gyuláról, de napjainkban még jóval ismertebb az 1948-tól 2008-ig használt neve, amikor is az evangélikus egyház által működtetett egykori Rudolf Főgimnáziumot államosították, átnevezve Rózsa Ferenc nevére. Az intézmény 1994-ben költözött az új épületbe, amit a BÁÉV Rt. alakított át a korábbi Nagysándor József laktanyából. Tanulmányi eredményekben stabilan a legjobbak között van a megyében, a 2004-es évben például tanulói 11-szer szerepeltek eredményesen országos középiskolai tanulmányi versenyeken, ez pont annyi, mint a rangsorban utána következő két iskola együttes eredménye. Az országos ranglistán is stabilan igen jó helyen található a magyarországi gimnáziumok körében.
Az intézménynek meglehetősen régre visszatekintő történelme van, 1855-től 1948-ig az evangélikus egyház kezelésében állott, csak utána lett állami gimnázium. Emiatt mind a jelenlegi Evangélikus Gimnázium, mind a Andrássy Gyula Gimnázium jogelődjének tekinti az 1855-1948 között működő iskolát.
A török háborúk után Békés vármegye teljesen romokban hevert, lakossága nagyrészt elmenekült, iskolái elpusztultak. Az országos átlaghoz képest is jóval nagyobb volt a pusztítás, így először a legsürgetőbb helyreállításokat végezték el, csak utána következhetett az oktatás. Ezt nehezítette, hogy ebben az időben nem Békéscsaba, hanem Gyula volt a vármegye székhelye. Így a központi kormányzat is elsősorban ide összpontosította a forrásokat, ezáltal aránylag későre tehető az első csabai gimnázium megszervezése.
Az iskolát 1855-ben alapította a evangélikus egyház, először még algimnáziumi rangban. Az első épület egy kicsi, nádfedeles ház volt, ahol együtt volt a négy osztály, a pedellus és a szertár is. Elég rosszul felszerelt, szegényes intézmény volt. Békéscsaba polgárai és a képviselő-testület a kezdetektől támogatta az intézményt, ám a rossz helyzet továbbra is fennállt, a tanfelügyelő megrovásban részesítette az intézményt. Ennek hatására a fenntartó egyház tandíjat vezetett be, hogy a legszükségesebb munkákra legyen pénz, ez azonban a diáklétszám megcsappanását okozta.
Megoldást csak egy új épület jelenthetett. A tervekkel Sztraka Ernő mérnököt bízták meg, aki hamar megalkotta az általa megálmodott épület terveit. A teljes munka 21 000 koronába került volna. Ennyit sem a fenntartó, sem a község nem tudott előteremteni. Támogatásért fordultak az államhoz, azonban a hatalom sem segített. Így csak a régi épület felújítására és a tervek egy részének kivitelezésére kerülhetett sor. A tanfelügyelet másodjára is megrovással fenyegetőzött. Az intézmény vezetői a minisztériumhoz fordultak némi halasztást kérve, most az adakozóknak is köszönhetően megkezdődhetett a munka, egy teljesen új épület felépítése. Elkészült az új könyvtár, a szertár, a rajzterem és egy hivatali szoba. A régi épületben az átalakítás során kialakítottak három osztálytermet és egy házfelügyelői lakást. 1890-ben újra megintették a gimnáziumot a talált hiányosságok miatt. Harmadik intés az iskola bezárását jelentette volna, ezért nehéz helyzetbe került a vezetés.
A bővítést 1891-re tervezték, ám a forráshiány miatt ezt a dátumot nem tudták tartani. Így halasztást kértek, majd a község segítségével megkezdődhetett az építkezés, amely ingyen átengedett egy megfelelő telket, segélyt is biztosítva hozzá. A kész épület 1892. augusztus 15-én készült el, és ezt már a Vallás- és Közoktatási Minisztérium is rendben lévőnek találta. A lakosságnak egyértelműen megfogalmazott igénye volt az iskola továbbfejlesztése.
1895-ben napirendre került az algimnázium főgimnáziummá fejlesztése. Azonban az épületet akkorra már kinőtték, az nem felelt meg nyolc osztály igényeinek. Így egy teljesen új épület felépítése mellett döntött a képviselő-testület. Ingyen átengedtek két telket az evangélikus nagytemplom mellett, cserébe az iskola régi épületéért. Az évenkénti támogatást is megduplázták, 2500 koronáról 5000 koronára. Ezután Alpár Ignác már a végleges terven és költségvetésen dolgozhatott. 1898 nyarán kezdődött meg a tényleges munka, ami a jó időjárásnak is köszönhetően jól haladt. Közben a város tovább növelte az átadott telek nagyságát és engedélyezte a Kossuth tér ártézi kútjának bevezetését az épület udvarára. 1899. augusztus 15-ére teljesen elkészült a minden igényt kielégítő kétszintes, szimmetrikus homlokzatú épület, ami az eklektika nyomait viselte magán.
A nagy munka tehát elérte a célját, korához képest is modern és monumentális épület született, ami máig nagyban befolyásolja Békéscsaba belvárosának látképét. 1901-ben megérkezett a már nagyon várt ajándék Ferenc József osztrák császár és magyar királytól: az iskola névadójának, Rudolf trónörökösnek olajfestésű arcképe, valamint az udvari múzeumokban őrzött természettudományi és műtörténeti tárgyakból összeállított gazdag gyűjtemény. Innentől kezdve az iskolát Rudolf Főgimnáziumnak nevezték.
1914-ben kitört az első világháború, ami döntően befolyásolta az intézmény életét. Az iskolát azonnal katonai kórházzá alakították. Csak a szertárak, a tanári könyvtár, valamint az igazgatói iroda és a pedellusok lakásai maradtak meg eredeti rendeltetésükben. Az 1914/15-ös tanévet az ipari iskolában, illetve a Közművelődés Házában kellett kezdeni. A következő évben majdnem meghiúsult az oktatás, mivel ezen helyiségeket is katonai célokra foglalták le, így csak nagy nehezen lehetett biztosítani az oktatáshoz szükséges feltételeket. A nem erre a célra berendezett és felszerelt termekben a fegyelmet nehezen lehetett fenntartani, kísérletezni is képtelenség volt. Így mindez a tanítás rovására ment. Valamivel kedvezőbbé vált a helyzet 1917-ben, amikor a kórház parancsnoksága átengedte az Irányi utcai állami elemi iskolát (ma: 2. Számú Általános Iskola), mert így az összes osztály egy épületbe kerülhetett. A román megszállás után 1920 augusztusáig az akkor alakuló Nemzeti Hadsereg vette igénybe az épületet. A kivonulás után megkezdődhetett az igen nagy károk felmérése. A tornaszertár szinte teljesen tönkrement, a bútorzat megcsappant. A minisztérium segítségével a károkat, hiányosságokat 1926-ra gyakorlatilag teljesen felszámolták. A Horthy-érában jelentős előrelépés tapasztalható, fellendült a természettudományi tárgyak oktatása (gyakorlat bevezetése a fizika-, vegytan- és biológiaórákon). Az idegennyelv-oktatás is örvendetes módon fejlődött.
Ezt az egyenletes fejlődést szakította félbe a második világháború. A tanítás pár nap kivételével ez idő alatt sem szünetelt, a diákság ekkor tíz napon keresztül a Lorántffy Zsuzsanna Leánygimnáziumban tanult. A vidéki tanulók segítésére 1941-ben internátust szerveztek. Az épületben háborús események miatt nagyobb kár szerencsére nem keletkezett, mindössze két kisebb gránáttalálat érte. E károk nagy részét - anyagi fedezet hiányában - csak 1947-48-ban sikerült felszámolni.
1948. június 18-án az egyházi iskola állami tulajdonba került, s felvette az Állami Fiúgimnázium nevet, jogutódja lett az egykori Rudolf Főgimnáziumnak.
Mutatja a nem végleges helyzetet, hogy ezután többször történt még névváltoztatás. Békéscsabai Állami Általános Gimnázium, majd az 1950/51-es tanévtől kezdődően Békéscsabai Állami Rózsa Ferenc Általános Fiúgimnáziummá lett átnevezve az iskola; a rendszer Rózsa Ferencet mártírnak tartotta, a korábbi, Habsburgokra utaló név használata szóba sem jöhetett, ahogy az egyházi működtetés sem. Az 1963/64-es tanévtől Békéscsabai Rózsa Ferenc Gimnázium és Kereskedelmi Szakközépiskola lett a neve a gimnáziumnak. 1964-65-ben bővült a szakközépiskolai oktatás, az első nyomdaipari osztályban betűszedést tanultak a diákok. Ettől kezdődően Békéscsabai Rózsa Ferenc Gimnázium és Szakközépiskolaként működött tovább az iskola. Az 1970/71-es tanévben befejeződött a kereskedelmi szakközépiskolai oktatás. 1971-től az iskolában a gimnáziumon kívül már csak nyomdaipari képzés folyt, ezért neve ettől kezdve Békéscsabai Rózsa Ferenc Gimnázium és Nyomdaipari Szakközépiskolára módosult 1980-ig. Bázisüzem kezdettől fogva a KNER Nyomda volt, amely kellő anyagi támogatással, gondoskodással segítette a nyomdászutánpótlás képzését. A nyomdaipari szakközépiskola önállósodása nyomán az iskola neve - egészen 2007-ig Rózsa Ferenc Gimnázium volt.
A rendszerváltás után mozgalmas évek következtek, ugyanis a szocializmus megszűnte után az evangélikus egyház visszakapta eredeti épületét, ahol az Evangélikus Gimnáziumot újra kívánta szervezni. Emiatt szükségessé vált a „Rózsának” egy új helyet keresni, ami nehéz feladat elé állította a városvezetést, de szerencsére sikerült kompromisszumos megoldást találni. Azóta a régi-új Evangélikus Gimnázium a hagyományos helyén, a Szeberényi téren székel egykori épületében, évről évre jobb eredményekkel és növekvő diáklétszámmal. A Rózsa Ferenc Gimnázium 1994. szeptember 5-én költözött a mostani új helyére, a Békéscsabai Nagysándor József laktanyából átalakított iskolába, mely Békéscsabán, az Andrássy út 56. szám alatt található. A hely kiválasztása szerencsés volt, ugyanis a város vasútállomása és autóbusz-pályaudvara is nagyon közel található az iskola épületéhez. A helyi tömegközlekedéssel is igen könnyű megközelíteni, ugyanis az Andrássy Gimnázium nevű megálló pontosan az iskolánál található, ahol számos autóbusz is megáll. A főépület és az aula imponálóan rövid idő alatt, alig fél év alatt készült el, amely a BÁÉV Rt. szakértelmét dicsérte, amiért a cég kitüntetést is kapott. Az egykori laktanya két darab, kétszintes épülete közé építettek egy modern aulát, amit függőfolyosókkal kapcsoltak a meglévő két épületszárnyhoz. Így a diákok és tanárok még rossz időben is védve vannak az időjárás viszontagságaitól. Ezután fokozatosan, 1995-1996-ban adták át (az azóta már az intézménybe integrált) Deák Ferenc Középiskolai Kollégiumot. Nem sokkal ezután átadták a sportpályákat, a tornatermet és az ebédlőt is. A legutolsó munkákat már az ezredforduló után végezték, lebontva a megmaradt egykori honvédségi épületeket, ekkor egy új közösségi pontot és a Mladonyiczky-terme is átadták. Jelenleg 5195 m² hasznos alapterületen 24 tanterem található. Az épületek igen jól felszereltek, modernek, megfelelnek a mai elvárásoknak. A nagy költöztetést Komáromi István, egykori igazgató vezényelte le.. A szétválás után sem romlott meg a két alma mater kapcsolata, közös megegyezéssel úgy döntöttek, hogy az 1948-ig az iskolában érettségizők tablói a jelenlegi Evangélikus Gimnáziumot illeti meg, illetve a régi épületben érettségizett „Rózsás-osztályok” egy része is a régi helyén hagyta a tablóját. A Lorántffy Zsuzsanna Leánygimnázium tablóinak egy része viszont az Andrássyban találhatók.
Az iskola épülete az egyik legfiatalabb és legkorszerűbb Békéscsabán, melyben igen jó hírnevű, jól felkészült, magasan képzett tanárok alkotják a tanári gárdát, így a színvonalas oktatás biztosítva van. 2005-ben ünnepelte az intézmény fennállásának 150. esztendejét, méltó ünnepség keretében emlékeztek a nagyszerű alapítókra. 2007. augusztus 1-jén az önkormányzat átnevezte Rózsa Ferenc Gimnázium és Kollégiumra, mivel az iskola irányítása alá vonták a kollégiumot. Ez az állapot azonban csak egy éven át tartott, 2008 nyarán egy magánszemély indítványára a testület újratárgyalta korábbi döntését, és a semlegesebb, pártokhoz nem kötődő Andrássy Gyula Gimnázium és Kollégium nevet adta az intézménynek. A diákok többsége a régi név megtartása mellett, míg a tanári kar döntő többsége az Andrássy név mellett voksolt. Névváltáskor még több név is felmerült, köztük Rákóczi Ferenc, mivel így megmaradhatott volna a hagyományos rövidítés: RFG. Ugyancsak szóba került a Rózsa Gimnázium és Kollégium elnevezés is. A névváltáshoz kötődően a 2000-es évek legvégétől előtérbe került az új identitás megteremtése, ennek kapcsán a gimnáziumhoz kapcsolható személyek szobrának felállítása, illetve a magyar történelem fontos eseményeiről való megemlékezés vált a központi ponttá. Megváltozott a címer is, illetve a névadó képét is elhelyezték az épületben. A gimnáziumban tanuló diákok létszáma 650 és 700 között ingadozik, az évfolyamonkénti 5 osztály és a 30-35 közötti létszámok miatt.Az „Andrássyban” (Rózsában) hagyományosan igen sokrétű képzést biztosítottak mindig is, nagy hangsúlyt fektetve a minőségi képzésre. Bár az évek folyamán sokat változott a képzés szerkezete, az mindig próbált lépést tartani a változó körülményekkel. Régebben létezett nyolcosztályos gimnáziumi évfolyam is, ezt azonban 2000-ben felszámolták, azóta csak négyosztályos képzés folyik. Az iskola diákjai általában igen jól szerepelnek a természettudományi versenyeken (biológia, kémia, földrajz), de szép sikereket érnek el matematika, magyar irodalom, nyelvtan és idegennyelvek kategóriában is. 2002-ben indultak be az úgynevezett „Eurofakt”-osztályok, amelyek emelt szintű idegennyelv-oktatást biztosítanak, három világnyelvet is oktatva (angol, német, francia).
Az intézménybe kerüléshez írásbeli felvételire van szükség, mivel évről évre rendszeresen többszörös a jelentkezők száma a lehetőségekhez képest. Az iskola a végzős általános iskolás diákoknak külön tanulmányi versenyt hirdet Horváth János Emlékverseny néven, ahol is írásbeli, majd szóbeli megmérettetés után az első 5 legjobb eredmény elérő diák (magyar, matematika és történelem tantárgyakból) mentesülhet a felvételi alól, automatikus felvételt nyerhet. A gyereklétszám csökkenése természetesen érinti az iskolát is, ezért várhatóan a jövőben már nem tudják fenntartani az évfolyamonkénti 5 osztályt.
E osztályok: Eurofakt gimnáziumi osztályAz Andrássy Gyula Gimnázium és Kollégium, illetve jogelődjeiben érettségizettek száma:
Mivel a 2006/2007-es tanévben 164 fő tett sikeres érettségit (1990 óta ez a jellemző arány), így az Andrássy Gyula Gimnáziumban és Kollégiumban, illetve jogelődjeiben végzett diákok létszáma körülbelül 2004 táján léphette át a bűvös 10 000 főt.
Az intézményhez tartozó kollégium két részből áll, egy fiú- és egy leánykollégiumból. Ezek az udvaron találhatóak, egymással szemben, hasonló elrendezésben és kinézetben. A leánykollégium szinte teljes kapacitásában ki van használva, oda csak a gimnázium tanulói juthatnak be, míg a fiú részlegben a kevesebb gimnáziumba jelentkező miatt más intézmények diákjai is felvételt nyerhetnek. A kollégisták tanulmányi átlaga 4,3 körül alakul.
Mindkét épületrészben található 1-1 társalgó, könyvtár, könyvtári olvasó, melegítőkonyha és konditerem. Ezen kívül a fiúkollégiumban kialakítottak egy vendégszobát (2 ágyas, zuhanyzó, WC, TV), illetve a leánykollégiumban egy szolgálati lakást (szoba, konyha, fürdőszoba, WC). Mindkét épület minősége az országos átlagon felüli, elhelyezkedésük kiváló, az iskola területén belül, közel a belvároshoz és a vasútállomáshoz és az autóbusz-pályaudvarhoz. Lakói ezt értékelik is.
Az intézmény Békés megyében stabilan a legjobbak között van, a 2006-os rangsorban például az írásbeli felvételiken a megyében a legjobbnak bizonyult. Ezen kívül tanulói szép eredményeket érnek el az OKTV és egyéb más országos, megyei, illetve városi döntők eredményeiben is. A legtöbb bekerülő tanuló a békéscsabai Kazinczy Ferenc Általános Iskolából, a Lencsési Általános Iskolából, illetve a Petőfi Utcai Általános Iskolából kerül be. A környező településekről Békésről, Gyuláról, Kétsopronyból, Kondorosról, illetve Csorvásról érkeznek általában. A továbbtanulók jellemzően a Szegedi Tudományegyetemet, az ELTE-t, illetve a Szent István Egyetem békéscsabai karát választják felsőoktatási képzésük helyeként. A sikeresen felvettek aránya 80% körül mozog. Mindezen eredményeknek is köszönhető, hogy az ország legjobb egyeteme, Szegedi Tudományegyetem bázisiskolájává fogadta a gimnáziumot.
Zvarinyi Lajos[1] [2] rajztanár, akinek tanítványai:Vidovszky Béla, Mazán László, Gulyás Sándor [3], Pokorny László [4] és Filipinyi Sámuel (szobrászművész)[5] [6]
Az iskolában hagyományosan igen pezsgő és élénk diákélet folyik, régebben minden télen indultak sítáborok Szlovákiába, Rózsahegyre Bárdos Tibor vezetésével. A tetőpont minden évben a „Rózsa-hét”.
Az iskolában 1988 óta rendezik meg a nagy sikerű „Rózsa-fesztivál” elnevezésű rendezvényt, ami döntően a végzős osztályok közötti verseny, de ezen a héten van a gólyák közötti vetélkedő is. A „rózsás diákok” között a versenynek nagyon komoly tétje van, a benne résztvevők általában mindent megtesznek a sikerért. A hét alatt a 12.-es osztályok büfét üzemeltetnek, egyéb szórakoztató eseményeket szerveznek. A fesztivál általában október utolsó hetében, az őszi szünet előtti utolsó tanítási napokban kezdődik. Kedd délután indul a plakátolás. Szerdán, tanítás után van a "gólyák estje", ami a kilencedikes osztályok rövid műsorából, táncából és a "hivatalos gólyaesküből" áll. A csütörtöki napon az osztályokba látogatnak a 12.-esek, szól a zene, ingyen teát, süteményt osztogatnak a versengő csapatok. Ezen a napon kerül sor a végzős osztályok táncaira a szümetekben, majd este levetítik kampányfilmüket, mely témájukat mutatja be. Pénteken tanítás nélkül zajlik az élet, a 12.-es osztályok különféle programokkal várják diáktársaikat. Ezen a napon hirdetik ki a diákok szavazata alapján kikerülő győztest is. A nyertes megkapja az „iskola kulcsát”. Habár az iskola neve 2008-tól megváltozott, a diákok és a tanárok közös elhatározás alapján megtartották a Rózsa-fesztivál régi nevét.
Az iskola 1988-tól rendelkezik Bükkszentkereszten egy üdülővel, amit társadalmi munka keretében építettek fel. Kruchió Gábor, az iskola akkori igazgatója, a lelkes tanári kar és a diáksereg közös elhatározásával és áldozatos munkájával 1986-tól két év alatt építette fel az üdülőt. A kétszintes házat Batki József tervezte, végleges területe 252,8 m². A szobák mellett ebédlő, társalgó, teakonyha és zuhanyzók találhatók az épületben. Az udvaron sportpályákat alakítottak ki, és szalonnasütési lehetőség is van. A tiszta levegő és a csodás környezet miatt jelenleg az osztályok kedvenc kirándulóhelye, de a biológusok terepgyakorlatát, a nyelvszakosok nyári táborát és a sportolók üdülését is ide szervezi az intézmény.
Hagyományosan minden év decemberében, általában az utolsó tanítási héten kerül sor a gimnázium tanulóinak előadásában a karácsonyi hangversenyre az iskola aulájában. Az évek során Rung tanárnő vezetésével nem volt olyan év, mikor is a diákok ne varázsoltak volna meghitt pillanatokat a falak közé. 1991. május 29-én Habsburg Ottó is ellátogatott az intézmény falai közé, akkor ő is meghallgatta a kórust.
Az intézmény egykori diákjai között hagyománynak számít, hogy támogatják kisebb-nagyobb összegekkel, illetve adójuk 1%-val egykori gimnáziumukat. A 2008-as évtől már alapítványi bált is szervez az iskola, amelynek bevételei szintén a kasszát gyarapítják. Ezeket az összegeket aztán a tehetséges diákok támogatására, táborozásokra, ajándékokra használja fel az iskola vezetése.
A Bihar-Békés középiskolai híd keretében az iskola 2003 és 2006 között együttműködött két nagyszalontai középfokú oktatási centrummal is, a Nagyszalontai Elméleti Líceummal és Nagyszalontai Mezőgazdasági Iskolacsoporttal. Jelenleg is intenzív kapcsolatok zajlanak az angliai Oxford városának középfokú intézményével, amellyel partnerséget ápol a gimnázium.

Andrea Petković (szerbül: Андреа Петковић; Tuzla, 1987. szeptember 9. –) szerb származású német hivatásos teniszezőnő.
2006 óta versenyez a profik között. Egyéniben hatszor győzött eddig WTA-tornán. A Grand Slam-tornákon eddigi legjobb eredményeit 2014-ben érte el, amikor egyéniben a Roland Garroson, párosban pedig a wimbledoni tornán jutott az elődöntőig. 2014-ben megnyerte az év végi WTA Tournament of Championst. Emellett kilenc egyéni és három páros ITF-tornán sikerült győznie. 2007 óta a német Fed-kupa-válogatott tagja.
2008 januárjában súlyos térdsérülést szenvedett az Australian Open első fordulójában, mivel egy rossz mozdulat következtében elszakadt az egyik keresztszalagja. Emiatt nyolc hónapig nem versenyzett, s a kilencvenkettedikről a négyszázhatvanötödik helyre esett vissza az egyéni világranglistán. A 2009-es szezon közepére visszakerült a legjobb százba, s kiegyensúlyozott teljesítményének köszönhetően ezt követően is folyamatosan egyre előrébb lépett. Eddigi legelőkelőbb helyezését 2011 októberében érte el, amikor kilencedik volt a világranglistán.
A 2012-es szezon jelentős részét is kénytelen volt kihagyni, mivel az év során három különböző súlyos sérülést is elszenvedett. Januárban a folyamatos hátfájdalmai miatt elvégzett orvosi vizsgálat fáradásos törést állapított meg a gerince alsó tájékán. Három hónapig tartó felépülést követően tért vissza, április végén azonban mérkőzés közben aláfordult a jobb bokája, aminek következtében két bokaszalagja elszakadt, kettő másik pedig meghúzódott. Augusztus végén versenyzett legközelebb. Az év utolsó napjaiban pedig térdsérülést szenvedett, emiatt a következő szezon első két hónapja szintén felépüléssel telt számára.
Petković a hatodik német teniszezőnő, akinek sikerült bejutnia a Top 10-be, s az 1998-as szezon óta az első, aki az évet is ott zárta. 2011-ben a miami torna negyedik fordulójában legyőzte a világelső Caroline Wozniackit, ezzel tizenkét év szünet után először sikerült személyében egy német játékosnak diadalmaskodni a világranglista vezetője felett.
Andrea Petković 1987-ben született szerb szülők gyermekeként az akkor még létező Jugoszláviában, a ma Bosznia-Hercegovina területén található Tuzlában. Édesapja, Zoran Petković ismert teniszjátékos volt, aki korábban a jugoszláv Davis-kupa-csapatban is játszott. Mivel azonban nem ért el komolyabb sikert, úgy döntött, Németországba megy dolgozni, s magával vitte a családját is, feleségét, Amirát, és a hat hónapos Andreát. A tervek szerint csupán néhány évet töltöttek volna ott, de a hazájukban egyre növekvő feszültség és az időközben kitörő délszláv háború miatt Darmstadtban maradtak. Közben a család újabb kislánnyal bővült, megszületett Anja, aki három évvel fiatalabb nővérénél.Andrea hatévesen kezdett el teniszezni. Apja tanította meg neki a játék alapjait, rendszeresen edzette is, azt azonban nem akarta, hogy hivatásos teniszező váljon a lányából, mert attól tartott, neki is ugyanazok a keserű tapasztalatok jutnának, amelyeket egykor ő is átélt. Andrea ugyan egyre több versenyen indult el, és sokat hiányzott az iskolából is, az érettségi vizsgáig azonban maga is mindenképpen el akart jutni, ezért 16 évesen még az Adidas cég szerződésajánlatát is visszautasította, mert ez az elköteleződés profi karriert feltételezett volna. Az érettségi vizsgát 2006 tavaszán tette le, kiváló eredménnyel, s ezt követően lépett be a hivatásos teniszezők világába. E döntését sem szánta ugyanakkor véglegesnek. Azt a feltételt szabta magának, hogy ha két éven belül nem sikerül bejutnia a világranglistán az első ötvenbe, visszatér a civil életbe.Két évvel később azonban éppen egy súlyos sérülésből lábadozott. 2008 januárjában az Australian Open első fordulójában egy rossz mozdulat következtében a jobb térdében elszakadt egy keresztszalag,[V1] és mivel bizonytalanná vált karrierjének folytatása, röviddel később politológiatanulmányokba kezdett. A sérülésből való felépülés során azonban végleg a profi tenisz mellett döntött, s mindenképpen vissza akart térni.Politológiatanulmányait levelező tagozaton az Észak-Rajna–Vesztfáliában található hageni egyetemen folytatja jelenleg is. A szakirány megválasztásában a legfontosabb szerepet szülőhazája sorsa játszotta. Mindig tudni akarta, milyen folyamatok vezettek az egykori Jugoszlávia széteséséhez. Élénken érdekli ugyanakkor Németország politikai élete is, és úgy tervezi, hogy miután befejezi profi teniszezői pályafutását, előbb újságírói, majd politikai pályára fog lépni. Gyakran előfordul, hogy két mérkőzés között is tanulással tölti az idejét, amit egyáltalán nem érez kényszernek. Néhány kritikusa szerint ugyan sokkal jobb eredményekre lenne képes, ha nem terhelné magát a teniszhez nem kötődő tevékenységekkel, ő azonban úgy érzi, számára nagyon fontos nemcsak a test, hanem a szellem trenírozása is, mert enélkül gyengébben teljesítene a pályán.A tanulástól függetlenül is szeret olvasni. Kedvenc szerzői Goethe és Oscar Wilde. Nagyon közel áll hozzá a zene is, kedvenc műfajai a rock és a funk. Bevallása szerint ha annyi tehetsége lenne a zenéhez, mint a teniszhez, gondolkodás nélkül az előbbit választaná hivatásként. Ez a vonzódása a teniszpályán is megmutatkozik. A 2010-es US Opentől kezdve több mint fél éven át minden győztes mérkőzése után bemutatott egy táncot a pályán, a nagy közönségsikert arató úgynevezett Petko Dance-t,[V2] amelyről egyik zenész barátja még dalt is írt. Rövid szünet után – megváltozott koreográfiával – folytatta ezt a szokását.Írásban és szóban ugyancsak szívesen fejezi ki magát. Profi karrierjének kezdetétől egészen 2011 elejéig rendszeresen írt beszámolókat a világ egyik legtekintélyesebb napilapjának számító Frankfurter Allgemeine Zeitung online kiadásába, és más honlapokon is tudósított magáról. Saját honlapján gyakran jelentet meg többnyire humoros hangvételű videoblogokat.Temperamentumát, érzelmeit saját bevallása szerint nagyban meghatározza szerb származása. Ezzel kapcsolatban a következőt nyilatkozta: „Nyilvánvalóan német vagyok, de mindig azt vallom, hogy a lelkem továbbra is szerb. A németek általában hűvösek, tartózkodóak, én azonban lobbanékony és szenvedélyes természetű vagyok.” Németországhoz fűződő viszonya inkább intellektuális jellegű: „Nagyra becsülöm Németországot. A Balkán-térséget jellemző múltbeli problémák fényében nagyon nagyra tartom az ottani politikai rendszert, a médiát, a szabad sajtót.[...] Úgy érzem, én is része vagyok a »rendszernek«, otthon érzem magam.” A német állampolgárságot 2001-ben kapta meg. Németül, angolul, franciául és szerbül beszél.
Petković az agresszív, támadó stílusú teniszezők közé tartozik. A hálóhoz viszonylag keveset megy fel, inkább alapvonal-játékosnak mondható. Adogatása kiváló, bár az elvégzése közbeni mozgáskoordinációjában még fejlődnie kell. Az alapvonalról általában nagyon erősen megüti a labdát, főleg, ha még bele is tud állni a mozdulatba. Ebből következően ritkán szokott nyesni. A női mezőny legjobb fizikumú játékosai közé tartozik. A lábmunkáján azonban még feltétlenül javítania kell.Tenyeres ütőfogása a legtöbb profi játékoshoz hasonlóan közép-nyugati, amellyel laposan, megpörgetve tudja visszaütni a labdát. Ha éppen nem kell nyújtózkodnia egy labdáért, a tenyerest a testéhez viszonylag közel üti meg, eléggé behajlított könyökkel. Ennél az ütőfogásnál általában nem tanácsos így visszaadni a labdát, de nála a jelek szerint jól működik, ráadásul ez a kedvenc ütése.A fonákja ennek ellenére erősebbnek tűnik, mint a tenyerese. A legfeltűnőbb pozitívum, hogy a magasra pattanó labdákat is remekül meg tudja vele ütni. Testtartása és mozgása kiválóan megfelel ennek az ütésfajtának a kivitelezéséhez.Mentálisan az utóbbi időben sokat fejlődött. Tizenévesen gyakran törte az ütőket, de apja türelmének köszönhetően mára jórészt lenyugodott. A fejlődésre azonban továbbra is szüksége van, mert még nem elég stabil a játéka. Az alacsonyabban rangsorolt játékosok ellen rendre hozza magát, de általában túl sok energiát pazarol el a legyőzésükre, mert gyakran ront el könnyű ütéseket jól felépített labdamenetek végén. Bárkit képes legyőzni, de annak érdekében, hogy a legerősebb játékosok ellen is sorozatosan nyerni tudjon, csökkentenie kell az ellenfélnek ajándékozott pontok számát. Mentális felkészítésével külön szakember foglalkozik.
Petković nem egészen 13 évesen, 2000 júniusában indult el az első junior versenyén, egy frankfurti torna selejtezőjében, s egy mérkőzést sikerült megnyernie. Öt éven keresztül játszott a juniorok között, ez idő alatt egyéniben egy, párosban két tornagyőzelmet szerzett. Már 2002-ben próbára tehette magát a felnőttek mezőnyében. Áprilisban, majd szeptemberben szabadkártyával elindult a Tier II-es hamburgi, illetve lipcsei tornák selejtezőjében, ám mérkőzést nem sikerült nyernie.A felnőttek között 2004-től kezdett rendszeresen játszani. Ebben az esztendőben nyerte meg első két ITF-tornáját. 2005-ben újra elindult néhány WTA-torna selejtezőjében, de öt mérkőzéséből ötöt elveszített. Két újabb ITF-győzelem jelenthetett csak némi vigaszt számára ebben az évben.2006 májusában sikerült először mérkőzést nyernie egy WTA-torna selejtezőjében, amikor a Tier I-es berlini versenyen három játszmában legyőzte az ukrán Katerina Bondarenkót. A következő mérkőzésen azonban két szettben vereséget szenvedett az orosz Jelena Vesznyinától. Szeptemberben Szófiában megnyerte ötödik ITF-tornáját is, néhány héttel később pedig a Hasseltben rendezett Tier III-as torna selejtezőjében először győzött le egy Top 100-as játékost, az olasz Maria Elena Camerint. Ekkor sikerült először feljutnia egy WTA-torna főtáblájára is, igaz, szerencsés vesztesként (azaz a selejtező utolsó körében vereséget szenvedett, de visszalépések miatt mégis játékjogot kapott), ám az első fordulóban két szettben kikapott a világranglista tizennegyedik helyén álló szerb Ana Ivanovićtól.
Áprilisban Barbara Rittner szövetségi kapitány meghívására először szerepelhetett a német válogatott színeiben. A Fed-kupa második Világcsoportjának első körében a horvátokkal kerültek szembe, s Petković a már tét nélküli páros mérkőzésen léphetett pályára, amelyet Tatjana Malekkel az oldalán meg is nyert (a németek 4–1-re győztek a párharc során).Ebben az esztendőben részt vett élete első Grand Slam-tornáján is, mivel ranglistahelyezésének (150.) köszönhetően felkerült a Roland Garros selejtezőtáblájára. Első kiugró eredményét éppen itt érte el, mivel játszmát sem veszítve jutott fel a főtáblára, az első fordulóban pedig 4–6, 6–3, 6–3-ra legyőzte a szlovák Jarmila Gajdošovát. A második körben a tizennyolcadik kiemelt francia Marion Bartolival került szembe, s az első játszmát megnyerte, de végül 0–6, 6–2, 6–3-as vereséget szenvedett. Ez a verseny karrierje legmeghatározóbb élményei közé tartozik, a Roland Garros pedig a kedvenc Grand Slam-tornája lett.Wimbledonban szintén a selejtezőben jutott neki hely, de már az első körben kiesett. A US Openen ugyanakkor – karrierje során először egy Grand Slam-tornán – alanyi jogon főtáblára került. Az első fordulóban 6–4, 6–1-re legyőzte az amerikai Audra Cohent, a második körben viszont 6–3, 6–3-ra kikapott a cseh Lucie Šafářovától.
Még a US Open előtt, júliusban, megszerezte hatodik ITF-győzelmét is, s nem sokkal ezután (július 30-án) karrierje során először bekerült a legjobb százba a világranglistán. Az esztendőt is éppen a 100. helyen zárta.
Javuló ranglistahelyezésének köszönhetően már gyakrabban tudott felkerülni WTA-tornák selejtezőtáblájára, s mivel arra készült, hogy karrierje során először részt vesz az Australian Openen, elindult két kemény pályás előversenyen is. Gold Coastról és Sydney-ből is sikerélmény nélkül kellett azonban távoznia, mivel egy mérkőzést sem nyert meg. Sydney-ben ráadásul úgy kapott ki a német Julia Görgestől, hogy a második játszmában két mérkőzéslabdája is volt, végül azonban három játszmában alulmaradt.Az Australian Open első fordulójában addigi legerősebb ellenfelével, a világranglistán hatodik helyen álló orosz Anna Csakvetadzéval került szembe. A verseny színhelyének második legnagyobb stadionja, a Vodafone (mostani Hisense) Arena közönsége előtt elkezdett mérkőzés mindössze három percig tartott, mivel 40–30-nál Petković jobb térdében egy hirtelen irányváltásnál elszakadt az egyik keresztszalag, s fel kellett adnia a meccset.A térdműtétet követően tizennyolc hétig tartó rehabilitációs kezelésen vett részt, majd az új erőnléti edző, Michael Diehl keze alatt egy nagyon intenzív erősítő és mozgáskoordinációs tréningen nyerte vissza erejét. Mindezeknek köszönhetően szeptemberben teljesen egészségesen térhetett vissza a pályára.
A kihagyott időszak miatt októberben a 465. helyig csúszott vissza a világranglistán, de a szabályok értelmében korábbi helyezésének megfelelő jogokkal indulhatott el az általa kiválasztott versenyeken.Az év hátralévő részében még kilenc tornán indult el, többnyire ITF-versenyeken. A Stuttgartban és Luxembourgban rendezett WTA-tornákon ezúttal is a selejtezők során esett ki, csak utóbbi versenyen nyert egy mérkőzést. November elején Isztambulban ugyanakkor megnyerte karrierje hetedik ITF-tornáját. Az esztendőt a világranglista 315. helyén fejezte be.
Az Australian Open volt az első verseny, amelyiken részt vett ebben az esztendőben. Bár ekkoriban is csupán 385. volt a világranglistán, a szabályoknak megfelelően a főtáblán kapott helyet. Az első fordulóban egy selejtezőből feljutott honfitársával, Kathrin Wörlével került szembe, akit szoros mérkőzésen győzött le. A második fordulóban a tizenötödik kiemelt francia Alizé Cornet volt az ellenfele, akitől gyenge játékot nyújtva kapott ki 6–1, 6–0-ra.
Márciusban először vett részt a két nagy amerikai tornán, a korábban Tier I-es, 2009-től Premier Mandatory kategóriájú Indian Wells-i és miami versenyeken, de a selejtezőkön egyik helyen sem sikerült túljutnia. Április végén kedvenc hazai tornáján, Stuttgartban viszont először nyert mérkőzést, rögtön hármat, így feljutott a főtáblára, ám az első körben háromjátszmás vereséget szenvedett az ötödik kiemelt Szvetlana Kuznyecovától.
Az említett négy versenyen kívül az év első négy hónapjában csak ITF-tornákon vett részt. Kétszer játszott negyeddöntőt, egyszer elődöntőt, két alkalommal jutott döntőbe, május elején pedig Bukarestben megszerezte nyolcadik tornagyőzelmét.
Mindezeknek a sikereknek köszönhetően májusra sikerült ismét olyan helyre kerülnie a világranglistán (112.), hogy felfért a Roland Garros selejtezőtáblájára. Bár ő volt a hetedik kiemelt, nem tudott élni a lehetőséggel, mert már az első mérkőzését elveszítette, s így nem sikerült megismételnie a 2007-es bravúrját. Ezt követően az elődöntőig jutott egy marseille-i ITF-tornán, amelynek köszönhetően a sérülésből való visszatérése óta először tudott bekerülni a legjobb százba. Wimbledonban a főtáblára kerüléshez ez még nem volt elég, s a selejtező nyolcadik kiemeltjeként egy mérkőzést megnyert ugyan, de a második körben vereséget szenvedett.
Július végén viszont elérte pályafutása addigi legnagyobb sikerét. A hónap elején a budapesti versenyen még az első fordulóban búcsúzott, két héttel később azonban az ausztriai Bad Gasteinben rendezett salakos tornán már nem talált legyőzőre. A döntőbe vezető úton két kiemeltet is búcsúztatott, a döntőben pedig 6–2, 6–3-ra legyőzte a román Raluca Olarut. Ugyanezen a tornán játszotta eddigi egyetlen WTA-döntőjét párosban is, de partnerével, a szintén német Tatjana Malekkel 6–2, 6–4-re kikaptak az Andrea Hlaváčková–Lucie Hradecká-párostól.
A következő héten megtartott kemény pályás isztambuli versenyen ismét jó eredményt ért el. Szettet sem veszítve jutott el az elődöntőig, ahol azonban szoros mérkőzésen, fáradtan és sérülten játszva, 6–7(5), 7–5, 7–5-re kikapott a cseh Lucie Hradeckától.A US Opent felvezető kemény pályás versenyeken kevésbé volt sikeres. Torontóban a második fordulóban, New Havenben pedig az első körben búcsúzott a selejtezők során. A US Openen a főtáblán kapott helyet, de már az első meccsen 6–4, 5–7, 6–3 arányú vereséget szenvedett honfitársától, Angelique Kerbertől.
A szezon során még öt WTA-tornán indult el (ekkoriban már nem vett részt ITF-versenyeken), de egy kivételével mindegyiken az első mérkőzésén kikapott (kétszer a selejtezőben). Szeptember végén viszont a Premier 5-ös tokiói versenyen a selejtezőből indulva egészen a főtábla harmadik fordulójáig jutott, ahol a lengyel Agnieszka Radwańska győzte le őt fordulatos mérkőzésen 6–4, 3–6, 6–3-ra.[V4] Ez a torna azért is emlékezetes számára, mert a második körben először győzött le egy Top 10-es játékost, az akkor a világranglista hatodik helyét elfoglaló Szvetlana Kuznyecovát. A szezont az 56. pozícióban zárta.
Első tornáját Brisbane-ben játszotta, ahol két kiemelt játékost is búcsúztatva az elődöntőig jutott. Az első helyen kiemelt Kim Clijstersszel azonban már nem bírt, s 6–4, 6–2-re kikapott. A világranglistán e tornát követően került be először a legjobb ötvenbe, elérve ezzel a 2006-ban kitűzött célt. A német teniszezők rangsorában ekkor már a második helyen állt, csak a huszonkettedik Sabine Lisicki szerepelt nála előkelőbb helyen a világranglistán. Az Australian Openen az előző évihez hasonlóan a második fordulóban esett ki. Az első körben a cseh Renata Voráčovát győzte le 6–2, 6–4-re, aztán 6–1, 6–4-re kikapott a harminckettedik kiemelt spanyol Carla Suárez Navarrótól.
Februárban három év után ismét meghívást kapott az immár a Világcsoportban szereplő német Fed-kupa-válogatottba. A Brnóban megrendezett, csehek elleni összecsapáson két egyéni mérkőzést is játszott, de mindkettőt elveszítette, s végül a párharcot is a csehek nyerték meg 3–2-re.A kora tavaszi kemény pályás időszakban Párizsban érte el egyik legjobb eredményét, ahol a negyeddöntőben kapott ki az első kiemelt Jelena Gyementyjevától. Dubajban a második körben esett ki, márciusban Indian Wellsben pedig először szerepelhetett egy Premier Mandatory torna főtábláján, de az első körben búcsúzni kényszerült. A másik nagy amerikai tornán, Miamiban már jobb eredményt ért el, mivel a második körben legyőzte a tizedik kiemelt Flavia Pennettát is, utána viszont háromszettes vereséget szenvedett Jaroszlava Svedovától.
A Fed-kupa április végén, Frankfurtban megrendezett rájátszásában mindkét egyéni mérkőzését megnyerte a Franciaország elleni összecsapáson, a mindent eldöntő páros mérkőzésen azonban Kristina Barroisszal az oldalán vereséget szenvedett, így Németország kiesett a Világcsoportból.A Roland Garrost felvezető Premier 5-ös római és Premier Mandatory kategóriás madridi tornán egyaránt a harmadik körben búcsúzott. Előbbi versenyen először mérkőzött meg egy aktuális világelsővel, a sérülés miatt több hónapos kihagyás után visszatérő Serena Williamsszel. A második szettet megnyerte ugyan a visszafogott teljesítményt nyújtó amerikai játékossal szemben, a mérkőzést azonban elvesztette 6–2, 3–6, 6–0-ra. Madridban a francia Aravane Rezaïjal találkozott a harmadik fordulóban, akit abban az évben már kétszer legyőzött, ezúttal viszont két játszmában alulmaradt.
Mivel Lisicki ekkoriban bokasérülés miatt több hónapig nem versenyzett, Petković a Roland Garrosnak már a legjobban rangsorolt (41.) német játékosként indulhatott neki. Az első fordulóban az orosz Jelena Vesznyinát győzte le három szettben. A második körben a címvédő Szvetlana Kuznyecovával hozta össze a sorsolás, akivel szemben 6–4, 5–4-nél már a meccsért szerválhatott. 40–0-nál három mérkőzéslabdája is volt, majd ugyanabban a játékban egy negyedik is, azonban ki nem kényszerített hibákkal mindegyiket elrontotta. Kuznyecova kihasználta Petković idegeskedését, kiegyenlítette a szetthátrányt, majd a mérkőzést is megnyerte 4–6, 7–5, 6–4-re.A füves szezon első versenyén, Birminghamben először játszhatott kiemeltként (8.) egy WTA-tornán, sőt, erőnyerőként csak a második fordulóban kellett pályára lépnie, de ott Anna Csakvetadze két játszmában legyőzte őt. Egy héttel később a szintén füves ’s-hertogenboschi tornán bejutott karrierje második WTA-döntőjébe, ahol az első kiemelt, korábbi világelső Justine Heninnel találkozott. A háromjátszmás mérkőzés döntő szettjében Petković már 3–0-ra vezetett, Henin azonban feljavult, és megfordította az állást. Wimbledonban először szerepelhetett a főtáblán, de az első fordulóban két hét után újra kikapott Anna Csakvetadzétől, ezúttal három játszmában.
Júliusban címvédőként ismét elindult a Bad Gastein-i salakos versenyen, ezúttal azonban első kiemeltként már a második fordulóban búcsúzni kényszerült. Alizé Cornet győzte le 6–2, 7–5-re, habár Petkovićnak a második játszmában 5–3-nál három szettlabdája is volt. A következő héten Isztambulban – az előző évihez hasonlóan – ismét az elődöntőig jutott, ahol Jelena Vesznyina állította meg őt egy háromszettes mérkőzésen.
Az amerikai kemény pályás előversenyeken ezúttal sem ért el komolyabb sikert, három tornán összesen egy mérkőzést nyert meg. A US Openen azonban a negyedik fordulóig jutott, ami addigi legjobb teljesítménye volt ezen a tornán. Az első körben a tizenhetedik kiemelt Nagyja Petrovát, a második fordulóban pedig az amerikai Bethanie Mattek-Sandsot is három játszmában győzte le. A harmadik körben Petković nem lépett pályára, mivel soron következő ellenfele, Peng Suaj visszalépett, a nyolcaddöntőben pedig Vera Zvonarjovától kapott ki 6–1, 6–2-re.Az év hátralévő részében még négy tornán indult el. Szeptember végén Tokióban szinte lemásolta előző évi teljesítményét. A második körben ezúttal is Szvetlana Kuznyecovát győzte le, a harmadik fordulóban pedig megint Agnieszka Radwańskától kapott ki. Pekingben először játszhatott a főtáblán, s egy mérkőzést sikerült megnyernie. A második körben a második kiemelt Vera Zvonarjova búcsúztatta őt 6–4, 6–1-gyel. Linzben hatodik kiemeltként az elődöntőig jutott el, ahol Patty Schnyder két meccslabdáról fordítva győzte le őt 6–2, 4–6, 7–5-re. Moszkvában pedig a második körben volt kénytelen búcsúzni, miután három szettben kikapott Viktorija Azarankától. Az esztendő végén a 32. helyen állt a világranglistán.
Petković új edzővel vágott neki a 2011-es szezonnak. Korábbi trénere, a holland Glen Schaap – akivel egy évig dolgozott együtt – nem tudott ott lenni minden versenyén, ezért a váltás mellett döntött. A meglehetősen fiatal, mindössze 28 éves szerb Petar Popović lett az edzője, aki egy ideig maga is aktív játékos volt.Petković az első tornáját Brisbane-ben játszotta, ahol bejutott pályafutása harmadik WTA-döntőjébe. Mindegyik mérkőzését szettveszteség nélkül nyerte meg, de a fináléban Petra Kvitová remek játékot nyújtva fölényes, 6–1, 6–3-as győzelmet aratott felette.Az Australian Openen először indulhatott el kiemeltként (30.) egy Grand Slam-tornán. Az első fordulóban az amerikai Jill Craybast győzte le két szettben, majd szetthátrányból fordítva a brit Anne Keothavongot is kiejtette. A következő körben a negyedik kiemelt Venus Williamsszel játszott, de a mérkőzés csupán hat percig tartott, mivel Williams az előző meccsén elszenvedett combizomhúzódással állt ki játszani, s az első elveszített játék után fel is adta a mérkőzést. A nyolcaddöntőben Petković Marija Sarapovát győzte le 6–2, 6–3-ra, így karrierje során első alkalommal jutott be a nyolc közé Grand Slam-tornán. A negyeddöntőben azonban 6–2, 6–4-es vereséget szenvedett a kínai Li Na ellen.Februárban ismét meghívást kapott a Fed-kupára készülő válogatottba, amely ezúttal a szlovénekkel csapott össze Mariborban. A németek 4–1-re megnyerték a párharcot, Petković pedig két egyéni mérkőzést is győzelemmel fejezett be.Az ezt követő heteket már a Top 30-ban kezdte meg, aminek köszönhetően a legtöbb tornáján kiemeltként indulhatott el ekkortól. A maribori salakos mérkőzések után pár nappal már a kemény pályás párizsi tornán kellett játszania, és – megismételve előző évi teljesítményét – ezúttal is a negyeddöntő jelentette számára a végállomást, ahol Bethanie Mattek-Sandstól kapott ki három szettben. Dubajban is az egy évvel korábbi második körös eredményét tudta megismételni, Indian Wellsben pedig ezúttal a harmadik fordulóig jutott.
Miamiban ismét egy kiváló eredménnyel hívta fel magára a figyelmet. A negyedik fordulóban 7–5, 3–6, 6–3-ra nyert a világranglista-vezető Caroline Wozniacki ellen,[V5] ezzel 1999 óta – amikor a Roland Garros döntőjében Martina Hingis alulmaradt Steffi Graffal szemben – először sikerült egy német játékosnak legyőznie az aktuális világelsőt. A negyeddöntőben a ranglista hetedik helyén álló Jelena Janković sem tudta megállítani őt, így először sikerült egyetlen tornán két Top 10-es játékost legyőznie. Az elődöntőben Marija Sarapovával találkozott, akitől ezúttal három szettben kikapott. Ezzel a teljesítménnyel bekerült a legjobb húszba (19.) a ranglistán.Áprilisban a Fed-kupa amerikaiak elleni rájátszásában a Világcsoportba való visszajutás volt a tét. A Stuttgartban lejátszott összecsapáson Petković mindkét egyéni mérkőzését megnyerte, s mivel csapattársai sem hibáztak, a német válogatott fölényes, 5–0-s diadalt aratott. A sima győzelem azért is számított remek eredménynek, mert az amerikai csapat ezzel a vereséggel története során először esett ki a Világcsoportból.A kupameccsek kivételesen a felkészülést is jól szolgálták, mert a következő héten ugyanazon a helyszínen, tehát a stuttgarti Porsche Arenában került sor az éppen esedékes WTA-tornára. Petkovićnak először sikerült ezen a versenyen túljutnia az első fordulón, s a negyeddöntőben ismét összetalálkozott Caroline Wozniackival, ezúttal azonban vesztesen kellett elhagynia a pályát. A madridi és a római tornák kevésbé sikerültek jól, mindkétszer már a második körben búcsúzott, ráadásul nála jóval esélytelenebb ellenfelekkel szemben.
Közvetlenül a Roland Garros előtti héten, Strasbourgban azonban megszerezte pályafutása második WTA-győzelmét. Második kiemeltként, esélyeshez méltóan szettveszteség nélkül jutott el az elődöntőig, ahol Daniela Hantuchovát győzte le szoros, háromszettes mérkőzésen, 2 óra 42 perc alatt. A döntőben ennél könnyebb dolga volt, mivel ellenfele, Marion Bartoli combsérüléssel bajlódott, s Petković 6–4, 1–0-s vezetésénél fel is adta a mérkőzést.A Roland Garroson az első két fordulót szettveszteség nélkül fejezte be, Bojana Jovanovskit 6–4, 7–6(3)-ra, Lucie Hradeckát 7–6(2), 6–2-re győzte le. Ezt követően Jarmila Gajdošovát, majd Marija Kirilenkót is három játszmában búcsúztatta, így először jutott be a Roland Garros negyeddöntőjébe. Marija Sarapova ellen azonban már nem tudta nyújtani addigi meggyőző játékát, az orosz játékos teljes fölényben játszott, s Petković csupán 0–6, 0–2 után tudott játékot nyerni, a mérkőzés során is mindössze hármat.A füves szezon kezdetén Eastbourne-ben lépett pályára, ahol az első körben éppen azzal a Venus Williamsszel került szembe, aki januárban ellene játszotta utolsó, feladott mérkőzését, mielőtt több hónapos kihagyásra kényszerült. Egészségesen ezúttal a frissen visszatérő Williams bizonyult jobbnak, három játszmában.Wimbledonban először sikerült túljutnia az első fordulón, miután 6–3, 6–4-re legyőzte a francia Stéphanie Foretz Gacont, sőt, a második körben is sikerült diadalmaskodnia a kanadai Stéphanie Dubois felett. A legjobb harminckettő között azonban meglepetésre nem bírt a balkezes Kszenyija Pervakkal, a fontos pontokat mind elveszítette, s 6–4, 7–6(2)-os vereséget szenvedett.Az amerikai kemény pályás szezon első állomásán, Carlsbadban játszmavesztés nélkül jutott el az elődöntőig, ahol azonban három szettben vereséget szenvedett Agnieszka Radwańskától. A mérkőzést egyébként mindketten rosszulléttel küzdve játszották végig, Petković a második játszma közben váratlanul ki is rohant, mert hányinger fogta el.[V6] A tornát követő héten – a WTA történetében hatodik német teniszezőként – először került be a világranglista legjobb tíz játékosa közé. Igaz, csak egy hétig volt ott, mivel Torontóban a negyeddöntőben kiesett (ismét Agnieszka Radwańskától kapott ki), a döntőbe jutó Samantha Stosur pedig visszaelőzte őt. Cincinnatiben az elődöntő jelentette számára a végállomást, Jelena Jankovićtól szenvedett kétjátszmás vereséget. Egy ideig egyébként bizonytalan volt a pályára lépése ezen a mérkőzésen, mivel a negyeddöntőben Nagyja Petrova ellen megsérült a jobb térde, s felmerült, hogy esetleg ismét a korábban műtött elülső keresztszalagjával van gond, de a vizsgálatok ennél enyhébb problémát, porckorongsérülést mutattak ki, ezért kötéssel a lábán, de végigjátszotta a mérkőzést.A US Openen továbbra is a térdével bajlódott, de orvosa jóváhagyásával elindult a tornán. Az első fordulóban az orosz Jekatyerina Bicskovát győzte le két szettben. A második körben Cseng Csie volt az ellenfele, akivel szemben már 3–6, 0–3-as vesztésre állt, de sikerült megfordítania a mérkőzés állását, s végül 3–6, 6–3, 6–3-ra nyert. Ezt követően Roberta Vincivel játszott, akit magabiztosan játszva, mindössze 67 perc alatt győzött le 6–4, 6–0-ra. A legjobb 16 között Carla Suárez Navarrót is kiejtette, így a szezon során harmadszor jutott be egy Grand Slam-torna negyeddöntőjébe. Ellenfele a továbbra is világelső Caroline Wozniacki volt, akivel szemben az első játszmát mindössze 27 perc alatt elveszítette. A második szettben is 1–3-as, majd 3–5-ös hátrányba került, de sikerült kiegyenlítenie, 6–5-nél pedig már a szettét adogatott. Végül azonban rövidítésre került sor, amelyben Wozniacki bizonyult jobbnak, s 6–1, 7–6(5)-ra megnyerte a mérkőzést.A US Opent követően tervei szerint Tokióban versenyzett volna legközelebb, térdsérülése azonban továbbra sem jött teljesen rendbe, ezért inkább a pihenés mellett döntött, és visszalépett a tornától. A tokiói verseny után egy héttel, október elején kezdődő pekingi Mandatory tornán már pályára lépett, s Lucie Šafářová, Carla Suárez Navarro, Marion Bartoli, Anasztaszija Pavljucsenkova és Monica Niculescu legyőzésével egészen a döntőig jutott. A fináléban azzal az Agnieszka Radwańskával találkozott, akivel szemben addigi négy egymás elleni mérkőzésük után mindig vesztesen hagyta el a pályát. A maratoni hosszúságú, 2 óra 34 percig tartó finálé első, önmagában is 84 percig tartó játszmáját Radwańska nyerte 7–5-re úgy, hogy Petković 1–4-es vesztésről még egyenlíteni tudott, de aztán újra elveszítette a szerváját. A második játszmát Petković igen magas színvonalú játékkal, mindössze 24 perc alatt nyerte meg 6–0-ra, a harmadik szettben 4–4-nél azonban ismét elveszítette az adogatását, ami döntőnek bizonyult, s végül 6–4-re Radwańskáé lett a döntő játszma, így ő győzött az egymással szembeni ötödik találkozójukon is.[V7] A vereség ellenére Petković a következő heti világranglistán visszakerült a Top 10-be, s elérte eddigi legjobb helyezését, a 9. pozíciót.Más szempontból azonban – a vereség tényén túl – több negatív következménnyel is járt számára az elveszített mérkőzés. Az első játszma során az egyik labdamenet közben hirtelen a jobb térdéhez kapott, amely még Cincinnatiben sérült meg, de ápolás után – kötéssel a lábán – folytatni tudta a játékot. A következő heti linzi tornát azonban, ahol eredetileg a második kiemelt lett volna, orvosa tanácsára kénytelen volt lemondani. A vereséggel az is biztossá vált, hogy Petković legfeljebb tartalékként juthat szerephez az év végi világbajnokságon.Végül a szezonban már nem vett részt több versenyen. A linzi után lemondta a luxembourgi tornát is, s bár ranglistahelyezésének és a májusban megnyert strasbourgi International tornának köszönhetően jogosult lett volna elindulni az év végi bajnokok tornáján, végül ott sem lépett pályára.Az esztendőt a világranglista tizedik helyén zárta. Ezzel Steffi Grafnak az 1998-as év végén birtokolt kilencedik helye óta ő lett az első német teniszezőnő, aki a Top 10-ben fejezte be a szezont.
Petković 2012-ben is Brisbane-ben kezdte meg a versenyzést. Első mérkőzésén Sahar Peért győzte le három játszmában, majd Barbora Záhlavová-Strýcovát két szettben. A negyeddöntőben Kaia Kanepi volt az ellenfele, akitől 6–1, 7–6(7)-os vereséget szenvedett, így nem tudta megismételni egy évvel korábbi döntős szereplését. A következő héten Sydney-ben lépett pályára, ahol Anasztaszija Pavljucsenkova legyőzése után a második körben hatodik alkalommal is vereséget szenvedett Agnieszka Radwańskától.
Petković játékát és szereplését erősen befolyásolta mindkét torna során, hogy folyamatosan hátfájdalommal küzdött. Már a Peér elleni mérkőzésen ápolni kellett, s csak fájdalomcsillapítókkal tudta folytatni a játékot. Az ekkor már valójában 2-3 hónapja tartó probléma a későbbi mérkőzések során egyre erősebben jelentkezett, 35-40 percnél többet nem tudott fájdalomérzet nélkül játszani, ezért a Radwanska elleni mérkőzést követően úgy döntött, megvizsgáltatja magát MRI-vel és CT-vel is. Az eredmény lesújtó volt számára, mivel a vizsgálat súlyos sérülést, fáradásos törést állapított meg a gerince alsó tájékán. Emiatt kénytelen volt több hónapot kihagyni, s csak március végén kezdhette meg a felkészülést a szezon folytatására.Visszatérésére április 22-én került sor, amikor a következő heti WTA-tornával azonos helyszínen rendezett ausztrálok elleni Fed-kupa-találkozón Samantha Stosur ellen játszott Stuttgartban, s két szettben vereséget szenvedett. Két nappal később ugyanitt, a Porsche Tennis Grand Prix első fordulójában 6–1, 6–4-re legyőzte honfitársát, Kristina Barroist, a második körben azonban újabb súlyos sérülés érte, miután a világelső Viktorija Azaranka ellen 2–6, 4–4-es állásnál aláfordult a jobb bokája az egyik labdamenet közben, s nem tudta folytatni a mérkőzést. A szerencsétlen mozdulat következtében két bokaszalagja elszakadt, kettő másik pedig meghúzódott, így újabb hosszabb időszakot volt kénytelen kihagyni pályafutásából. Sem a Roland Garroson, sem a wimbledoni tornán nem vett részt, s mivel felépülése a vártnál hosszabb ideig tartott, az olimpián sem tudott elindulni.Augusztus végén, New Havenben lépett legközelebb pályára, s az első körben három játszmában sikerült legyőznie Babos Tímeát, a második fordulóban azonban már nem bírt a hatodik kiemelt Dominika Cibulkovával, s kétszettes vereséget szenvedett. A US Opentől már az első körben elbúcsúzott, miután 6–2, 7–5-re kikapott a svájci Romina Opranditól. Párosban és vegyes párosban szintén nem tudott mérkőzést nyerni, előbbiben a luxemburgi Mandy Minella, utóbbiban az amerikai Eric Butorac volt a partnere.
Szeptember végén Tokióban versenyzett, ahol szintén az első fordulóban szenvedett háromjátszmás vereséget Petra Martićtól. A pekingi tornát ugyancsak győzelem nélkül zárta egyéniben, mivel kikapott Jelena Jankovićtól, akinek az oldalán párosban sikerült megnyernie egy összecsapást. Linzben másfél hónap után sikerült újra győznie egyéniben, miután két szettben felülmúlta Barbora Záhlavová-Strýcovát, a második körben azonban alulmaradt Ana Ivanovićcsal szemben. Utolsó tornáját Luxembourgban játszotta, ahol a legjobb eredményét érte el a szezon során, játékával már korábbi önmagát idézve. Egészen az elődöntőig jutott, legyőzve többek között Jankovićot, s végül Venus Williams állította meg három szettben két óra 38 perc alatt. Párosban Bethanie Mattek-Sands oldalán szintén elődöntőt vívott, s csak szoros mérkőzésen kaptak ki a későbbi tornagyőztes Andrea Hlaváčková–Lucie Hradecká-kettőstől. Az év utolsó versenye a WTA Challenger sorozat részét alkotó, 125 ezer dollár összdíjazású punei torna volt a számára, ahol az elődöntőben kapott ki a később a viadalt is megnyerő Elina Szvitolinától. A szezont a világranglista 143. helyén zárta.
Petković már december 29-én, az ausztráliai Perthben rendezett Hopman-kupán megkezdte a 2013-as szezont, szereplése azonban mindössze egy szettig tartott, mivel az ausztrál Ashleigh Barty ellen 6–4-re megnyert első játszma végén elkezdett fájni a 2008-ban és 2011-ben is megsérült jobb térde, s az ápolást követően sem tudta folytatni a játékot. Kiderült, hogy meniszkuszszakadást szenvedett, a műtét miatt pedig újabb két hónapig nem versenyezhetett. A kihagyás miatt a 177. helyre esett vissza a világranglistán.Legközelebb március elején, az Indian Wells-i torna selejtezőjében lépett pályára szabadkártyával, s az első körben még legyőzte a kazah színekben játszó Julija Putincevát, utána azonban kikapott a Puerto Ricó-i Mónica Puigtól. Miamiban a főtáblára kapott szabadkártyát, s előbb Bojana Jovanovskit, majd a lábsérüléssel bajlódó, s a mérkőzést végül feladó Marion Bartolit búcsúztatta, a harmadik körben viszont vereséget szenvedett a 19 éves horvát Ajla Tomljanovićtól. A charlestoni viadal főtábláján szintén két mérkőzést nyert, a harmadik fordulóban azonban már nem állt ki Caroline Wozniacki ellen vádlisérülés miatt. A stuttgarti főtáblán és a madridi viadal selejtezőjében nyeretlen maradt, majd a Roland Garros kvalifikációjában túljutott az ukrán Nagyija Kicsenokon, utána azonban három játszmában vereséget szenvedett a kínai Csou Ji-miaótól. Június elején több év után ismét elindult egy ITF-tornán Marseille-ben, amelyet szettveszteség nélkül meg is nyert, a döntőben az első kiemelt Anabel Medina Garriguest felülmúlva. Egy héttel később hazai pályán, a Nürnbergben rendezett WTA-tornán ismét jó formát mutatott, s az elődöntőben az első kiemelt Jelena Jankovićot legyőzve bejutott a fináléba, ott azonban 6–3, 6–3-ra kikapott a román Simona Haleptől. Wimbledonban már felfért a főtáblára, s az első körben elbúcsúztatta a francia Pauline Parmentiert, majd szoros mérkőzésen, 2 óra 36 perc alatt 7–6(2), 2–6, 8–6-os vereséget szenvedett az amerikai Sloane Stephenstől. A füves pálya után egy verseny erejéig visszatért a salakos borításhoz, de Bad Gasteinben nem sikerült mérkőzést nyernie, mivel három szettben kikapott a horvát Petra Martićtól.
Az amerikai körversenyt Washingtonban kezdte meg, s négy mérkőzés megnyerésével újabb WTA-döntőt vívhatott, amelyet ezúttal sem tudott megnyerni, miután 6–4, 7–6(2)-ra kikapott a szlovák Magdaléna Rybárikovától. Cincinnatiben selejtezőt kellett játszania, de szettveszteség nélkül jutott túl rajta. Az első körben legyőzte Daniela Hantuchovát, a másodikban azonban kikapott Roberta Vincitől. A US Openen egyesben már az első körben búcsúzni kényszerült Bojana Jovanovskival szemben, párosban szintén nem tudott mérkőzést nyerni, Petra Martić volt a partnere.
Szeptember közepén, Szöulban az első fordulóban kikapott Francesca Schiavonétól, Tokióban legyőzte Vesznyinát, majd vereséget szenvedett Simona Haleptől. Pekingben két mérkőzést nyert meg: Viktorija Azarenka és Szvetlana Kuznyecova legyőzése után Lucie Šafářová bizonyult nála jobbnak. Ezután Linzben lépett pályára, ahol a hazai pályán játszó Yvonne Meusburgert búcsúztatta, de a második körben kikapott az amerikai Sloane Stephenstől. Utolsó tornáját Luxembourgban játszotta, itt is egy mérkőzést nyert: a kanadai Eugenie Bouchard legyőzése után az olasz Karin Knapptól kapott ki két szoros szettben. A szezont a világranglista 39. helyén zárta.
Brisbane-ben kezdte meg a versenyzést, s az első kört sikerrel vette, miután legyőzte az amerikai Bethanie Mattek-Sandsot, a második fordulóban azonban kétszettes vereséget szenvedett Serena Williamstől.
Az évad során három tornán is megszerezte a végső győzelmet. Áprilisban  a charlestoni torna döntőjében a szlovák Jana Čepelovát 7–5, 6–2, júliusban a Gastein Ladies fináléjában az amerikai Shelby Rogerst 6–3, 6–3-ra, míg a novemberi WTA Tournament of Champions mindent eldöntő mérkőzésén Flavia Pennettát 1–6, 6–4, 6–3 arányban múlta felül.
Ebben a szezonban egy tornát nyert meg, a februárban rendezett Proximus Diamond Games-t, ahol Alison Van Uytvanckot, Dominika Cibulkovát és Barbora Zahlavová-Strýcovát győzte le, a döntőben aztán sérülés miatt Carla Suárez Navarro nem állt ki ellene.
A német csapat tagjaként egyéniben és párosban részt vett a 2016. évi riói olimpiai játékokon.
2011 májusában Petković megkapta a Fed-kupa második világcsoportjának rájátszásában a Heart Award elnevezésű díjat, amelyet csoportonként minden forduló után az ITF és a torna főszponzora, a BNP Paribas ad a leglelkesebb, legbátrabb, a csapata iránt legelkötelezettebb játékosnak. Az elismerés nem volt váratlan, Petković mindig is szeretett a válogatottban játszani, ráadásul kiváló a csapatszellem a német válogatotton belül.2007-ben még csupán epizódszerepet töltött be a csapatban, 2010-ben viszont Sabine Lisicki sérülése miatt a csehek és a franciák ellen is neki kellett a legnagyobb felelősséget vállalnia. Mindkét alkalommal két egyéni mérkőzést játszott, sőt, a franciák ellen párosban is pályára lépett. A csehek ellen nem tudott megfelelni az elvárásoknak, mindkét meccsét rengeteg hibával játszva veszítette el, Petra Kvitová és Lucie Hradecká ellen még szettet sem tudott nyerni. Saját bevallása szerint már előre félt a vereségtől, s élete legrosszabb hétvégéjeként jellemezte a történteket.A franciák elleni összecsapásra mentálisan jobban felkészülve érkezett meg, annak ellenére, hogy az előző heti barcelonai versenyről az izlandi vulkán kitörése miatt elrendelt európai légtérzár következtében busszal volt kénytelen Frankfurba utazni. Pauline Parmentiert és Aravane Rezaït is két szettben sikerült legyőznie, csapattársai, Julia Görges és Tatjana Malek azonban elveszítették a saját mérkőzésüket. Így a páros döntött mindenről, ami nem volt jó előjel a németek számára, mivel legjobb páros játékosuk, Anna-Lena Grönefeld sérülés miatt nem tudott pályára lépni. Petković társa a rossz napot kifogó Kristina Barrois volt, akivel teljesen összeszokatlan kettős benyomását keltették a jól játszó Alizé Cornet–Julie Coin-páros ellen, s két sima játszmában el is veszítették a mérkőzést.Petković 2011-ben is biztos pontja maradt a válogatottnak, s februárban a szlovének, majd áprilisban az amerikaiak ellen is két egyéni meccset vállalt el. E négy mérkőzés során még játszmát sem veszített, így egyértelműen megerősítette vezető helyét a csapaton belül. Ugyanakkor sok terhet vett le a válláról az a körülmény, hogy februárban Grönefeld, áprilisban pedig az ismét formába lendülő Lisicki is visszatért a csapatba.
* 2009-től megváltozott a tornák rendszere. Az egymás mellett azonos színnel jelölt tornatípusok között nincs teljes mértékű megfelelés.
↑ V1:  Andrea Petkovic vs Anna Chakvetadze. YouTube, 2008. március 16. (Hozzáférés: 2011. május 29.)
↑ V2:  Petkovic dance.wmv. YouTube, 2010. szeptember 3. (Hozzáférés: 2011. május 31.)
↑ V3:  Andrea Petkovic–Monica Niculescu 2:0, – Petko dens. YouTube, 2011. október 8. (Hozzáférés: 2011. október 9.)
↑ V4:  Tokyo: A.Radwanska vs. Petkovic. WTA Tennis, 2009. szeptember 30. (Hozzáférés: 2011. június 15.)
↑ V5:  Miami: Petkovic vs. Wozniacki. WTA Tennis, 2011. március 28. (Hozzáférés: 2011. július 25.)
↑ V6:  Carlsbad: Radwanska vs. Petkovic. WTA Tennis, 2011. augusztus 6. (Hozzáférés: 2011. augusztus 7.)
↑ V7:  Beijing: Final Highlights. WTA Tennis, 2011. október 9. (Hozzáférés: 2011. október 9.)
