
Lübeck város Észak-Németországban. Schleswig-Holstein szövetségi tartomány második legnagyobb városa. Évszázadokig a Hanza-szövetség központja volt, és építészeti öröksége miatt a Világörökség része.
A helységnév forrása egy szláv Liubice, (kedves, szép) amire 1080-ból is van latin említés: civitas Liubice (Liubice lakói). A végződés az alnémet beke - bize mintájára módosult. Első magyar említése, a Lubec(c)a 1597-ből latinos alak.
Lübeck a Trave folyó partján fekszik, Németország legnagyobb balti-tengeri kikötőjével. A Travét az Elba-Lübeck csatorna köti össze az Elba folyóval.
700 körül elbai szlávok telepedtek le Holstein keleti részén, és többek között megalapították Liubice települést, mintegy 6 km-re a mai városközponttól. A 10. századra jelentősége megnőtt, és egy várat emeltek, amelyet azonban 1128-ban rügeni szlávok leromboltak.
Lübecket 1143-ban alapította IIː Adolf Schauenburg és Holstein grófja. A város többször gazdát cserélt, majd Barbarossa Frigyes császár egy húsz főből álló tanácsot állított a város élére. A tanács a 19. századig fennmaradt, és mivel főként kereskedőkből állt, ez döntően meghatározta a város politikáját. 1226-tól szabad császári város lett. A 14. században a Hanza-szövetség legmeghatározóbb tagjává vált.
A harmincéves háború (amelyben Lübeck semleges maradt) pusztításai és a transzatlanti kereskedelem felélénkülése miatt a Hanza-szövetség lassan lehanyatlott. 1806-ban Napóleon csapatai elfoglalták Lübecket. A város 1871-ben az újonnan alapított Német Birodalom része lett.
A második világháború alatt Lübecket érte az első brit légitámadás Németországban: az 1942. március 28-i bombázás és az azt követő tűzvész elpusztított három templomot és az óváros egy részét is. A háború utáni évtizedekben a város lakossága jelentősen nőtt az NDK-ból érkező menekültekkel.
Marienkirche (Mária-templom): a 13-14. században épült, a téglagótika szép példája
↑ Kiss Lajos: Kiss, Lajos. Földrajzi nevek etimológiai szótára. Budapest: Akadémiai (1980). ISBN 963 05 2277 2
Heinrich Christian Zietz: Ansichten der freien Hansestadt Lübeck und ihrer Umgebungen. Mit 16 Kupfern. Friedrich Wilmans, Frankfurt M 1822, Weiland, Lübeck 1978 (Repr.).
Otto Grautoff: Lübeck. Stätten der Kultur. Bd 9. Klinkhardt & Biermann, Leipzig 1908.
Fritz Endres (Hrsg.): Geschichte der freien und Hansestadt Lübeck. Otto Quitzow, Lübeck 1926, Weidlich, Frankfurt M 1981 (Repr.). ISBN 3-8035-1120-8
Erich Keyser (Hrsg.): Deutsches Städtebuch. Handbuch städtischer Geschichte. Bd 1. Nordostdeutschland. Im Auftrag der Konferenz der landesgeschichtlichen Kommissionen Deutschlands mit der Unterstützung des Deutschen Gemeindetages. Kohlhammer, Stuttgart 1939.
Abram Enns: Kunst und Bürgertum – Die kontroversen zwanziger Jahre in Lübeck. Christians – Weiland, Hamburg – Lübeck 1978. ISBN 3-7672-0571-8
Gerhard Schneider: Gefährdung und Verlust der Eigenstaatlichkeit der Freien und Hansestadt Lübeck und seine Folgen. Schmidt-Römhild, Lübeck 1986. ISBN 3-7950-0452-7
Antjekathrin Graßmann (Hrsg.): Lübeckische Geschichte. Schmidt-Römhild, Lübeck 1989. ISBN 3-7950-3203-2
Peter Guttkuhn: Kleine deutsch-jüdische Geschichte in Lübeck. Von den Anfängen bis zur Gegenwart. Lübeck 2004. ISBN 978-3-7950-7005-2
Heinz Stoob: Stadtmappe Lübeck. in: Deutscher Städteatlas. Bd 3. Teilband 6. Acta Collegii Historiae Urbanae Societatis Historicorum Internationalis. Serie C. Im Auftrag des Kuratoriums für vergleichende Städtegeschichte e. V. und mit Unterstützung der Deutschen Forschungsgemeinschaft, hrsg. von Heinz Stoob, Wilfried Ehbrecht, Jürgen Lafrenz und Peter Johannek. Dortmund-Altenbeken, 1984. ISBN 3-89115-006-7
Lübeck-Lexikon. Die Hansestadt von A bis Z. Hrsg. von Antjekathrin Graßmann. Lübeck: Schmidt-Römhild 2006. ISBN 3-7950-7777-X
Manfred Finke: UNESCO-Weltkulturerbe Altstadt von Lübeck. Stadtdenkmal der Hansezeit., Wachholtz-Verlag, Neumünster 2006, ISBN 978-3-529-01335-5.
Luciano Pavarotti (Modena, 1935. október 12. – Modena, 2007. szeptember 6.) többszörös Grammy-díjas olasz operaénekes, a Három Tenor egyike.
Luciano Pavarotti az észak-olaszországi Modena városában született egy viszonylag szegény családban, Fernando Pavarotti és Adele Venturi gyerekeként. A zenével hamar kapcsolatba került, ugyanis az édesapja amatőr tenorként énekelt a modenai kórusban. Az apa bár pékként dolgozott, rajongott az operáért így a kis Luciano a korszak ünnepelt tenoristáinak lemezein nőtt fel, így például Enrico Caruso lemezeit hallgatta. Emellett nagy hatással volt rá Giuseppe Di Stefano és a hollywoodi filmekkel népszerűvé vált tenorista és színész, Mario Lanza.
Az apja hatására kezdett el kórusokban énekelni – a templomi kórusban és a helyi operakórusban is énekelt –, de közben kénytelen volt tanárként, majd később biztosítási ügynökként dolgozni. 19 éves korától kezdve képezte a hangját énektanároknál, Arrigo Pola, majd később Ettore Campogalliani voltak a tanárai, majd végül hat kemény év után 1961-ben debütált Reggio Emilia városában ahol Puccini Bohémélet című operájában, Rodolfo szerepét énekelte.
Pavarotti hangja lírai tenor volt, emiatt elsősorban Bellini és Donizetti operáinak tenor főszerepei feküdtek legjobban a hangjának.
A szélesebb körű ismertséget, nemzetközi karrierjének beindulását egy 1963-as beugrás hozta meg: a londoni Covent Gardenben éppen egyik példaképét, Giuseppe Di Stefanót kellett helyettesítenie.
Még ebben az évben a bécsi Staatsoperben, a londoni Covent Gardenben és az amszterdami operaházban lépett fel. 
1965-ben lépett fel először a milánói Scalában, 1968-ban a New York-i Metropolitanben.
Az 1972-es Metropolitan-beli előadás után lett világhírű, ahol Donizetti Az ezred lánya című operájában, Tonio áriájában („Ah! Mes amis") egymás után kilenc magas „c"-t énekelt ki. Emiatt a nézők 17 alkalommal tapsolták vissza a színpadra.
A világhír tévés szereplések és rangos koncertmeghívások sorával járt, és Pavarotti ekkor már egyike volt a legismertebb operaénekeseknek.
Egymás után debütálhatott a világ leghíresebb operaházaiban: 1973-ban a párizsi operában és a chicagói Lyric operában.
Amikor 1977-ben elindították a Közvetítések a Metropolitanből című televíziós szériát, ő volt az első művek főszereplője.
Az első Grammy-díjait is ebben az időszakban kapta, és ezeket még számos másik elismerés követte később.
A nyolcvanas években 1981-ben Philadelphiában versenyt indított fiatal tehetségek számára, és a győztesekkel együtt lépett fel a gálaműsorban. Ő énekelte 1990-es olaszországi labdarúgó világbajnokság hivatalos dalát, Puccini Nessun Dormáját. Még ugyanebben az évben állt össze a Három Tenor Plácido Domingo, José Carreras és Pavarotti részvételével. Később a futball világbajnokságon is együtt énekeltek Los Angelesben, Párizsban és a japán Jokohama. 
Pavarotti nagyszabású szabadtéri koncerteket is tartott, mivel szándékában állt, hogy a legszebb áriákból és a legnépszerűbb dalokból összeállított műsorával azokhoz is szólhasson, akik amúgy nem tudnak, nem akarnak operaházakba járni. 1991-ben 150 ezres hallgatóság előtt lépett fel a londoni Hyde Parkban, két évvel később pedig félmilliónál is többen hallgatták New Yorkban, a Central Parkban, de énekelt az Eiffel-torony lábánál is, 300 ezer néző előtt.
Luciano Pavarotti 2006. február 10-én lépett utoljára közönség elé, Puccinitől a Nessun Dormát adta elő a 2006-os torinói téli olimpiai játékok megnyitó ünnepségén. 2007. szeptember 6-án hajnalban, egy hónappal 72. születésnapja előtt hasnyálmirigyrákban elhunyt.
1978: Grammy-díjat kapott "Best Classical Vocal Soloist Performance"; valamint a további években még 4 Grammyt tehetett zsebre.
A Mondj igent Giorgiónak! („Yes, Giorgio") (1982) film főszerepét játszotta el, amely azonban nem hozta meg a várt sikert.
A Három Tenor mellett fellépett több könnyűzenei produkcióban is, jótékonysági céllal közös felvételt készített Miss Sarajevo címmel a U2 együttessel. 2003-as Ti Adoro című lemezén többek között a legendás rockgitárossal, Jeff Beckkel is dolgozott együtt. Fellépett a Queen emlékkoncertjén, ahol Brian Mayjel közösen a Too Much Love Will Kill You című Queen-dalt adták elő. Jótékonysági célból föllépett Jon Bon Jovival is, akivel a Let It Rain című számot adta elő, majd több mint 30 gyermekénekes vokállal élőben a Viva Forever című dalt a Spice Girlsszel.
Nagyon fontosnak tartotta a jótékonykodást, több jótékonysági koncerten vett részt világszerte és a boszniai háborút követően, boszniai művészek számára létrehozta a Pavarotti Music Centert Mostarban. 1994-ben hozták létre a Pavarotti és Barátai elnevezésű jótékonysági alapítványt, amelynek célja a koncertekből és a lemezeladásokból származó bevételekkel a hátrányos helyzetű gyermekeket támogatása. Az alapítvány sikeresnek bizonyult: sok pénzt sikerült eljuttatni a rászorulóknak többek közt a boszniai és iraki árváknak vagy akár az angolai iskolaépítési programot is meg lehet említeni.
Pavarotti–William Wright: A pék fia és a kilenc magas cé; ford. Fantó Lilla; Zeneműkiadó, Bp., 1983

Lucius Anicius Gallus (i. e. 2. század) római államférfi, katona, i. e. 168-ban praetor peregrinusi címmel a harmadik római–makedón háborúban a római sereget parancsnokló Lucius Aemilius Paullus alvezére, i. e. 160-ban consul volt.
Az i. e. 171-ben kirobbant harmadik római–makedón háború negyedik évében, i. e. 168-ban a katonai rátermettségét már bizonyító Aemilius Paullust nevezték ki consullá és a makedónok ellen küzdő sereg parancsnokává. Paullus azonnal leváltotta az illíriai seregrész kudarcot kudarcra halmozó vezérét, és Anicius Gallust állította a helyébe. Időközben az addig semlegesnek mutatkozó Illír Királyság uralkodója, Genthiosz szövetséget kötött Perszeusz makedón királlyal, és i. e. 168 januárjában Basszania ostromával megindította a háborút Róma ellen. Az Anicius Gallus irányította római sereg felmentette Basszaniát, megfutamította az epidamnoszi partoknál portyázó illír flottát, majd magát az illír királyt is foglyul ejtette Szkodra bevétele után. A háború ezzel egy hónap alatt véget ért, az Illír Királyság területe római fennhatóság alá került. Anicius Gallus még részt vett a makedónok oldalára állt molosszok elleni büntetőhadjáratban, majd visszatért Rómába, ahol i. e. 167 februárjában sor került az illírek felett aratott győzelme diadalmenetére.
I. e. 160-ban Marcus Cornelius Cethegusszal együtt consullá választották, de az ókori szerzők nem jegyezték fel consuli tevékenységének részleteit. Cicero is csupán azt emelte ki az i. e. 160-as évvel kapcsolatban, hogy a bortermésben kivételesen jó évjárat volt (Cicero: Brutus, 287.). I. e. 154-ben kilenc szenátortársával együtt tagja volt annak a római küldöttségnek, amely Kis-Ázsiába utazott, hogy a II. Prusziasz bithüniai király és II. Attalosz pergamoni király közötti békében közvetítsen (Polübiosz: Hisztoriai, 33. könyv 7.). A bithüniai uralkodó ellenállásán azonban diplomáciai útjuk megbukott, így a római követek II. Attaloszt arra ösztönözték, hogy országa védelmét erősítse meg, de egy háború kirobbantásától tartsa távol magát. A hazaútjuk során útjukba eső országok vezetőit arra buzdították, hogy II. Prusziaszt ne támogassák a továbbiakban (Hisztoriai, 33. könyv 12.).
↑ Cabanes 1988: Pierre Cabanes: Les illyriens de Bardulis à Genthios (IVe–IIe siècles avant J.-C.). Paris: SEDES. 1988. = Regard sur l’histoire,  65. ISBN 2718138416  
↑ Ceka 2013: Neritan Ceka: The Illyrians to the Albanians. Tirana: Migjeni. 2013. ISBN 9789928407467  
↑ Kertész 1983: Kertész István: A hódító Róma. Budapest: Kossuth. 1983. ISBN 9630922231  
↑ Wilkes 1992: John Wilkes: The Illyrians. Oxford;  Cambridge: Blackwell. 1992. = The Peoples of Europe,  ISBN 0631146717
Ez a szócikk részben vagy egészben  a   Lucius Anicius Gallus című francia Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Báró Ludwig von Welden teljes nevén Franz Ludwig Freiherr von Welden (Laupheim, Württemberg, 1780. június 16. – Graz, 1853. augusztus 7.) császári és királyi táborszernagy, utásztiszt, szállásmester, szabadidejében botanikával is foglalkozott.
A Katonai Országleíró Iroda igazgatója, 1848 és 1851 között Bécs polgári és katonai kormányzója, a 20. gyalogezred tulajdonosa. Az 1848–49-es forradalom és szabadságharc kiemelkedő osztrák tábornoka, 1849. április 12. és május 30. között az Itálián kívüli császári seregek főparancsnoka. Jelentős szerepet játszott az orosz intervenciós seregek Magyarországra történő behívásában. A hadsereghez kapcsolódó újításokat is végzett, főleg az utász és szállásmesteri területet érintően. Számos kitüntetést érdemelt ki, így a Katonai Mária Terézia-rend tagja, a Lipót-rend lovagja, a Katonai Konstantin, a Szent Móric és a Lázár-rend tiszti keresztjének birtokosa.
Művelt, több nyelvet beszélő osztrák császári tisztként a hadsereg meghatározó személyisége volt 1801-től 1851-ig. Kiválóan beszélt németül, angolul, olaszul és latinul, de kisebb segítséggel értette a magyart is. Mint szenvedélyes botanikus, az első években, amikor Zárában tartózkodott tanulmányozta majdnem egész Dalmácia és Montenegró növényrendszertanát. Felfedezett néhány új növényfajt és sokat írt német folyóiratoknak a botanikai kutatásokról, valamint a parkokról, az angol tájképi kertekről. Nevéhez köthető a grazi Schlossberg parkjának létrehozása.
1780. június 16-án született a Hartmann család Welden ágában. Édesapja, báró Ludwig Welden von Hartmann, az idősebb (1760–1820), anyja ismeretlen. Testvérei nem voltak. Két gyereke volt, egyik Eduard van der Nüll osztrák építész, akit feltételezhetően örökbe fogadott és Anna Welden von Hartmann, aki saját gyermeke volt.
Az ifjabb Ludwig 1798-ban fejezte be tanulmányait a berlini katonai akadémián. 1799-ben kezdte katonai pályafutását a württembergi hadsereg hadnagyaként (Leutnant). Rövidesen főhadnagynak (Oberleutnant) nevezték ki. Még ebben az évben megsebesült a philippsburgi ütközetben, 1800. október 3-án pedig a feuchti összecsapásban. 1801-ben lépett császári szolgálatba, mint a 4. gyalogezred hadnagya. A rend és a fegyelem híve volt. A rosszabb magatartású katonákkal mindig közölte sajátos akcentusával: „Nem muszáj katona lenni ebben a dicsőséges osztrák hadseregben!” Ezért a katonák nem kedvelték Weldent, viszont az egész osztrák hadseregben a 4. gyalogezred volt a legtisztább és a legfegyelmezettebb. Rövidesen a vezérkarhoz került, és térképészeti munkákban vett részt.
1804-ben Nyugat-Galícia feltérképezésében vett részt Franz Schlikkel és Anton Vogellel. Még ebben az évben lett al-, majd főszázados (Hauptmann). Az 1805-ös austerlitzi hadjáratban Steyr városánál ismét megsebesült, amikor 46 huszárral és 2 löveggel átvágta magát az ellenségen. 1808-tól Károly főherceg alatt szolgált. 1809-ben Regensburgnál a franciák elfogták, de az ellenség esetlensége miatt francia tüzérnek öltözve még aznap megszökött. Szökése után a francia táborba kiabálta vissza németül: „Jaj, ez a nép! Az esetlenség példaképei! Idióták!” Az asperni csatában tanúsított vitézségéért őrnaggyá (Major) léptették elő, és megkapta a frissen alapított Lipót-rend lovagkeresztjét. 1810-ben belépett az utászkarba, ahol nagy sikereket ért el. 1811-től utásztiszt (Pionier Offizier).
1813-ban már alezredes (Oberstleutnant) volt az itáliai hadszíntéren. Gyakran diplomáciai feladatokat is ellátott. 1815-ben, szintén az itáliai fronton harcolva kulcsszerepet játszott a lesrousses-i és fosilles-i francia állások elfoglalásában. E tettéért kapta meg a Katonai Mária Terézia-rend lovagkeresztjét. Ezek után dandárparancsnok lett Zárában. A város neki köszönheti egyik gimnáziumát és a Helena Madijevka parkot, amely 1829-re készült el teljesen.
1816-ban ezredessé (Oberst) és az utászkar dandárparancsnokává (Pioniere Brigadekommandeur) léptették elő. Kiérdemelte, hogy segédtisztet kapjon (az akkor 18 éves Johann Kempka hadnagyot). 1821 és 1823 között a piemonti forradalom leverésére küldött császári hadsereg vezérkari főnöke volt. Az 1823-as év végén szállásmesternek nevezték ki ezredesi rangban. (Oberst des k. k. General -Quartiermeister- Stabes). 1828-ban lett vezérőrnagy (Generalmajor) és a Katonai Országleíró Iroda igazgatója. Ugyanebben az évben vette feleségül Therese von Soppranza bárónét, aki 1831-ben hunyt el. 1832-től hat évig képviselte Ausztriát Frankfurtban a Német Szövetség katonai központi bizottságában. 1833. április 8-án kötött házasságot Marie von Aretin bárónéval, akitől Anna lánya született 1834. május 15-én. 1836-ban altábornaggyá (Feldmarschalleutnant) léptették elő. Aretin báróné 1837 januárjában meghűlt, és 25 évesen elhunyt. Welden 1838-ban Grazban lett hadosztályparancsnok (Divisionskommandeur). 1843 januárjában kapott parancsot Metternich kancellártól, hogy kevesebb mint egy hónap alatt szervezzen egy nagyjából 10 000 fős hadsereget, és verje le vele a Tirol-Vorarlberg tartományban kitört felkeléseket. Itt is segítette beosztottja és legkedvesebb barátja, Kempka hadnagy. Welden bár kissé késlekedve, de minden parancsot kifogástalanul teljesített, amiért Metternich a Katonai Mária Terézia-rend parancsnoki keresztjével tüntette ki és kinevezte Tirol katonai kormányzójává.
1845-ben megkapta a 22. gyalogezred tulajdonjogát. 1848 tavaszán Tirolt védte a lombardiai felkelőkkel és az őket támogató piemonti-szárd csapatokkal szemben. Ugyanezen év nyarán megbízták, hogy szervezzen egy tartalék hadtestet Joseph Wenzel Radetzky itáliai hadseregének támogatására. Legjelentősebb tettéért, Treviso június 14-i elfoglalásáért megkapta a Vaskorona-rend III. osztályát és a 20. gyalogezred tulajdonjogát.
Az 1848. október 6-i bécsi forradalom leverése után Wessenberg miniszterelnök Latour halála miatt őt nevezte ki Ausztria ideiglenes hadügyminiszterévé (Kriegsminister). Wessenberg leváltása után Felix zu Schwarzenberg lett a miniszterelnök, és ő Csehországból Bécsbe rendelte Franz von Cordont, hogy ő legyen a hadügyminiszter. Cordon novemberben már elfoglalta a posztját, de Schwarzenberg nem akarta visszaengedni Tirolba Weldent, ezért november 1-jén kinevezte katonai titkos tanácsosnak, táborszernagynak (Feldzeugmeister), továbbá Bécs polgári és katonai kormányzójává. A tisztséggel újabb kitüntetés, a Katonai Mária Terézia-rend nagykeresztje és csillagja is járt. A kormányzó tisztségéből ered akkori, keménykezűségére utaló gúnyneve, a Bécs réme. A katonákkal rendkívül szigorúan bánt, de a polgárok javaslatait és kéréseit is meghallgatta, igyekezett azokat teljesíteni, Bécset felvirágoztatni. Másik gúnyneve a sötétség barátja volt.
Weldent nagyon jó viszony fűzte az új miniszterelnökhöz, Schwarzenberghez és Radetzky tábornagyhoz.
Bécs katonai parancsnokaként Welden táborszernagy 1849 februárjában mindinkább beleavatkozott az osztrák hadvezetésbe. Windisch-Grätztől függetlenül intézkedett, és különösen Komárom ostromával elégedetlenkedett. Az ostrommal megbízott Simunich altábornagynak levelet küldött, hogy március 31-re indítson általános támadást az erőd ellen. Simunich Welden utasításai szerint készítette elő a teljes bekerítést és szoros cernírozást. Welden személyesen jelent meg a helyszínen, hogy vezesse az ostromot, de jelentős sikereket nem ért el. Schwarzenberg javasolta a frissen megkoronázott Ferenc Józsefnek, hogy Weldent tüntessék ki ezüst katonai érdemkereszttel, és ezt március 25-én meg is kapta.
Welden nem akart felhagyni Komárom ostromával. Április elsején érkeztek meg ostromlövegei: 12 nehéz és 2 hatvanfontos ágyú, amiket Nemes-Örssel szemben állítottak fel. Az ágyúkhoz 200 mázsa muníciót hoztak. Welden rakétákkal proklamációkat lövetett az erődbe, és ezekben 12 órás határidővel bocsánatot hirdetett a visszatérő katonáknak.
Ezen idő elmúltával – fenyegetőzött Welden a proklamációban – Komárom végpusztulását folytatom mindaddig, míg csak egy derék katonám, s ágyúimnak való lőszerem maradand.Komárom alól elvonult, mert a magyarok sokkal jobban védekeztek, mint ahogy ő támadt. A bosszús Welden ezek után megtiltotta Simunichnak, hogy magyar parlamentert fogadjon, és ha fehér zászlót tűznek ki, ezt ne vegye figyelembe, hanem lője össze a várat. A kudarcos ostrom után azt írja Welden Windisch-Grätznek, hogy kedvező eredményeket annál inkább remélhetnek, mert csapataik a becsület és jog harcát olyan gazemberek ellen vívják, akik csak életük megtartásáért harcolnak.
Welden komáromi kísérlete után Olmützre sietett a császárnak jelentést tenni. Már ekkor elhatározták, hogy ha néhány nap alatt Komáromot, vagy legalább a dunai hídfőt be nem veszik, a cernírozást beszüntetik és csak egy kis megfigyelő hadosztályt hagynak hátra, a többi erőt pedig a fősereghez küldik. Welden ezért Simunichot felszólította, hogy kettőzött erővel siessen az ostrommal. Utóbbi folyvást lövette a várost, a várat, a hadi szigetet. A dunai hídfőn mindennek dacára jelentős kárt nem vett észre, és ezért elhatározta, hogy a 8-as sáncnál lévő összes nehéz ágyút (24-et), valamint még a Bécsből várt 6 db 18 fontos ágyút és 6 db 60 fontos mozsarat a hídfőre irányítja. Simunich Újszőnyre megközelítő árkokat is ásatott, hogy ott egy mozsárüteget helyeztessen el. Április 13-án az új ütegek még nem működtek, mert nem érkezett meg hozzájuk a lőpor. Welden táborszernagy Emanuel Zitta tábornokot küldte Komárom alá az erőteljesebb támadás végett. Április 14-én végre megérkezett a lőpor és Zitta vezetése alatt lőni kezdett az összes nehéz üteg. A dunai hídfőt Zitta 5000 főnyi sereggel akarta megrohanni, akiket személyenként fél liter borral és fél font hússal bátorított fel.
Április 15-én, hajnali 2 órakor érkezett futár Pozsonyba, Weldenhez. Bécsből hozott levelet Schwarzenberg miniszterelnöktől, aki Ferenc József engedélyével leváltatta Windisch-Grätzet és Weldent nevezte ki az Itálián kívüli császári hadsereg főparancsnokává. Welden először nem akarta elvállalni a tisztséget, de amikor megtudta, hogy Bécs veszélyben forog, rögtön elvállalta. Azonnal Bicskére utazott Windisch-Grätz főparancsnoki irodájába. Mire odaért, az előző parancsnoknak hűlt helyét találta, de nem bánta, hiszen azonnal beköltözhetett.
Amikor Simunich megtudta az új fejleményeket, ott akarta hagyni Komáromot, és a Garam melletti osztrák erők parancsnokságát szerette volna átvenni, az új osztrák vezér azonban Wohlgemuth altábornagyra bízta a Garam-vonal védelmét. A Garam melletti osztrák hadosztályt még április 5-én kezdte Welden szervezni; gyülekezőhelye Surány, Komjáti és Érsekújvár volt. A csapatokat Wohlgemuth altábornagy megérkeztéig Anton Herzinger tábornok parancsnoksága alá helyezte. Az új hadosztály működési területéül a Komárom, Esztergom, Ipolyság, Selmecbánya közötti országrészt jelölte ki, hogy onnan fedezze Komárom ostromát. Windisch-Grätz, aki ezt a hadosztályt egyesíteni akarta Veigl tábornok és Ramberg tábornok hadosztályaival, arra kérte Weldent, hogy indítsa ezeket a csapatokat Simunich-hoz. A három hadosztályból egyesített erős hadtesttel kívánta megtisztítani a felső megyéket az ellenségtől, a túlerővel lehatolva a felső Tiszáig, mihelyt a Galíciából berendelt Vogel hadteste Kassáig jut. Ez volt Windisch-Grätz haditerve, aminek végrehajtására leváltása miatt nem került sor.
Windisch-Grätz, az eltávolított hadseregparancsnok április 15-én, a Komáromot ostromló osztrák sereg főhadiszállásán keresztül, igen lassan utazott Bécsbe. Welden, miután berendezkedett új főhadiszállásán, Bicskén, ugyancsak Bécsbe indult, méghozzá kora ellenére olyan gyorsan, hogy Windisch-Grätzet beérve már aznap délelőtt azzal biztatta Schwarzenberget, hogy a hadi helyzeten hamarosan javít. Három akciót kezdett. Északon három oszlopban betört Vogel hadtestével, a Garam mögött Wohlgemuth új hadtestével támadást kezdett, és forszírozta Komárom dunai hídfőjének ostromát. Welden már április 15-én utasította Wohlgemuthot, hogy a hadsereg bátorítása miatt okvetlenül támadjon. Wohlgemuth másnap reggel átvette Kéménden az új hadtest parancsnokságát. Az ellenségről azt hitte, hogy Léváról a bányavárosok felé fog fordulni. Már délután három órakor jelentette Weldennek, hogy a 15–18 000 fős magyar sereg Ó-és Újbarsnál át akar kelni a Garamon, hogy Komárom ellen forduljon, ezért Wohlgemuth elhatározta, hogy a Garam és a Nyitra között elébe megy. Este 11 órakor Görgei seregét már 24 000-re becsülte (elit csapatok 48 ágyúval), és céljának Komárom felmentését tartotta.
Welden a következő technikát javasolta: Abban az esetben, ha Görgei átkel a Garamon, Wohlgemuth Érsekújvárra siet, hogy megelőzze, ha nem kelne át a Garamon, úgy a Nyitra mentében elébe megy. Éjjel, 12 órakor Wohlgemuth Welden beleegyezését kérte, hogy Érsekújvár irányában az ellenséget megtámadhassa, amire Welden a lehető leggyorsabban Felix Jablonowski tábornoknak elküldte a parancsot, ugyanis még nem tudta, hogy Wohlgemuth megérkezett. Welden ebben a parancsában arról panaszkodott, hogy bár öt napja, hogy átvette a hadsereg-főparancsnokságot, egyetlen megbízható jelentést sem kapott az Ipoly völgyében mondott kísérteties Görgeinek és hordáinak erejéről és állásáról.Míg Wohlgemuth Érsekújvárra visszavonulva abban bízott, hogy a magyarok is pihennek, rendbe akarta szedni seregét, de Welden rögtöni támadást parancsolt. Wohlgemuth, aki 16-án egy, az ellenségre mérendő döntő csapásról írt Weldennek, 17-én Kéméndnél és Kálnánál a hidakat leromboltatta és mindenképpen támadni akart. Jellasics horvát bán azonban a támadást ellenezte, és a kéméndi koncentrált állást tartotta fontosnak. Wohlgemuth nem várta be Welden válaszát, hanem mihelyt arról értesült, hogy a magyar sereg átkelt a Garamon elhatározta, hogy 18-án öt hadosztállyal elébe megy és megtámadja, míg Veigl hadosztályát a Kéménd és Esztergom közötti Garam-rész őrizetével bízta meg. Wohlgemuth e jelentést keresztezte Weldennek két parancsa, mely a támadás rögtöni végrehajtására utasítja és arra, hogy a magyar sereget mindenáron vissza kell vetni, míg a fősereg mindkét parton Vác és Szentendre felé vonul. Az esetleges visszavonulási utat nem Esztergom, hanem a Vág felé szabta meg. Wohlgemuth 18-án délben indult el Kéméndről Málasra és Csekére. Welden ugyanaznap délután érkezett Kéméndre és egy református pap lakásán rendezkedett be. Átlátván a helyzetet azt írta Wohlgemuthnak, hogy a magyar sereget támadja meg esetleg akkor is, ha az a Nyitrához ért. A főparancsnok úr, aki még két nappal ezelőtt „Görgei kísértetről” és hordákról beszélt, 19-én reggel lelkére kötötte Wohlgemuthnak, hogy el ne felejtse, miszerint az ellenség erős.
Egy olyan ellenség áll előttünk, mely gyorsan manőverez, vitézül harcol, azonban egyszer verve sem egyesülni, sem pozíciót foglalni nem képes.Ez a buzdítás azonban mit sem használt. Nagysallón a magyar hadsereg készleteit elhelyezte. Wohlgemuth április 19-én reggel a Strastil-dandárt küldte Nagysalló megszállására. A többi hadosztály Nagymálasról rögtön utána indult, hasonlóképpen Herzinger hadosztálya Csekéről. Welden e szavakkal búcsúzott a paptól reggeli után: Na, páter, ma fogsz látni magyart futni. Ezután a táborszernagy felült a lovára és kíséretével együtt elvágtatott. Nagysalló mögött egy dombon veretett magának sátrat, amelyben Wohlgemuthal tanácskozott. Köztudott volt az osztrák udvarban, hogy Welden szerette az ünnepélyes külsőségeket, ezért az ütközetet is úgy megrendezte, mint egy opera előadást szokták. Először a zenekart szólaltatta meg. Az egész tiszti kar és az összes katona elénekelte a „Gott erhalte” kezdetű himnuszt. Welden Istenhez fohászkodott a Császár nevében, de Isten nem hallgatta meg, mivel Weldent szörnyű köhögési roham fogta el és haladéktalanul Esztergomba szállították. (Ekkor már 69 éves volt a hős Welden táborszernagy). Welden kíséretével áthaladt Kéménden is, ahol a pap szerencséjére megkérdezhette tőle, hogy mikor láthat már magyart futni.
Klapka Alsópélről Nagysalló ellen indult és Damjanich hadtestével együtt egy óra lefolyása alatt bevették a falut. A környező magaslatokra visszavonult ellenséget Klapka, Damjanich és a Dipod-Bobics dandárokat vezető Guyon Richárd, valamint a Garamon a harc végén átkelt Pöltenberg teljesen szétverte. Hanyatt-homlok futott a megvert császári sereg Érsekújvár és Párkány felé. Wohlgemuth a vereség okát a Heriznger-dandár lekésésének, a magyar sereg gyorsabb kifejlésének, tüzérsége túlerőjének tulajdonította, azonkívül annak, hogy az osztrák ütegek munícióját ellődözték, és a faluból hátráltakat nem lehetett többé rohamra vezetni.
A csata 10 órától 2 óráig tartott, az üldözés alatti visszavonulás 5 óráig. Este 11 órakor futott be Perbetére Wohlgemuth altábornagy, aki itt fogalmazta meg relációját a csatáról. Serege szétzüllve, szétszórva, fáradtan és demoralizáltan futott előtte és mögötte. Nem használtak az Esztergomban türelmetlenkedő Welden tanácsai, aki már jobban volt és a csata napján délután 3 órakor azt írja mit sem sejtve a már Perbetére menekülő altábornagyának, hogy ne lövöldöztessen sokat, hanem használja a szuronyt, mert fogytán van a muníció. A magyar hadtestek jelentései a magyar honvédek hősies és halált megvető magatartásáról számoltak be.
Zitta tábornok, a műszaki vezető rendszeres ostromlást akart rendezni, ehhez azonban már sem idő, sem csapat nem volt. Simunich április 20-án elkészült a vár körüli első parallelével, de ütegeket nem mertek abba belehelyezni, mert a magyar hadsereg közeledéséről megbízható híreket vártak. Aznap kapta meg Simunich Weldentől a megbízható híreket, melyekhez még azt a parancsot is fűzte, hogy Komárom alól az összes tüzérségi anyagot rögtön szállítsák Győrbe, mert Komáromot nem ostromolhatják tovább és Pest-Buda sem tartható. A komáromi anyag elszállítását Csorich és Colloredo-Mannsfeld fedezte Esztergomban, míg a Csallóközben Wohlgemuth erősítette az ottani haderőt. A hadműveletek főcélja ezután Pozsony és Bécs védelme. Welden 18-án, tehát a főparancsnokság átvételének hatodik napján látta, hogy a bajokon csak külső beavatkozás, vagy csoda segíthet.
Welden a csata után, 19-én azonnal Pozsonyba utazott, hogy részt vegyen egy kongresszuson, melyen az orosz beavatkozás szükségességét vitatták meg. Minden jelentős parancsnok ott volt. Összesen 36 fő volt jelen, négyen a beavatkozás ellen szavaztak. Köztük volt Welden és Radetzky is, bár mind a ketten beismerték, hogy a beavatkozás nélkül a harcok akár még egy évig is eltarthatnak. Welden rögtön Budára utazott.
Az osztrák hadsereg szorult helyzetét a következőképpen jellemezte Welden Schwarzenbergnek:
Miután a magyarországi hadseregnek parancsnokságát csak a legnagyobb ellenkezés után átvettem, habár helyzetem felől csalóka képet magamnak nem alkottam, mégsem gondolhattam, hogy ez annyira teljesen el legyen rontva. Excellenciád ugyan azt vélte, hogy egy erős alkat, egy darabka név elegendő lesz ahhoz, hogy az egészet ismét kerékvágásba terelje; ahhoz ellenben idő is kell, ezt az ellenség nem adta nekem.
„Alighogy megérkeztem, máris, anélkül, hogy a saját és az ellenség erejéről és helyzetéről tájékozva lettem volna, minden oldal felé kellett támadnom, hogy valamiben is tisztába jöhessek, minthogy a sereg is ezt vágyva kívánta. A tegnap ülésezett kongresszus arra a döntésre jutott, hogy haladéktalanul szükség az orosz intervenciós seregek beavatkozása.”
„Kérem ezt Őfelségének előadni: kedélyemet a bánat széttépdeste, mert nem állt hatalmamban a körülményeket másképp irányítani. Minthogy az ellenség feltartóztathatatlanul Komárom és Esztergom felé is előrenyomult, Komáromban biztosított átjárója lévén, így Budának és Pestnek minden oldalról való körülzárását idézném elő, ha ezt a frontot továbbra is tartani akarnám. Ezért annál is inkább a Rába mögé való visszavonulásra kell törekednem, mert csak így tudnék Wohlgemuth altábornagynak a Vág mögé visszavonult hadtestével egyesülni és tudnám főpontomat, Bécset fedezni. Minden esetre ijesztő visszavonulás ez, melyet talán 8 nappal a váci veszteség után el lehetett volna kerülni. Most már elkerülhetetlen. 5000 főnyi beteget és sebesültet adunk át és nagyon is sok anyagot, melyet Komárom alól nem fog lehetni elvinni.”
„A Monarchia üdve most az oroszoknak Krakkó felőli gyors bevonulásától függ, mert nem tudom, hogy milyen belső erő tudná még megmenteni. A hadtest, mely Galíciából Magyarországba nyomul, véleményem szerint most Olmütz irányba vonassék.”
„Mint a mellékelt jelentés mutatja, Wohlgemuth altábornagynak nincsen muníciója, melyet csak Pozsonyból lehetne neki küldeni, minthogy minden összeköttetésem vele megszakadt. Utasítást kapott, hogy a Vág mögött tartsa magát addig, míg a fősereggel a Rába mögé érkezem.”
A válság nehéz óráiban Schwarzenberg szívós állhatatossággal megmaradt kormányelve mellett, hogy a rebellisekkel szóba nem áll.
Welden április 20-án Hentzivel, a budai vár főparancsnokával megegyezett, hogy a fővárost kiürítik, minthogy ennek tartása megbénítja az operációkat és sok erőt abszorbeál. Welden továbbá megegyezett Jellasiccsal, hogy a bán 15 zászlóajjal és 26 eszkadronnal (lovas századdal) délre vonul, ahol Szeged ellen fog déli irányból, mint „Südarmee” operálni. Csorich, Schlik és Wohlgemuth hadtestei pedig egy olyan hátsó pozícióban gyülekeznek, melyben Bécset fedezzék és egy kedvező pillanatban ismét offenzívába mehessenek át. Welden mindezt tudatta Schwarzenberg miniszterelnökkel, akinek természetesen azt fejtegette, hogy Buda és Pest nem hadi pontok és hogy a császári csapatok harcképtelenek, demoralizáltak. Welden különben gyenge célzást tett a főváros átadására vonatkozó esetleges konvencióra, melyet vagy a magyar kormánnyal vagy a magyar hadsereggel kötne. Ez a célzás így hangzik:
„Óhajtom, hogy a két város kiürítése egy bizonyos konvenció alapján történhessék, mely azonban az insurgenseknek ezen terror-kormányával aligha fog létrejönni.”Schwarzenberg előtt csakis így lehetett emlegetni a magyarokat, különben Weldent árulónak nevezte volna és elképzelhető, hogy maradék éveit börtönben tölti. Ám Welden értett Schwarzenberg „hóbortjaihoz” és csakis megfelelő hangvétellel próbálta menteni a magyarok helyzetét. Schwarzenberg azonban, amint ez egy zsarnokhoz illik felháborodottan utasította vissza ezt az eszmét. Azt írta a minisztertanács nevében, hogy legalább Budát meg kell tartani, mert a főváros elvesztése mindenütt rossz hatást keltene és a forradalmi kormány mindjárt visszaköltöznék. Továbbá: a rebellis kormánnyal tárgyalásba bocsátkozni nem kell, a városi magistrátussal, vagy egy másik helyi hatósággal lehetne megegyezést létesíteni, melynek betartásáért felelőssé lehetne tenni.E parancs következtében Welden Hentzire bízta Budavár védelmét és nem tárgyalt a magyar kormánnyal. A budai várban körülbelül 5000 katona és 92 löveg maradt.
Még ugyanaznap Welden táborszernagy Cordon hadügyminiszternek hosszabb leiratában jellemezte az osztrák főhadiszálláson talált állapotokat, valamint az egész hadsereg bomladozását.
Ami a csapatokat illeti, – írja – melyeknek java részét láttam, mindenesetre bátorsággal és elszántsággal rendelkezhetnek, azonban nagyon elhanyagolt külsejűek. Egy félévi téli hadjárat részben fel is bomlasztotta őket. A harcban is megmutatkozik, hogy a régi osztrákok jóval a honvédek mögött állnak. A tisztek és a parancsnokok kevés gondot fordítottak a legénységre. Orvosuk alig van, pedig közel 10 000 beteg és sebesült fekszik a kórházakban. Irkáló csőcseléket rettenetes aktahalmazok között eleget találtam és az élelmezés, ámbár mértéktelen összegekbe kerül, ritkán található ott, ahol szükséges. A katonai irodákban permanens szolgálatról fogalmuk sincsen.Welden kijelentette Cordonnak, hogy rend nélkül nem tudja a hadsereget megbízhatóan vezetni és 24 óra alatt a bajokon nem segíthet, mert egy tevékeny és mozgékony ellenséggel áll szemben. Helyzete amúgy sem strategikus, mert túlerővel körülvéve minden fontos támaszpont az ellenségé, akinek nincs szüksége raktárakra, kémekre, aki nem keres bázist operációi részére, mert mindent mindenütt talál, Welden pedig semmit és sehol. Ezért kell visszavonulnia a bomladozó sereggel, melynek létszáma ugyan 74 192, de melyből alig 45 000 áll az ellenség előtt, 10 086 beteg, 11 086 távollevő. A többi mint privatdiener, a kórházakban és szétszórva, szerte barangolva, fel nem szerelve, szolgálattevők, akik fizetést kapnak és semmit nem dolgoznak. Budán, a főhadiszálláson, a volontairek, galopinek, adjutánsok egész seregét találta és az egész üzem szét volt szórva és körülményes a sok felesleges személyzet miatt. Welden elhatározta, hogy mindenkit bevonultat csapattestéhez és rendet teremt. Úgy látszik a császári seregben mindenki igyekezett szabadulni a harctéri szolgálat alól. Helyzete kétségbeejtő volt.
Schwarzenberg előzőleg a minisztertanács nevében Weldent felszólította, hogy az orosz intervenció kérdésében terjessze elő hivatalos véleményét, mielőtt az utolsó lépést a kormány megtenné.
E lépések politikai következményei olyan jelentéktelenek – közli Schwarzenberg – államunk belviszonyaira, valamint a többi európai államhoz való helyzetére olyan döntő behatást fog gyakorolni, hogy a minisztertanács mielőtt e lépést Őfelsége nevében megtenné, egészen meg akar győződni afelől, hogy az elkerülhetetlenül szükséges-e, hogy a monarchia üdve elháríthatatlanul megköveteli-e. A bevezető intézkedések az orosz segítségnek elnyerése végett megtétettek ugyan, a minisztertanács azonban Excellenciád véleményét várja, hogy végleges elhatározást meghozza. 
Nagy és nehéz kő esett le Welden szívéről e levél olvastakor. Sietve válaszolt a kongresszusi tanács döntésének képviseletében, hogy az oroszok minél előbb jöjjenek, mert a Monarchia sorsa kétségbeejtő.
Április 22-én kitűzték Welden hirdetményeit a pest-budai házak falára, miszerint: Ha a császári hadak békés és rendes kivonulása Budapestről háboríttatik, kénytelen leszek a virágzó Pestet és a Lánchidat elpusztítani.
Hentzinek, a budai vár parancsnokának igencsak megtetszett a fenyegetés és tudatta Weldennel, hogy a vár raktárában több mint 10 akna van, ezek felhasználásával megoldható a pusztítás. Welden viszont szörnyülködve mondott nemet a robbantásra és megfogalmazta, hogy a röpiratokon lévő szöveg csakis fenyegetés, megvalósítására semmi képen nem kerülhet sor. Röviden: Welden a lehető leghatározottabban megtiltotta a „szörnyű cselekedetet”.
Az osztrák hadsereg 23-án indult el a nyugati határ felé, pontosabban a Wiener Wald-ba (bécsi erdő). Welden azt az utasítást küldte Schwarzenbergnek, hogy ha az oroszok elindulnak őket is irányítsák a bécsi erdőbe A fáradt és demoralizált sereg nagyon lassan haladt előre. Welden kétségbeesve a kudarcok felett, egy hosszú visszavonulás közepette nem válaszolt az osztrák minisztérium leveleire és ezek a gőgös császáriak méltóságukon alul is tartották, hogy a rebellisnek választ küldjenek. Welden estére meggondolta magát és valósággal siránkozott Schwarzenbergnek a „hordák” okozta szomorú állapota miatt. Útközben a Wiener Wald fenyves tájai felé írta a levelét Welden, aki csak Bécs miatt aggódott. Bevallotta, hogy a nyolc nap alatt, amióta a főparancsnokságot átvette, többet vesztettek, mint amennyit hat hónap alatt nyertek. A főhadiszálláson nem volt operációs terv, úgy bántak a sereggel, mint holmi kis különítménnyel. Ezt tudta, de a parancsnokságot át kellett vennie.
A legszomorúbb most jön – írta. – A hadsereg ebben az állapotában egyáltalában nem harcképes. Sokat követeltek tőle és keveset gondoskodtak róla, az élelemhiány máris érezhető. Ha követelik, ezzel a sereggel ugyan az utolsó kísérletet is tehetem, azonban kérem meggondolni, hogy ez az egyetlen sereg, mely e pillanatban még létezik. Áldani fogom az órát, amelyben más beosztást kapnék, ha az a szolgálattól való elbocsátásom is lenne, mert végtelen erkölcsi erő szükségeltetik azt elviselni, amin ezen nyolc nap alatt keresztülmentem és mégsem törtem le.Welden ekkor már bukott ember volt. Schwarzenberg már kereste a megfelelő utódot, bár 24-i válaszában biztosította Weldent a minisztertanács bizalmáról, és megnyugtatta, hogy a helyzet megoldásához idő kell, és hogy Bécsben elismerik a nagy nehézségeket. Weldent ez az új bizakodás nyugtalanította, nehogy újabb csalódások okozta szemrehányások érjék. Másnap Schwarzenberget felvilágosította, hogy a kifejezett bizalom ugyan boldoggá tenné, ha az előtte lévő feladat az emberi erőt felül nem múlná.
Annak a gondolata, hogy bennem csalódtak, irtózatos, és arra kérem alázattal Excellenciádat, hogy reményekkel vagy miegyébbel meg ne tévesztesse magát. Én magamnak sincsen már egyéb reményem, mint romok alatt eltemetve lenni. A kivezető útnak a reményéről is letett Welden.
Míg Görgey csapatai építeni kezdtél Komáromnál a jobb partra vezető hidat, hogy előkészítsék az ostromot, addig Wohlgemuth szétvert serege időt nyert és lélegzethez jutott a Vág mögött. Welden abban a hiszemben, hogy Wohlgemuth Pozsonyba vonult vissza és elhagyta a Vág vonalát, elrendelte, hogy Simunich szállítson minden ostromszert Sopronba, ő maga pedig hadseregének többi részét Mosonnál vonja össze. Wohlgemuth azonban 11 000 emberével Vágsellyénél foglalt állást, a Csallóközben lévő hadosztályt pedig Veigl dandárával 8000 főnyire erősítette. Számított rá, hogy demoralizált, fáradt, lerongyolt seregét a magyarok csakhamar ismét kiverik az állásából, és ha Pozsonytól is vissza kell vonulnia, végleg elszakítják a főseregtől.
Április 24-én az oroszoknak seregrészei, melyeket az intervenció céljára szántak, az orosz–galíciai határ közelében már készen álltak. Schwarzenberg értesítette Weldent, hogy Péterváron az orosz csapatok bevonulására vonatkozó lépéseket megtették, a hivatalos választ nyolc nap múlva várhatja. Paszkevics herceget az interveniáló orosz seregfőparancsnokát Fjodor Berg orosz tábornok, a cár küldöttje, Bécsből értesítette e lépésről. Tekintetes orosz erők álltak Krakkó felett és a bukovinai határon. Welden azonban nem képzelte, hogy az orosz bevonulást hosszadalmas diplomáciai tárgyalások előzik meg. Cordon hadügyminiszternek leírta a Wohlgemuth sereg vigasztalhatatlan állapotát és arra kérte, hogy minél hamarabb vonultassa be az oroszokat. Hasonlóképpen Galícia parancsnokát, Wilhelm Hammerstein-Equord bárót is rá akarta bírni, hogy orosz ezredet indítson Jablonkán át a Vág völgyébe.
Welden táborszernagy a visszavonulás közepette hatalmas hadseregével 25-ikén délután már Tatán állomásozott, majd 27-én már Sopron közelében volt.
A komáromi ostromütegek elszállítása nagyon lassan haladt. Simunichnak kevés hajó állt rendelkezésére és így a Komárom előtt lévő tüzérségi anyag elszállítása lassan haladt. Ezalatt Sossai dandárát a Csallóközben Lenkey tábornok visszavetette egészen Nyarasdra, miközben a császáriak nehéz veszteségeket szenvedtek, sietve retirálván. Welden Simunichot személyes felelősség mellett utasította, hogy várja be Komárom előtt Schlik hadtestét, mely valószínűleg 25-én érkezik Nagyigmándra. Simunich helyzete igen kényelmetlenné kezdett válni a magyar hídépítés láttára. Sok ágyút nem tudott elvinni, nem volt előfogat, a lakosság nem adott lovakat, de kenyeret és húst sem. A cernírozó csapatok a nagy ostrom-leszerelési munkában elfáradtak. Erre Welden megparancsolta, hogy az el nem szállított ágyúkat vesse Simunich megjelölt helyeken a Dunába, ami meg is történt.
Április 26-ára virradó éjjel Görgey átvezette a seregét a Duna jobb partjára és megkezdődött Komárom felmentése. A monostori ütegállásos helyét Simunich kiürítette, míg Schliknek a harctéren írt jelentése szerint Simunich a hegyet visszavette és azután ismét elhagyta, mert bekerítő mozdulat fenyegette. Simunich hadteste aznap Győrbe vonult vissza, mert Csorich és Colloredo-Mannsfeld váltotta föl és csak a megkezdett csata, valamint Schlik erélyes közbelépése tartotta vissza a magyar sereg előrenyomulását. Az ellenség azonban korántsem akarta abbahagyni az erőd megszabadítását, viszont mindkét félnek elfogyott a muníciója. Schlik délután 1 órakor küldött futárt Weldenhez, hogy kénytelen Győrbe visszavonulni, mert lőszerhiány miatt nem tarthatja tovább a Concó-patak mögötti állást, melyben azonban éjjeli egy óráig marad. Welden másnap felelősség terhe alatt figyelmeztette Schliket, hogy a muníciót kímélje és nevetséges távolságokra ne lődözzön. A komáromi csata április 26-án magyar győzelemmel zárult. „Az ellenség és az idő nem vár!” – kiáltotta Welden elkeseredetten. Ebben az egyben kellemesen csalódott, mert Komárom felmentése után mindkettő engedelmesen várt, míg a császári sereg rendbe szedte magát, és Bécs megszorult urai megkötötték az alkut az oroszokkal.
Welden három relációt írt a komáromi csatáról. Egyet a hadügyminiszternek, kettőt pedig a császárjának.
A nap eredménye, még ha győztünk is volna, csakis a Győrre való elháríthatatlan visszavonulást hozta. Egy lövés sem esett, mert oly közel álltak egymáshoz. Az egész egy hang nélküli fojtogatásból állt. Ha ezt az indiai sigh–ekről halljuk, megérthetjük. Embereket, akik egykor egy zászló alatt testvéreknek nevezték egymást, ilyen módon fojtogatni látni, a leglázítóbb gondolat, mely csak létezik és egy ilyen ügy győzedelmeskedjék? Istenben kellene akkor kételkednünk! Ebből a néma sáncharcból csupán 90 osztrák tudott 4 tiszttel megmenekülni.A nagysallói és komáromi csata után az osztrák hadsereg helyzete igen kétségessé vált. Az északon állomásozó Vogel hadosztály elcsigázva és felbomolva a Vághoz menekült. Felső-Magyarország megtisztult az ellenségtől. Welden Pozsony kiürítésén kezdett gondolkodni. A politikai foglyokat Welden Pozsonyból Korneuburgba szállíttatta. Pozsony megerősítésével Trattner műszaki ezredest és Pott ezredest bízta meg. Sáncok, földművek készültek, bár Trattner figyelmeztette Weldent, hogy Pozsony nem alkalmas a visszavonuló hadsereg pozíciója részére, inkább válasszák a Vág vonalat. Welden, nem is gondolt már a Vág-vonal tartására és valóban szerencsétlen taktika volt a magyar hadsereg részéről, hogy a nagysallói csata után nem üldözte az osztrákokat.
Az orosz sereg még mindig nem akart betörni Magyarországra. Most Ignaz von Legeditsch tábornokon, Krakkó parancsnokán volt a sor, hogy próbálkozzon. Fjodor Panyutyin orosz tábornokkal Nagymihályi határközségben találkozott és tárgyalt, a Galíciába való bevonulásra sem kaptak még Varsóból parancsot és hiába türelmetlenkedett Welden, aki Magyaróvárról ismét Schwarzenbergnél sürgette az orosz segítséget, e levelet 28-án írta.
Számos közlésből arról értesülök, hogy Oroszország cárja Moszkvában tartózkodik és hogy a moldovai és oláhországi orosz tábornokoknak még 26–án sem voltak instrukcióik, hogy bár Excellenciád Schobeln ezredest Varsóba küldte Paszkevics tábornagy megsürgetésére, azonban a jelen pillanat olyan sürgető, miszerint minden nap veszedelmesebbé válik és az orosz segítség későn érkezhetnék. Ezen segítségen kívül mást nem látok, mert Excellenciád semmiképpen nem maradhat azon tévhitben, hogy fegyverrel itt még egy utolsó kísérletet lehet tenni azon célból, hogy az ügynek Magyarországon és Bécsben jobb alakulást adjunk, én megkísérlem ugyan, az eredményért azonban senki sem kezeskedhet és ez a császár utolsó serege. Arra kérem Excellenciádat, hogy ezt a szempontot soha figyelmen kívül nem hagyja és fontolja meg, hogy semmilyen szerencsére nem számíthatunk, mert sohasem értjük azt kihasználni. Magyarországot röptében miénkké tettük és éppen úgy vesztettük el. Bebizonyított tény az, ha a budai legfelelőtlenebb tétlenséggel a hadsereget annyira szét nem forgácsolták volna, e hó 16-tól kezdve két nap alatt Komáromot elfoglalhattok volna, mert csak annyi időre volt muníciója. Ausztria csillagára fittyet hányok, mert a szerencse is akarja, hogy gazsuláljanak neki. Hogy minden belém kapaszkodik, a kétségbeesés egy nemével tölt el, egyedül nem tudok segíteni, nem az ellenség, hanem betegségem az, mely régóta bénít engemet és mely engem tönkretesz. Hogyan is tudna egyetlen ember mindennek megfelelni?
Welden végül azt ajánlotta, hogy Lobkowitz herceget küldjék Krakkóba, hogy rábírja az oroszokat a rögtöni bevonulásra.
Schwarzenberg beismerte: Benne vagyunk a szarban és Weldennek kellett volna kirántania bennünket.Welden azonban nem felelt meg a reményeknek. Galíciából Hammersteintól azt a választ kapta, hogy tárgyalt ugyan Paszkeviccsal, a segítséget azonban nem indíthatja el s maga Hammerstein sem tud erőt egyelőre nélkülözni. A forradalmi haderők „mirakolózus rapid” kifejlődésével szemben ő is csak az orosz segítségben látja a mentő horgonyt, és míg januárban elég lett volna 40 000, most alig lesz elég 80 000 főnyi orosz segítség. Végre április 30-án érkezett meg az orosz kurír a cár hozzájárulásával, hogy az orosz sereg Magyarországba bevonulhat. Május másodikán Welden, Schwarzenberg, Cordon és Berg orosz tábornok egy dunai hajón tárgyaltak a bevonulásról, valamint a hadműveletek terveiről.
„Hálás vagyok Excellenciádnak szíves közléseiért, melyeket tegnapi az orosz csapatok bevonulására vonatkozó nagyra becsült levelével megkaptam, igaz köszönetemet fejezem ki, ez alkalmat egyúttal fel akarok használni, hogy Excellenciádnak bizalmát újra és sürgősen arra a határozott szükségre tereljem, mely szerint az orosz császári csapatoknak valóságos megjelenését minden lehető módon elő kell segíteni és siettetni, nehogy ebben is egy fatális „már késő” váljék mottóvá. Egyúttal szeretném kérni Excellenciádat, hogy Berg tábornokot a tanácskozásra Pozsonyba küldjék hajón, nehogy az osztrák császári csapatok lezüllött állapotát lássa.”Welden a tanácskozás után arra kérte írásban Cordon hadügyminisztert, hogy gondoskodjék utódjáról, mert nem tudja, meddig fogja még a gondokat és fáradalmakat bírni.
Az oroszvári osztrák főhadiszállásról Schwarzenberg azt a jelentést kapta, hogy Welden Pestről egy névtelen levélben békekötésre szólították fel. Welden közölte Schwarzenberggel minden megjegyzés nélkül e tényt és mellékelte a levelet is. Sem Schwarzenberg, sem Welden nem reagált erre a levélre. Vagy talán Weldennek kísérlete volt ez az orosz segítség elhárítására, amihez egyenes úton nem volt bátorsága és így akarta Schwarzenberg felfogását kitapintani? Ezt ma eldönteni nem lehet, de megállapítható, hogy Welden igen sokat kedvezett a magyaroknak, még ha ez akkoriban fel sem tűnt.
Welden május elsejei jelentésében, melyet Schwarzenbergnek intézett, arra hívta fel a miniszterelnök figyelmét, hogy a szláv, azaz orosz segítségnek kényszerű igénybevételét a császár egy olyan manifesztumban tudassa a magyar nemzet jobb érzésű részével, mely kijelenti, miszerint e lépés nem jelenti nemzetiségük elnyomását, vagy a kibékítő uralkodói kéznek visszavonását, hanem csakis a szép országnak a romlás és feloszlás elöli megmentését a nagyrészt idegen lázadók és hordák kezeiből. Úgy látszik Welden, ha gyengén is, bizonyos kíméleti szempontokat tartott szükségesnek a magyar nemzettel szemben, ezt ugyan nagyon is rosszkor ajánlotta Schwarzenbergnek, aki éppen ellenkezőjét határozta el. Schwarzenberg április 30-án küldte Lobkowitz herceget a császár levelével Varsóba és Pétervárra, Caboga tábornokot pedig május 1-jén Varsóba, hogy Paszkevics herceg és az osztrák hadsereg között közvetítsen. Welden azt kérte, hogy legalább 6000 oroszt küldjenek a Vág – völgyébe és Schwarzenberg vegye tekintetbe, hogy nem 70 000 harcképes embere van, hanem alig 34 000.
A Berg tábornokkal való tárgyalások során Weldennek alkalma volt megismerni az oroszok bevonulási tervét. Az oroszok főszempontul a teljesen különálló operációk biztosítását vették és nem akartak mint a tönkrevert osztrák sereg támogatója szerepelni, hanem mint szabadítók, a forradalom elleni megtorlás hivatott képviselői, akik nem Ausztriát, nemcsak a cári birodalmat, hanem egész Európát a forradalomtól megmentik. Presztízs kérdés volt tehát a cár előtt az, nehogy a világ az intervenciós hadsereget osztrák kiegészítésnek tekintse. Welden ugyan az orosz beavatkozásra vonatkozólag több számítást és tervet is készített, de ezek hiábavalók voltak, mert az oroszokat sem siettetni, sem befolyásolni nem lehetett. Schwarzenberg is hasztalanul könyörgött Paszkevicsnek, hogy legalább egy demonstrációt végeztessen a Vág-völgyében Bécs védelmére és az osztrák hadsereg mozgási lehetőségének visszanyerésére. Amíg Miklós cár erre külön parancsot nem adott, Paszkevics herceg sem akart intézkedni.
Welden bejelentette Schwarzenbergnek, hogy magyar támadás esetén legfeljebb három napig tarthatja fel az ellenséget a Csallóköz, Pozsony, Óvár, Sopron közötti vonalon, melyet a visszavonulás után elfoglalt. Tartalékok hiányában azonban vissza kell vonulnia.
Kötelességemnek tartom, még egyszer határozottan kinyilatkoztatni, hogy miután Excellenciád utolsó sürgönyének tartalma az orosz segítséget még nagy messzeségbe állítja, mostani helyzetemben, melyet megismerni és belátni muszáj, semmi másért jót nem állhatok, minthogy magam az utolsó percig kitartok. Nem szabad tovább a képzelődés világában élnünk, a főváros és ezzel a monarchia sorsa forog kockán, amint ezt április 18-ika óta többször ismételni bátorkodtam. A mentőeszköz nincsen az én kezemben, azt kívül kell keresni. A Dukla felőli diverziók már meg nem menthetik Bécset.A Varsóban lévő Caboga tábornoknak Welden sürgetést küldött, hogy kérje meg Paszkevicset, hogy egy 15 000 főnyi sereget küldjön Gödingre és Hradischra, egy 5000 főnyit pedig a Vágvölgybe Bécs védelmére, hogy Welden offenzíve felléphessen. A főparancsnok május 4-én megbízta Jakob von Parrot tábornokot, hogy mint segédtisztje utazzon Budára és tudósítsa az ott történtekről, továbbá jegyezze meg Hentzinek azt a fenyegetést, melyet Welden mondott neki. A fenyegetés a következő volt: Welden azt mondta Hentzinek, hogyha bármilyen kárt is tesz a Lánchídban, az idős főparancsnok kivégezteti. Parrot eleget tett a kérésnek és már május 5-én Budán volt.
Schwarzenberg május 5-én személyesen értesítette Weldent, hogy Ferenc József meg szeretné szemlélni a sereget. Welden e hírre megszeppent. Schwarzenberg azonban figyelmeztette, hogy a császár jól tudja a sereg állapotát.
Ferenc József május 8-án valóban megtekintette a lezüllött sereget. Érdemes megjegyezni, hogy a magyarokat váró Ferenc József császárt Schönbrunnban 8 század katona és 3 ágyú védte.
Schwarzenberg miniszterelnök megnyugtatta Weldent, aki ekkor Pozsonyban volt, hogy a bécsieknek nincsenek fegyvereik, erről az oldalról ne tartson meglepetéstől, különben is Weldent Bécsben nagyon is tisztelték. Welden aggódott a császárért, Bécsért, helyzetét napról napra veszedelmesebbnek látta. Ha a magyar sereg Pozsony ellen tört volna, az osztrák hadseregnél valóságos debacle következett volna be. Tanácstalanul, megfelelő haditerv nélkül leste Welden az oroszok közeledését, akik azonban nem mutattak hajlandóságot a sietésre. Május 10-én még sehol sem voltak. Welden e napon Berg tábornokkal közölte általános operációs tervét, mire Paszkevics megüzente Weldennek, hogy tartózkodjon minden offenzív lépéstől és operációtól, amíg a cár Paszkevicsnek elküldi parancsait. Panyutyin tábornokot Welden Gödingbe és a Vág-völgyébe hívta, előzőleg azonban Bécsbe küldte, a főváros védelmére. A varsói parancs következtében Panyutyin nem volt hajlandó Welden parancsait követni. Welden attól félt, hogyha Budavár elesik, akkor a magyar hadsereg a felszabadult erőkkel elállja az északi szorosokat és így Panyutyin útját is, aki a sok sürgetésre Weldennek azt a választ adta, hogy parancsot vár Pétervárról.
Welden május 17-én rossz híreket kapott. A magyarok teljes erővel megkezdték Buda ostromát, Hentzi szerint csak pár napig tarthatnak ki. Schwarzenberg azzal biztatta a türelmetlenkedő főparancsnokot, hogy a cár május 18-án Varsóba érkezik és Panyutyin 20-án kézhez kapja a parancsot, amire Welden azt közölte Schwarzenberggel, hogy ebben az esetben az összes Vág-átjárót kénytelen lesz a magyar hadseregnek átengedni, amely Trencsént máris megszállta és nagy erővel fog előrenyomulni. Welden abban az erős meggyőződésben élt, hogy a magyar hadsereg nem fogja bevárni az oroszokat, hanem először csapást mér az osztrák hadseregre.
Welden május 18-án szintén Pozsonyban tartózkodott a főhadiszálláson. Vallomások szerint este nyolc óra környékén Kempka hadnagy, a segédtisztje ment be hozzá, állítólag Buda ostromáról beszéltek. Welden arra panaszkodott, hogy szörnyen fáj a feje, és egy pohár bort kért. Valamivel éjfél előtt a táborszernagyra szörnyű köhögési roham támadt. Kempka besietett hozzá, de Welden már csak néhány szót tudott mondani, majd elájult. Kempka azonnal a pozsonyi főhadiszállás földszintjére futott a seregorvos irodájába. Doktor Ewnberg megvizsgálta Weldent, de csak annyit tudott mondani, hogy egyáltalán nincs jól: lelassult a szívverése és nehezen vesz levegőt. Weldent még aznap este Bécsbe szállították, és kórházban helyezték el. Másnap egy kis időre felébredt, de csak azt mondta Kempkának, hogy menjen el a bicskei főhadiszállásra és hozza el az összes iratot, nehogy az ellenség kezébe kerüljön, majd menjen, és segédkezzen Buda védelmében. Május 21-ére már egészen jól volt, míg meg nem kapta Parrot tábornok jelentését Buda ostromáról. Parrot legelőször is azt írta, hogy a vár elesett. Másodsorban Hentzit eltalálta egy golyó és meghalt, Alnoch ezredes pedig a Lánchíd útpályájának felrobbantását megkísérelve halálra égett. Kempka hadnagy is életét vesztette. Parrot továbbá azt írta, hogy ő maga is megsebesült.
Miután Welden elolvasta a levelet, nem tudta feldolgozni az információkat. Hentziről az kiabálta, hogy felakasztani, Kempka haláláról pedig azt gondolta, hogy az ő bűne. Érdekes módon Alnochról nem mondott semmit.
Néhány nap alatt jobban lett, de amikor megtudta, hogy Schwarzenberg utasította Radetzkyt, hogy rendelje Pozsonyba Haynaut, hogy az ő segédtisztjének nevezzék ki, május 30-án lemondott.
Miután Welden 1849 közepére szinte teljesen felépült, ismét kinevezték Bécs polgári és katonai kormányzójává, amit szívesen elvállalt. Szeptemberben egy jelenet részese lett: egy gyakorlaton, amelyen öt főherceg és tizenkét tábornok vett részt Ferenc József e szavakat mondta Weldennek: „Ha valamit parancsolok, az úgy is történjen!” A császár haragja elől a csatákban edzett táborszernagy elvágtatott. Tíz perc után visszatérve nyugodtan jelentette: „Felséged parancsai végrehajtattak!”1851 júniusában vonult nyugállományba, sokak szerint azért, hogy megkaphassa az ötvenéves szolgálatért járó kitüntetést, amit Schwarzenbergtől valóban meg is kapott. Ezután Grazba költözött, ahol a császár egy lakást biztosított az idős táborszernagynak.
Egészségügyi állapota egyre romlott, de nem pihent. 1851 második felében, nyugdíjazása után írta meg a Der Krieg von 1809 zwischen Österreich und Frankreich című könyvét. 1852-ben megtervezte a grazi Schlossberget, majd a császárral egyeztetve még az évben elkezdték kivitelezni. 1852-ben írta meg a Der Krieg der Österreicher in Italien 1813–14., a Geschichte der Feldzüge 1848–49. és a Der Feldzug der Österreicher gegen Russland 1812 című könyveit. 1853-ban fejezte be az Episoden aus meinem leben című könyvét és valósította meg a róla elnevezett rokkantalapot is. 1853. augusztus 7-én nemsokkal éjfél után érte a halál, egy cseléd vallomása szerint aznap Welden szintén nem érezte jól magát. Még naplójában sem írt aznap bejegyzést, gondolta holnap majd megírja. Sajnálatos módon azonban ezt már nem tehette meg. Feltételezések szerint egyszerűen elaludt, leállt a szíve.
Temetésére augusztus 10-én került sor. Ferenc József egy órán át tartó beszéddel, Radetzky pedig Welden életútjának bemutatásával emlékezett meg "az Osztrák Császárság legnagyobb emberéről". A minisztériumban és a gyalogságnál két hétig tartó gyászt rendelt el a császár. Máig nem lehet tudni, hogy hol temették el.
Műveltségét jellemzi, hogy németül, angolul, olaszul és latinul is folyékonyan beszélt, de kisebb segítségekkel a magyart is megértette. Kassa és Bécs díszpolgárává avatták, Bécsben 1869-ben róla nevezték el a Weldengasse-t. Grazban, a Stadt parkban Hans Gasser által készített ércszobor őrzi emlékét.
Mint szenvedélyes botanikus, az első években, amikor Zárában tartózkodott tanulmányozta majdnem egész Dalmácia és Montenegró növényrendszertanát. Felfedezett néhány új növényfajt is. Welden sokat írt a német folyóiratoknak a botanikai kutatásokról, valamint a parkokról, az angol tájképi kertekről.
Welden a manőverek és a hadi tervezés szakértője volt, a megtorlásban nem vett részt. Erre utal, hogy nem végeztette ki Mednyánszky Lászlót és Gruber Fülöpöt. (Haynau már kinevezése másnapján elrendelte kivégzésüket, jóllehet sem Windisch-Grätz, sem Welden nem látott viselkedésükben főbenjáró bűnt.)
Bécs kormányzójaként élt a kegyelmezési jogával. Nem végeztette ki Móga Jánost és Franz Holtschét, akik a magyar oldalon harcoltak. Sokan kérdezték, mi lett volna, ha nem mond le? Kivel végeztette volna el az osztrák udvar a megtorlást?
Szent Hubertus-rend csillagjaWelden táborszernagyot 1853. januárjában tiszteletbeli tábornaggyá (Feldmarschall) nevezték ki és előterjesztették, hogy megkapja az Aranygyapjas rendet, de erre halála miatt nem került sor.
Hermann Róbert: A császár felelőssége – I. Ferenc József és a megtorlás. In: Kisebbségkutatás 2007/3.
Steier Lajos: A szabadságharc revideált története. Az 1849-iki trónfosztás előzményei és következményei. Ismeretlen adalékok az 1848-49-iki szabadságharc történetéhez, Genius Könyvkiadó, 193?.
Hermann Róbert: 1848-1849 A szabadságharc hadtörténete, Korona, Budapest, 2001, ISBN 9789639376212
Závodszky Géza és Hermann Róbert: Új képes történelem sorozat. Nemzet születik, Magyar könyvklub, Budapest, 1999, ISBN 9635484712
Hermann Róbert (szerkesztő): 1848-1849 A forradalom és szabadságharc képes története, Tóth könyvkereskedés, Debrecen, 2008, ISBN 9789635966912
Hermann Róbert: Két fővezér Magyarországon: Windisch-Grätz és Haynau, Rubicon-Történelmi Magazin, 1999/4, 34-35. oldal
Csatáknak éve volt 1849-2009. Naptár. Hermann Róbert életrajzi kutatásaival. Komárom önkormányzata, Komáromi nyomda, 2008.

Luka Modrić (kiejtése [ˈluːka ˈmɔːdritɕ], Zára, 1985. szeptember 9. –) aranylabdás, világbajnoki ezüstérmes horvát válogatott labdarúgó, a Real Madrid középpályása. Legtöbbször a pálya középső részén helyezkedik, de kimagasló teljesítményt képes nyújtani mind támadó-, mind pedig védekezőbb feladatok ellátása közben is. Általános vélemények szerint az egyik utolsó klasszikus irányító, azaz deep-lying playmaker, akinek feladata csapatának irányítása, a csatárok kiszolgálása, a játék szervezése. Ezenkívül sokan tartják generációjának egyik legjobb középpályásának, valamint minden idők legjobb horvát labdarúgójának.A Zára városának vonzáskörzetében született Modrić gyermekkora egybeesett a horvátországi háborúval. 1996-ban került szülővárosának csapatához, az NK Zadarhoz, ahonnan 2002-ben a Dinamo Zagreb akadémiájára került. Eleinte kölcsönben játszott a Zrinjski és az Inter Zaprešić csapatainál, ahol a megfelelő játéklehetőséget is megkapta fejlődése érdekében. 2005-ben mutatkozott be a Dinamo Zagreb első csapatában, ahol egymást követő három évben nyert bajnoki címet, 2007-ben pedig a liga legjobb játékosának is megválasztották. 2007 nyarán a Tottenham szerződtette, mintegy 16 és félmillió fontot fizetve érte a zágrábiaknak.
A 2011–2012-es szezont követően Modrić csatlakozott a spanyol Real Madrid csapatához, akik 30 000 000 font ellenében szerződtették a horvát középpályást. Nagy szerepe volt, hogy a klub megszerezte tizedik Bajnokok Ligája-győzelmét, azaz elérte a La Décimát. Miután Zinédine Zidane átvette a csapat irányítását, Modrić alapembere volt az egymást követő három évben is Bajnokok Ligáját nyerő csapatnak. 2016-ban és 2017-ben is a sorozat legjobb középpályásának választotta az Európai Labdarúgó-szövetség.
Modrić 2006 márciusában debütált Horvátország válogatottjában egy Argentína elleni mérkőzésen, míg első gólját Olaszország ellen szerezte címeres mezben. Modrić Horvátország „második Aranygenerációjának” tagja, válogatottban való bemutatkozását követően minden nemzetközi tornán részt vett, ahová hazája csapata kiharcolta a részvételi jogot. 2008-ban az Európa-bajnokság All-Star csapatába választották, második horvátként a labdarúgás történetében. 2015-ben az első olyan horvát játékos lett, aki valaha is szerepelt a FIFA World XI-ben, azaz a Nemzetközi Labdarúgó-szövetség Év csapatában. 2016-ban és 2017-ben megismételte ezt a teljesítményt, ezekben az években az UEFA is beválasztotta saját év végi álom tizenegyébe.
A 2018-as világbajnokságon döntőbe vezette a horvát válogatottat, amely története legjobb eredményét érte el, Modrićot pedig a torna legjobb játékosának választották a szakemberek. Pályafutása során hat alkalommal lett az év horvát labdarúgója, ezzel első a vonatkozó ranglistán, holtversenyben Davor Šukerrel.
Luka Modrić 1985. szeptember 9-én született, a Zára városától északi irányban negyven kilométerre fekvő Zaton Obrovački településen, a Velebit hegylánc árnyékában, amely akkor még a volt Jugoszlávia területén volt található. Stipe Modrić aeromechanikus és Radojka Dopuđ legidősebb gyermekeként látta meg a napvilágot. Gyermekkora egybeesett a horvátországi háborúval, ami miatt családja kénytelen volt elmenekülni a területről. Apja utóbb csatlakozott a horvát hadsereghez. Luka nagyapját szerb lázadók fogták el és ölték meg, majd amikor a háború elérte Jasenicét, a családnak újból menekülnie kellett. Modrić menekültté vált, majd visszaköltöztek Zárába. Egy interjúban úgy nyilatkozott erről az időszakról, hogy bár ekkoriban szinte minden nap bombázták a várost, és a háború nyilvánvalóan olyasvalami volt, ami a személyiségét is erőteljesen formálta, de sok más gyermekéhez hasonlóan az ő szülei is mindent megtettek, hogy ebből a lehető legkevesebbet érzékeljék testvéreivel, akikkel mindennapjaikat a labdarúgás töltötte ki. Ezekben a nehéz időkben főleg a szálloda parkolójában, ahol laktak, kezdett el játszani Luka Modrić, mielőtt 1992-ben belépett egy sportkörbe, miközben az általános iskolát is elkezdte. Előbbit nagybátyja segítségével tudták finanszírozni a szülei. Gyermekként Zvonimir Boban és Francesco Totti voltak a példaképei.
Az alapokat a családja által támogatott sportkörben, majd az NK Zadar akadémiáján sajátította el, ahol Domagoj Bašić volt az edzője, Tomislav Bašić pedig az ifjúsági akadémia vezetője. Tomislav Bašićot Modrić a második apjának tekintette. Mivel túl fiatalnak és alkatilag gyengének találták, a Hajduk Split vezetői nem ajánlottak neki szerződést. Több utánpótlástornán vett részt, amiknek következtében Bašić szorgalmazta, hogy a Dinamo Zagreb akadémiájánál folytassa pályafutását. Modrić 2001-ben, 16 éves korában írt alá a fővárosiakhoz. Egy szezont töltött az ifjúsági csapatnál, majd kölcsönben a Zrinjski és az Inter Zaprešić csapataiban játszott, hogy fejlődése töretlen maradjon. Ebben az időszakban megalapozta sokoldalú játékstílusát, és 18 éves korában a bosnyák liga legjobb játékosának választották. A Zaprešićet az élvonalba való feljutáshoz segítette. 2004-ben elnyerte az év horvát reménysége díjat, ami a legjobb utánpótláskorú játékosnak adtak át minden szezon végén. 2005-ben tért vissza Dinamo Zagrebhez.
A 2005–2006-os szezon előtt Modrić egy hosszútávú, tízéves szerződést írt alá a Dinamóval. A szerződésből származó bevételekből Zárában lakást vásárolt családjának. Az idény során alapemberré vált a csapatban, 32 bajnoki mérkőzésen 7 gólt szerzett, az idény végén pedig bajnoki címet ünnepelhetett. A 2006–2007-es szezonban a Dinamo ismét megnyerte a bajnokságot, Modrić pedig hasonlóan az előző szezonhoz, ismét meghatározó tagja volt a csapatnak, 30 bajnokin hatszor talált az ellenfelek kapujába. A szezon végén az év játékosa díjat is átvehette. A következő évadban a 2007–2008-as UEFA-kupa selejtezőjének play-off körében Mario Mandžukićcsal nagyszerű teljesítményt nyújtva szinte egymaga ejtette ki a holland AFC Ajaxot és juttatta csapatát a csoportkörbe, ahonnan azonban nem sikerült a Dinamónak a továbbjutást kivívnia. Modrić hamar közönségkedvenccé vált, hazai mérkőzéseiken a Maksimir Stadionban rendre a nevét skandálta a fanatikus szurkolótábor. A klub egymást követő harmadik évben szerzett bajnoki címet, Modrić 25 bajnoki találkozón 13 gólt szerzett. Ebben az időszakban már európai élklubok, mint a Barcelona, Arsenal és Chelsea érdeklődtek iránta.
Modrić 2008. április 26-án megállapodott a londoni Tottenham csapatával, hogy a következő szezontól a csapatnál folytatja pályafutását. Az ő szerződtetése volt az első igazolás a Premier League-ben azon a nyáron. A klub elnöke, Daniel Levy személyesen utazott Zágrábba, hogy a hatéves szerződést aláírassa a horvát játékossal. A Tottenham 16,5 millió fontot fizetett Modrićért, ami akkor Darren Bent klubcsúcsot jelentő átigazolási összegével volt egyenlő. 2006. augusztus 16-án debütált a Premier League-ben, 2–1-es vereséggel a Riverside Stadionban a Middlesbrough ellen.Modrić angliai karrierje nehezen indult egy térdsérülés miatt, sérülékenysége miatt pedig az angol sajtó és Arsène Wenger is kritikával illette. Modrić egy interjúban erről így nyilatkozott: „a kritikusok arra késztetnek, hogy megmutassam az embereknek, tévednek, talán gyengének tűnhetek, de nagyon erős személy vagyok szellemileg és fizikailag egyaránt, és soha nem volt gondom a fizikai adottságaimmal”. Visszatérése után jobbára a középpálya közepén játszott, de előfordult, hogy a bal szélen, Wilson Palacios mellett kapott szerepet. Egy alkalommal ennek kapcsán csapattársa, Tom Huddlestone is sokoldalúságát dicsérte.Miután Juande Ramos helyett Harry Redknapp lett a csapat menedzsere, Modrić újra inkább a középpálya közepén kapott szerepet, és itt a csapat játékára is nagyobb hatással tudott lenni. Redknapp elismerte kvalitásait, és úgy nyilatkozott, hogy csapatát a horvát játékmester köré fogja felépíteni. A Chelsea elleni bajnokin megszerezte első Premier League-gólját, de teljesítményével kitűnt a városi rivális Arsenal elleni 4–4-es bajnokin is.
A 2009–2010-es szezon előtt Redknapp elmondta Modrićról, hogy „pokolian jó játékos, minden menedzser álma, soha nem panaszkodik, rengeteget dolgozik, cseleivel bármelyik védőt képes átjátszani. A liga legjobb négy csapata közül bármelyikbe beférne”. 2009. augusztus 29-én, a Tottenham 2–1-es győzelmével véget érő találkozón Modrić vádlisérülést szenvedett. A következő nap megerősítették, hogy nagy valószínűséggel hat hétig nem tud pályára lépni. December 28-án visszatért a pályára és a West Ham elleni városi rangadón 2–0-s győzelemhez egy büntetőből szerzett góllal járult hozzá. 2010. február 28-án ismét betalált az Everton elleni hazai győzelemkor, illetve gólt szerzett a Burnley elleni május 9-i vereségkor is.2010. május 30-án Modrić új, hat évre szóló szerződést kapott, amely 2016-ig szólt; aláírása után azt mondta: „A Tottenham Hotspur adta nekem az esélyt a Premier League-ben való szereplésre, és továbbra is nagy sikereket akarok elérni velük. Igen, érdeklődtek más nagy kluboktól, de nem érdekel, úgy gondolom, a csapat fejlődőképes, és én velük akarok sikeres lenni”.
2010. szeptember 11-én szerezte első idénybeli gólját a West Bromwich Albion elleni 1–1-es bajnokin. November 28-án, a Liverpool elleni hazai mérkőzésen elért gólját később öngólként könyvelték el. Redknapp a White Hart Lane-en a Manchester United elért döntetlent követően elsősorban az ő játékát emelte ki. „Hihetetlen volt, csodálatos, fantasztikus labdarúgó, a legszűkebb helyeken veszi át a labdát a körülötte lévő emberekkel a nyakán. A világ bármely csapatába beférne.” Modrić a Tottenham 3–2-es Stoke elleni győzelmekor és 2011. május 15-én a Liverpool 2–0-s legyőzésekor is góllal segítette csapatát.Ebben az évben a Bajnokok Ligájában is szerepelhettek. Az első mérkőzésen, október 20-án, a San Siróban az Internazionale ellen 4–3-ra ugyan a Tottenham vesztett, de Modrić és Gareth Bale kiemelkedő teljesítményt nyújtott a találkozón. November 2-án, immár hazai pályán gólpasszt adott Rafael van der Vaartnak, a Tottenham pedig 3–1-re nyert. A következő mérkőzésen, a Werder Bremen ellen Modrić győztes gólt szerzett. Végül a Real Madrid elleni negyeddöntőben búcsúzott csapatával a sorozattól.Modrić a szezon során 32 Premier League-mérkőzést játszott, és három gólt szerzett, 87,4%-os passzpontossággal. A szezon végén őt választották a csapat szurkolói az Év játékosának. Sir Alex Ferguson, a Manchester United menedzsere azt mondta, hogy ő az év Premier League-játékosának választotta volna Modrićot.
2011 nyarán Modrićot a Tottenham városi riválisa, a Chelsea szerette volna leigazolni, előbb 22, majd 27 millió fontos ajánlatot téve érte csapatának. Daniel Levy klubelnök mindkét ajánlatot elutasította. Modrić kijelentette, hogy egyetért Levy elnök úrral, és bár a nagy csapatok ajánlatai megtisztelőek, nem szeretne távozni. A spekulációk az egész átigazolási szezonban folytatódtak, azonban ez rányomta bélyegét teljesítményére, a Manchester United elleni nyitó mérkőzést követően, ami 3-0-s vereséggel zárult, Modrić úgy nyilatkozott, hogy „a feje nem volt a megfelelő helyen”. A nyári átigazolási szezon utolsó napján a Chelsea egy utolsó, 40 millió fontos ajánlatot tett, de végül a Tottenham ezt sem fogadta el.A sikertelen átigazolást követően Harry Redknapp elmondta Modrićnak, hogy összpontosítson a játékra, ami saját és csapata szereplését is előremozdítja. Szeptember 18-án a Liverpool elleni bajnokin 23 méterről lőtt gólt, következő találatát pedig csak 2012. január 14-én a Wolverhampton Wanderers elleni bajnokin szerezte. Január 31-én a Wigan Athletic elleni 3–1-es sikerhez két góllal járult hozzá. A szezonban harmadszor választották be a forduló válogatottjába. Utolsó gólját a csapatban május 2-án szerezte a Bolton Wanderers elleni 4–1-es győzelemkor.
2012. augusztus 27-én a Real Madrid bejelentette, hogy megállapodást kötött a Tottenhammel, aminek értelmében 30 000 000 font ellenében szerződteti a horvát középpályást. Modrić ötéves szerződést kötött a spanyol klubbal. Két nappal később a Real Madrid a Barcelonával játszott a 2012-es szuperkupáért, Modrić pedig a 83. percben állt be Mesut Özil helyére. Az idény eleje legfőképpen arra ment rá, hogy az edző, José Mourinho bizalmát elnyerje, ugyanis a felkészülés nagy részéről hiányzott, így eleinte kevesebb lehetőséget kapott. A veterán középpályás Xabi Alonso és Sami Khedira jelenléte, valamint Özil irányító poszton való szerepeltetése miatt az első pár hónapban Modrić jobbára csereként kapott lehetőséget. A Bajnokok Ligájában szeptember 18-án mutatkozott be új csapatában a Manchester City ellen 3–2-re megnyert csoportmérkőzésen. November 3-án a Real Zaragoza elleni bajnokin szerezte első gólját, csapata 4–0-s győzelmet aratott. November 17-én gólpasszt adott Karim Benzemának az Athletic Club ellen 5–1-re megnyert találkozón.2013. március 2-án kezdőként szerepelt a Barcelona elleni rangadón, és a 83. percben az ő szögletét követően szerzett győztes gólt Sergio Ramos. Március 5-én a második félidőben lépett pályára a Bajnokok Ligája kieséses szakaszában a Manchester United ellen, ám végül így is kulcsszerepe volt abban, hogy csapata megnyerte a mérkőzést, és 3–2-es összesítéssel bejutott a következő körbe. Modrić kezdőként játszott a Bajnokok Ligája elődöntőjében a Borussia Dortmund ellen. Április 24-én a Real Madrid 4–1-es vereséget szenvedett a német csapat ellen, és mivel a második mérkőzésen csak 2–0-ra tudott nyerni, nem jutott a döntőbe. 2013 márciusától Modrić formája és befolyása a középpályán tovább javult, immár a spanyolok meghatározó játékosa lett. Május 8-án az első gólt előkészítette, a negyediket saját maga szerezte a Málaga elleni győztes bajnokin.
Az új vezetőedző, Carlo Ancelotti érkezésével Modrić a csapat egyik legbiztosabb kezdőjévé vált és a középpályán legtöbbször Xabi Alonsóval játszott párban, hogy biztosítsa a védekezés és a támadás egyensúlyát. A csapat leghatékonyabb játékosa volt, átlagosan 90%-os passzpontossággal a spanyol bajnokságban. Első gólját a Bajnokok Ligájában szerezte a dán København elleni csoportmérkőzésen. A bajnokságban a Getafe ellen 3–0-ra megnyert mérkőzésen volt először eredményes az idény során. Kezdőként végigjátszotta a Barcelona elleni kupadöntőt, amelyet a Real Madrid 2–1-re nyert meg.A Bajnokok Ligája negyeddöntőjének első találkozóján gólpasszt adott Cristiano Ronaldónak, 3–0-s győzelemhez segítve csapatát, akik így visszavágtak a Dortmundnak az egy évvel korábbi kiesésért. A klubban játszott 100. tétmérkőzésén gólpasszt adott a Bayern München elleni elődöntős párharc során, a Real Madrid pedig 12 év elteltével jutott be ismét a legrangosabb kupasorozat döntőjébe. A párharc mindkét mérkőzése után beválasztották a forduló csapatába. Május 24-én, a döntőben Modrić ismét gólpasszt adott, ezúttal szögletből Sergio Ramosnak, aki a 93. percben egyenlített az Atlético de Madrid elleni fináléban. A Real a hosszabbításban 4–1-re nyert és megszerezte a klubtörténet tizedik Bajnokok Ligája-győzelmét, a La Décimát. A szezon végén a Bajnokok Ligájában a szezon csapatába választották és ő lett a spanyol bajnokság legjobb középpályása is.
2014 novemberében Modrić új szerződést írt alá, amely szerint 2018-ig a Real Madridban marad. Xabi Alonso távozásával partnere az újonnan érkezett Toni Kroos lett a középpályás sor közepén. A Real Madrid a 2014-es UEFA-szuperkupa megnyerésével kezdte a szezont a Sevilla ellenében. A spanyol bajnokságban a Real Sociedad ellen, majd a Bajnokok Ligájában is gólpasszt adott Gareth Bale-nek a Basel elleni összecsapáson. A Villarreal elleni 2–0-s győzelemkor idénybeli hetedik gólját szerezte egy tizenhatoson kívüli látványos lövéssel.November végén combsérülést szenvedett az Olaszország elleni válogatott mérkőzésen, és három hónapos kihagyás várt rá. 2015 márciusában tért vissza a pályára és a kezdőcsapatba. Április 21-én a Málaga elleni 3–1-es hazai győzelemkor a jobb térdében megnyúltak a szalagok, emiatt egészen májusig nem játszhatott. Sérülésével a Real Madrid 22 szezonban egyhuzamban megnyert győzelmi sorozata véget ért. A távolléte és a minőségi helyettesítő hiánya volt a legfőbb oka, hogy csapata nem nyerte meg a La Liga és a Bajnokok Ligája küzdelemsorozatát sem. Ancelotti erről azt mondta: „Modrić kihagyta az év nagy részét, és ez nagyban hátráltatott minket”. teljesítményét így is elismerték, a szezon végén beválasztották az év csapatába, a FIFA World XI-be.
Ancelottit a szezon előtt Rafael Benítez váltotta a kispadon, de Modrić nála is a csapat kulcsjátékosa maradt. Az idény elején több kisebb sérülést is összeszedett, így szeptemberben, novemberben és decemberben is kihagyott mérkőzéseket. Az ukrán Sahtar Doneck elleni Bajnokok Ligája csoportmérkőzésen kiemelkedő játékot nyújtott, csapata csoporttalálkozóinak nagy részén pályára tudott lépni, de októberben újabb izomsérülést szenvedett és csak a Paris Saint-Germain elleni november 20-i mérkőzésen került vissza a csapatba.2016 januárjában Benítezt Zinédine Zidane váltotta a csapat élén. A francia vezetőedző úgy nyilatkozott, hogy Modrić „a játék mestere” és a legfontosabb kapocs a védekező és a támadó játékosok közt. Az ezt követő időszak első három mérkőzésén az RC Deportivo de La Coruña, a Sporting de Gijón és a Real Betis elleni találkozókat követően több dicséretet kapott a sajtótól a játékáért, a csapat pozicionálásáért és a gólhelyzetek megteremtéséért. Február 7-én győztes gólt szerzett a Granada elleni 2–1-es győzelemkor.Rendszeresen a kezdőcsapatban kapott helyet a szezon második felében, csapata pedig újból megnyerte a Bajnokok Ligáját, ahol a döntőben ezúttal is az Atlético Madridod győzte le, ezúttal büntetőpárbajt követően. Mind a Bajnokok Ligájában, mind a La Ligában az Év csapatába választották. Másodszor kapta meg a bajnokság legjobb középpályása díjat és újból bekerült a FIFA World XI-be, valamint az Európai Labdarúgó-szövetség is az Év csapatába választotta.
2016. október 18-án Modrić új szerződést írt alá a Real Madriddal, amely a spanyol klubhoz kötötte őt 2020 nyaráig. Bal térdének sérülése következtében szeptember közepétől nyolc mérkőzést hagyott ki november elejéig. December 18-án a csapattal elnyerte a 2016-os FIFA-klubvilágbajnokság trófeáját. 2017. március 12-én a Betis 2–1-es legyőzésekor Modrić 200. tétmérkőzését játszotta a Real Madridban.A szezon folyamán rendszeresen kezdőjátékos volt, csapata megnyerte a spanyol bajnokságot és megvédte Bajnokok Ligája-elsőségét is. A Juventus elleni döntőben a második gól előtt ő adta a passzt Cristiano Ronaldónak. Újra beválasztották a Bajnokok Ligája szezon legjobb csapatába, ezzel ő lett az első horvát játékos aki ezt elmondhatta magáról. Ezenkívül az év középpályása lett az UEFA szavazásán, újra bekerült a FIFA World XI-be, jelölték Az év férfi labdarúgója díjra és ötödik lett az év végi Aranylabda-szavazáson.
Miután James Rodríguez a Bayern Münchenhez távozott, Modrić örökölte a mezét, és ő viselte ettől fogva a 10-es számú trikót. Decemberben újra megnyerte csapatával a FIFA-klubvilágbajnokságot és őt választották a torna legjobb játékosának. 2018. január 7-én szerezte egyetlen bajnoki gólját a Deportivo ellen. A szezon folyamán rendszeresen kezdőjátékos volt, a Real Madrid pedig egyedülálló módon sorozatban harmadszor is megnyerte a Bajnokok Ligáját. A döntőben ezúttal a Liverpool volt az ellenfél. Modrić sorozatban harmadszor került be a sorozat év végi álomcsapatába.Augusztus 30-án a Európai Labdarúgó-szövetség újra megválasztotta az előző Bajnokok Ligája-idény legjobb középpályásának, valamint Modrić vehette át az Az év férfi labdarúgója díjat is. A Nemzetközi Labdarúgó-szövetség szeptember 24-én tartott londoni díjátadó ünnepségén őt választották az év férfi labdarúgójának. November végén a Nemzetközi Labdarúgás-történeti és -statisztikai Szövetség Modrićot választotta az év legjobb játékosának, majd december 3-án a Párizsban tartott díjátadó ünnepségen átvehette az aranylabdát is.
Modrić az U17-es korosztálytól az U21-es korosztályig az összes utánpótlás válogatottban pályára lépett. A horvát válogatottban 2006. március 1-jén mutatkozott be Bázelben, egy Argentína ellen 3–2-re megnyert felkészülési mérkőzésen.
Az új szövetségi kapitány, Slaven Bilić kinevezésével Modrić egyre nagyobb szerepet kapott a válogatottban is. A 2006-os világbajnokságon két csoportmérkőzésen lépett pályára Ausztrália és Japán ellen. Első válogatott gólját az olaszok ellen szerezte augusztus 16-án.
A horvát válogatott sikeresen kvalifikálta magát a 2008-as Európa-bajnokságra, köszönhetően Modrićnak is, aki főleg az Anglia elleni hazai selejtezőn nyújtott kiemelkedő teljesítményt, és akit „a horvát Cruijff”-ként kezdtek emlegetni. 2008. június 8-án a negyedik percben büntetőből volt eredményes a házigazda osztrák válogatott ellen, ezzel nyertek a horvátok 1–0-ra. Ez volt az addigi leggyorsabb büntetőből szerzett gól az Európa-bajnokságban történetében. A következő mérkőzésen 2–1-re győzték le Németországot, Modrićot pedig mérkőzés legjobbjának választották. A törökök elleni negyeddöntőben Ivan Klasnić góljával megszerezték a vezetést a hosszabbításban, azonban Semih Şentürk egyenlített, a tizenegyespárbajban pedig a törökök jutottak tovább, miközben többek közt Modrić is elrontotta a maga lövését. A torna végén beválasztották az All Star-csapatba, második horvát labdarúgóként a sportág történetében Davor Šuker után.
A 2010-es világbajnokság selejtezőiben Modrić három gólt ért el Kazahsztán, Andorra és Ukrajna ellen, így Ivica Olić, Ivan Rakitić és Eduardo da Silva mellett csapata legeredményesebbje volt, a horvátok azonban ennek ellenére sem tudták kiharcolni a világbajnoki szereplést.
A 2012-es Európa-bajnokság selejtezői alatt Izrael ellen lőtt gólt. A kontinenstornán Spanyolországgal, Olaszországgal és Írországgal kerültek egy csoportba. Modrić mindhárom találkozón kezdőként lépett pályára, de nem sikerült továbbjutni a csoportból. Legemlékezetesebb teljesítményét a címvédő spanyolok ellen nyújtotta, azonban az a mérkőzés 1–0-s spanyol sikerrel ért véget. A horvátok egyedül az íreket tudták legyőzni 3–1-re. Ugyan ezúttal nem választották be a torna csapatába, de a The Daily Telegraph a negyeddöntők után a legjobbak közé sorolta, illetve a szaksajtótól is jó kritikát kapott a játéka.
A 2014-es világbajnokságra csak pótselejtezőkkel sikerült kijutniuk a horvátoknak, ahol egy csoportba kerültek a házigazda Brazíliával. A torna nyitómérkőzésén a házigazdák 3–1-re győztek, Modrić pedig kisebb sérülést szenvedett. A folytatásban Kamerunt 4–0-ra megverte a horvát csapat, de nem sikerült továbbjutniuk a csoportból, miután Mexikótól 3–1-es vereséget szenvedtek.
A 2016-os Európa-bajnokság selejtezői alatt Málta ellen góllal ünnepelte 29. születésnapját, majd Azerbajdzsán ellen is eredményes volt. Az Európa-bajnokság első csoportmérkőzésén Modrić gólt szerzett Törökország ellen, így ő lett az első horvát aki két különböző kontinenstornán is eredményes volt. Őt választották a mérkőzés emberének is, de a torna későbbi szakaszát ki kellett hagynia kisebb izomsérülése miatt. A horvátok a nyolcaddöntőben a későbbi győztes Portugália ellen 1–0 arányban maradtak alul.
A horvátok a 2018-as világbajnokságra is csak pótselejtezőket követően tudtak kvalifikálni. A görögök elleni párharc során Modrić a hazai pályán 4–1-re megnyert találkozó első gólját szerezte büntetőből. A világbajnokságon Argentína, Izland és Nigéria volt a válogatott csoportellenfele. A csapat szurkolói nagy elvárásokkal tekintett a Mandžukić, Rakitić és Modrić nevével fémjelzett „második Aranygeneráció” szereplése elé. Az első mérkőzést Nigéria ellen 2–0-ra nyerte a csapat, Modrić büntetőből talált be és ő lett a mérkőzés legjobbja is. A második, Argentína elleni mérkőzésen a Lionel Messivel felálló dél-amerikaiak ellen a Modrić vezette horvátok fölényes 3–0-s győzelmet arattak. A Real Madrid középpályása a második gólt szerezte egy 23 méterről ellőtt lövést követően. A Nemzetközi Labdarúgó-szövetség szakemberei ezúttal is Modrićot választották a találkozó legjobbjának. Az Izland elleni találkozón is sikert ért el a csapat, így százszázalékos teljesítménnyel, csoportelsőként jutott a legjobb tizenhat csapat közé. Modrićot a FourFourTwo, aThe Daily Telegraph és az ESPN is a csoportkör legjobbjának választotta.Az egyenes kieséses szakasz első körében a dán válogatottal találkoztak a horvátok és végeztek 1–1-es döntetlenre. Ante Rebić a hosszabbításban büntetőt harcolt ki csapatának, azonban Modrić hibázott, így tizenegyespárbajra került sor. Itt végül a horvátok nyertek 3–2-re és bejutottak a legjobb nyolc csapat közé. A negyeddöntőben július 7-én a házigazda orosz válogatott volt a következő ellenfél, és ezúttal sem született döntés a rendes játékidőben. Domagoj Vida a hosszabbítás hajrájában előnyt szerzett csapatának, de a házigazda egyenlített, a 2–2-es döntetlent követően pedig újabb büntetőpárbaj következett. Itt újra a horvátok győztek, míg Modrić ezúttal is a találkozó legjobbja lett a FIFA illetékesei szerint. Július 11-én az angolok elleni elődöntőt a hosszabbítást követően 2-1-re nyerték meg a horvátok. Modrićot ezen a találkozón cselei és szervezőképessége, valamint passzai miatt emelték ki, míg a győztes gólt Mandžukić szerezte. A július 15-én rendezett döntőben Horvátország 4–2-es vereséget szenvedett az esélyesebbnek tartott Franciaország ellen, de így is története legjobb eredményét érte el, felülmúlva a Davor Šuker vezette csapat 1998-as bronzérmét. A világbajnokság szervezői Modrićot választották a torna legjobb játékosának, így ő kapta a világbajnokság Aranylabdáját.
Modrić gyors és kreatív játékmesternek számít, aki nagyszerűen átlátja a pályát, valamint a játékot, ezért egy megindulással, rövid vagy hosszú passzokkal helyzetbe tudja hozni társait. Mindkét lábával ügyesen bánik a labdával, ő az összekötő kapocs a középpályán a védők és a támadók között. Jó a pozíciós játékban, ő szabja meg csapata játékritmusát, labdavezetési és labdabirtoklási képessége is átlagon felüli. Gyakran nevezik a középpálya Maestrójának, azaz mesterének („Midfield Master”), de hasonlították már egy zenekar karmesteréhez is, és illették a „bábmester” és a „középpálya mágusa” becenévvel is. Amikor a Real Madridhoz igazolt, akkor a spanyol médiában egyszerűen csak El Pájaróként („a Madár”) emlegették, míg csapattársai a „Lukita” becenevet adták neki.
Modrić komplex játékos, elsősorban a középpályás sor közepén, az irányító poszton helyezkedik. Pályafutása elején a Dinamo Zagrebben támadó középpályásként játszott, csakúgy, mint a Tottenhamnál az odaigazolását követő első időszakban. A 2010–2011-es szezonban picit hátrébb húzódva, amolyan mélységi irányító szerepkörben játszott, elsődleges feladata az volt, hogy csapattársainak helyzetet teremtsen. Bár alapjában véve támadó középpályás, Modrić rengeteg munkát végez el egy mérkőzés alatt, ennélfogva az irányító poszt mellett akár védekező feladatok ellátására is alkalmas. Az egyik legsokoldalúbb játékos a világon, képes több középpályás pozícióban is játszani. Jonathan Wilson brit újságíró szerint a 4-2-3-1 rendszerben Modrić egy harmadik típusú középpályás, a két feladatkör közti összekötő kapocs.Amikor Angliában a pozícióját hátrébb vonták, az kihatással volt a szerzett góljai, sőt gólpasszai számára is. Ennek ellenére a csapatban a második legmagasabb pontszáma volt, ami az úgynevezett kulcspasszokat illeti (2,06), valamint nagyon magas passzpontossági arány jellemezte játékát (87%), a legmagasabb passz/mérkőzés-mutatóval (62,5), a legtöbb sikeres csellel (2,2) és a legtöbb labdaszerzéssel (2,5) is ő rendelkezett. Ezek azok a magas statisztikai mutatók, amelyek a Premier League legjobb középpályásai közé emelték. A 2011–12-es szezonban statisztikailag a legmagasabban rangsorolt játékosok közé tartozott az európai élbajnokságokat figyelembe véve, olyan játékosok mellett, mint Xabi Alonso, Andrea Pirlo, Bastian Schweinsteiger és Xavi Hernández.Amikor Modrić megérkezett Spanyolországba a Real Madridhoz, akkor a játékosposztokat klasszikusan számokkal – hatos (védekező), nyolcas (középső középpályás) vagy tízes (támadó) – leíró szakemberek az ő pozícióját amolyan 8-as és 9-es közti, kissé hátravont, mélységi irányítóként írták le. A 2012–13-as szezonban főként Xabi Alonso mellett kapott szerepet, itt jobbára a spanyol végezte a védekezőbb feladatokat. A 2013–14-es szezon első felében, amely alatt hatékony játékkapcsolatot alakított ki Alonsóval és az argentin Ángel Di Maríával, Modrić több sikeres szerelést mutatott be átlagosan meccseként (56), mint a csapat többi játékosa. Az ő nevéhez fűződött a legtöbb passz (878) és ezeknek igen nagy százaléka (90%) volt pontos átadás. Ezzel a mutatókkal szintén a legjobbak közé tartozott az európai élbajnokságokban. A 2014–15-ös szezonban, amikor Toni Kroos megérkezett a csapathoz, a Real Madrid játéka is változott, kevésbé a labdabirtoklást tekintették elsődlegesnek, és a német középpályás mellett Modrićnak is több védekező feladatot kellett ellátnia, valamint a gyors ellentámadásokban is kulcsszerep hárult a játékára. Modrić átlagos passzpontossága a szezonban 91,6–92% között volt, miközben a legmagasabb arányát egyetlen mérkőzésen októberben, Barcelonában produkálta, amikor 42 próbálkozásának 100%-át csapattárshoz játszotta meg.
Modrićot széles körben tekintik a világ legjobb és leghatékonyabb középpályásának. Jonathan Wilson szerint a régi labdarúgó iskola képviselője, Juan Román Riquelméhez hasonló 10-es, aki a Valerij Lobanovszkij és az Arrigo Sacchi által képviselt iskola alapjait sajátította el.Dragan Stojković szerb labdarúgóedző már fiatal korában láthatta a kis Modrićot, akit az egyik legintelligensebb játékosnak titulált, és Xavier Hernándezhez, valamint Andrés Iniestához hasonlított. Johan Cruijff szerint Modrić játékának minőségét és a játékra való befolyását a pályán kapott szabadsága adja. Paul Scholes, aki többször játszott Modrić ellen, egy 2011-es Manchester Evening News-interjújában azt mondta: „Hármójuk közül (Samir Nasri és Wesley Sneijder) Modrić volt az, aki a leginkább lenyűgözött.” 2014-ben Zinédine Zidane a legjobb tizenegy labdarúgó közé sorolta. Andrij Sevcsenko úgy nyilatkozott, hogy Modrić az egyik legjobb középpályás a sportág történetében, míg Robert Prosinečki és Ivan Rakitić 2018-ban a világ legjobbjának és a valaha volt legjobb horvát labdarúgónak nevezte.José Mourinho leigazolása előtt azt mondta, hogy Modrićot a Real Madridban akarja látni, mert a taktikát tekintve nagy befolyással van a játékra, és mert „művészi szinten játszik”. 2012-ben Carlo Ancelotti dicsérte Modrić technikáját és sokoldalúságát, kijelentve: „Modric kiemelkedő játékos, és véleményem szerint a világ egyik legjobb középpályása, hiszen egynél több pozícióban is tud játszani”. Alex Ferguson, mikor a horvát a Premier League-ben játszott, a liga legjobbjai közt említette, és Paul Scholesszal hasonlította össze, kiemelve kettőjük intelligenciáját, irányítókészségét. Elmondta még, hogy mindkét játékos tiszteli a fair playt, valamint hogy ő maga is le akarta igazolni Modrićot a csapatába. Slaven Bilić szerint Modrić „olyan játékos, aki másokat is jobbá tesz, mindannyian részesülnek játékának pozitív hatásában, ha ő a csapatban van, nem önző, a csapat érdeket tartja szem előtt”. Modrić játékát dicsérte még Josep Guardiola és Sven-Göran Eriksson is.
Modrić 2010 májusában vette feleségül Vanja Bosnićot Zágrábban, előbb polgári, majd egy év múlva templomi szertartáson. Fiuk, Ivano 2010. június 6-án, lányuk, Ema 2013. április 25-én született. A párnak 2017. október 2-án a harmadik gyermeke is megszületett, a kislány a Sofia nevet kapta. Bosnić a Mamic Sports Agency sportadminisztrátora, így nemcsak a magánéletben, hanem a munkában is társak, ő a középpályás menedzsere is. Modrić jellemzően csendes és nyugodt családi életet él, magánélete mentes a botrányoktól.
2018 márciusában Modrićot a Dinamo Zagreb egykori elnöke, Zdravko Mamić ellen sikkasztási ügyben folytatott tárgyaláson tanúként hallgatták ki. Mamić és testvére, Zoran ellen vesztegetés és adócsalás volt a vád, az ügyben pedig a középpályás hamis vallomást tett, amit később megváltoztatott, így hazájában hamis tanúzásért emeltek vádat ellene. A horvát adóhivatal a 2012-től 2014-ig leadott adóbevallásai miatt vizsgálódott, amelyek nem tartalmazták a reklámszerződésekből befolyt összegeket. A spanyol hatóság emiatt 2017 végén eljárást indított Modrić és felesége ellen, azonban ő elismerte az adócsalás tényét, és 2018 januárjában, az eljárás kezdete előtt kamattal együtt közel egymillió eurót fizetett ki a spanyol adóhivatalnak.
Football Oscar a legjobb horvát labdarúgónak: 2013, 2014, 2015, 2016, 2017, 2018
Ez a szócikk részben vagy egészben  a   Luka Modrić című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Luka Modrić hivatalos honlapja (angol nyelven). lukamodricofficial.com. [2018. június 24-i dátummal az eredetiből archiválva]. (Hozzáférés: 2018. augusztus 1.)

Lükurgosz (görög betűkkel: Λυκοῦργος) az i. e. 8. században élt törvényhozó Spártában. Nevéhez fűződik a spártai állam alkotmányának megalkotása, mely hosszú évszázadokig szinte változatlan formában állt fenn. Lükurgosz alakjáról kortárs írásos forrás vagy más, kézzelfogható tárgy nem maradt fenn, Plutarkhosz csupán egy Delphoiban látható diszkoszról számol be, amelyre Lükurgosz neve volt rávésve. Ezért is gondolták már többen az ókorban is, hogy csak mondai személy. Bertrand Russell állítása szerint is mitológiai alak volt, akinek mondája Árkádiából került Spártába, szerinte Lükurgosz Zeusz szerepét betöltő helyi isten lehetett. Állítását a név jelentésére alapozza: „farkasűző”. Mitológiai voltát hangoztatta Eduard Meyer is az 1880-as években. Ezt a megállapítást vették át a kortárs magyar ókortudósok is, köztük az Ókori lexikon szerkesztője, Pecz Vilmos. A mai történetírás általában elfogadja valós történeti létét, és hajlik arra is, hogy több tekintetben Plutarkhosznak adjon igazat.
Plutarkhosz Párhuzamos életrajzaiban többek közt arról olvashatunk, hogy apjának, Eunomosznak és bátyjának, Polüdektésznek a halála után neki kellett elfoglalnia a trónt. Nyolc hónapig volt csak király, mert önként lemondott, mikor megtudta, hogy bátyjának özvegye terhesen maradt. A becsületes ifjú férfi egy percig sem tétovázott, hogy átadja a trónt, ha fiúgyermek születik. Az özvegynek viszont más tervei voltak, ő Lükurgosz hitvese szeretett volna lenni, ezért el akarta hajtani a magzatot. Lükurgosz színleg azzal támogatta, hogy neki lesz gondja a gyermekre, csak el ne hajtsa veszélyes szerekkel. Fiúgyermek született, aki a Kharilaosz (jelentése: a nép öröme) nevet kapta.
Lükurgosz, miután Kharilaoszt biztonságban tudta, egyszerű polgárként élt, azonban a sértett özvegy és rokonai ellene hangolták Spárta népét. Lükurgosz ezért az önkéntes száműzetést választotta. Ióniai, krétai és egyiptomi utazásai során a megismert törvényekből tanulva álmodta meg Spárta leendő alkotmányát. Krétán ismerkedett meg Thalésszal, aki költő és törvényhozó volt. Thalészt Spártába küldte azzal a céllal, hogy készítse elő a nép szívét hazafias költeményeivel.
A spártaiak időközben nagyon hiányolták a bölcs ifjút, különösen, mivel ártatlansága kiderült, s több ízben üzentek érte. Lükurgosz végül hazatért, pártfogókat keresett a gazdag polgárok között. Kikérte a püthia szavát is. Eleinte ármánynak gondolták, amiket be akar vezetni, de Lükurgosz okosan meggyőzte őket reformjainak jogosságáról. Így kezdte meg munkáját.
A spártai állam leírása után Plutarkhosz leírja, hogyan halt meg Lükurgosz. A legenda szerint Lükurgosz, mikor elégedett lett a reformokkal, bejelentette, hogy Delphoiba megy kikérni Apollón szavát. Mielőtt elment, mindenkit megesketett a királyoktól a utolsó polgárig, hogy megtartják a törvényeket, míg vissza nem tér. A püthia azt mondta neki, hogy az isten elégedett a törvényekkel. Ekkor döntött a saját haláláról is. Többé nem vett táplálékot magához, hogy halálával is az államot szolgálja. Spártába sem tért vissza, a hagyomány szerint Krétára utazott, ahol hamvait a tengerbe szóratta, hogy ne mondhassák el, ha holtában is, de visszatért.
Németh György jegyzi meg, hogy Lükurgoszról nemhogy kézzelfogható adat, de Kr. e. 5. század előtti írásos forrás sem maradt fenn. Fennmaradt a Rhétra szövege, mely a spártai törvényeket tartalmazza, de ebben sincs Lükurgosz neve vagy akár csak egy utalás arra, hogy egyetlen személyhez fűződik a törvény megalkotása. Lükurgosz első említése Hérodotosznál található:
Ezután foglalkoznak csak vele görög kronológusok, a Kr. e. 884. évet megjelölve működésének. Azt azonban Plutarkhosztól is tudjuk, hogy leginkább ennek időpontjában nem tudtak megegyezni. Lükurgoszt említik Homérosz kortársaként, Iphitosz kortársaként, de jellemző, hogy Iphitosznak, akihez az olümpiai játékok bevezetését kötik, szintén megkérdőjelezték történeti létét.
Lükurgosz működése és a spártai állam különösen az athéni Szókratész-tanítványok szemében értékelődött fel, ezek ugyanis gyűlöltek mindent, ami athéni. Kritiasz töredékben fennmaradt alkotása (A lakedaimóniak állama) például a nevetségességig magasztalta a spártai államot (ti. itt még a cipő és a ruha is jobb, egészségesebb). Xenophón szintén ilyen című művében a spártai állam egészének kitalálójaként Lükurgoszt nevezi meg. A Xenophón-korabeli Spárta azonban megközelítőleg sem úgy nézett ki, mint a Kr. e. 8. századi. Ez viszont az egyetlen fennmaradt kortárs beszámoló Spártáról.
Lükurgosz intézkedései közül első és legfontosabb a vének tanácsa, a gerúszia felállítása volt, amivel korlátozta a királyok hatalmát. A geruszia 28 vénből és a két királyból álló testülete döntött a legfontosabb ügyekben. A tanács tagjait életfogytig választották aszerint, hogy kinek jutott nagyobb tapsvihar. A reformokat viszonylag könnyen hajtották végre, Kharilaosz is a támogatók közé tartozott. Mivel Lükurgosz a nép bizalmát már korábban, a trónról való lemondással elnyerte, így csak csekély számú zendülőtől kellett tartania. Ezek egyike rá is támadt egy bottal, és megsebesítette Lükurgosz szemét. A támadó elszégyellte magát, büntetésül Lükurgosz házában kellett engedelmességet tanulnia (amennyire ez büntetésnek mondható). Lükurgosz meggyógyult szeméért hálából templomot építtetett Athénének. Plutarkhosz szerint olyan vélemény is volt, hogy szeme nem gyógyult meg.
Bevezette a népgyűlést (amit az ókorban sohasem hívtak apellának). Ezen minden spártai polgár részt vehetett. Rendszerint nem zárt épületben tartották, mert, mint ahogy Plutarkhosz is megírta, az épület díszítése Lükurgosz szerint elvonja a figyelmet.
Hamarosan további reformokra került sor. Ezüstpénz helyett ecettel edzett egyszerű vasnyárspénzt (obelosz) vezetett be, hogy az erre a célra szánt vasat másra ne lehessen használni, a külfölddel történő kereskedelem így elsorvadt. Lükurgosz ezzel is el kívánta szigetelni Spártát, mert a spártai pénz máshol értéktelen volt, azonkívül, mivel nem érme formájú volt, hanem rudakba öntötték, súlyos is, úgyhogy nagyobb mennyiség felhalmozása sem volt értékes, inkább fölösleges. Spárta önellátóvá vált, de ezt csak folyamatos hódításokkal tarthatta fenn. Lükurgosz ezért militarizálta a polgárokat, szigorú nevelési rendszert (agogé) vezetett be. A fiúgyermekeket az állam tulajdonává nyilvánították, a várostól távol eső helyen oktatták őket írásra-olvasásra, zenére és harcra. Mindezekben az intézkedésekben csak a polgárok részesültek. Nem számítottak polgároknak a meghódított városok lakói és a Spártát körüllakó peroikoszok, akik iparral foglalkoztak, ami a spártaiaknak tilos volt, valamint a helóták, a meghódított akhájok. Ám ez a kisebbség uralma volt a többség felett, így a polgárjoggal nem rendelkezőknek állandó megfélemlítésben kellett élniük, hogy az államrendszer fennmaradjon.
A létrejövő arisztokratikus köztársaságot Lükurgosz földosztással is megerősítette. A nép támogatta és nagy tiszteletben részesült. Törvényeit, az úgynevezett rhétrákat, melyeket a vének tanácsával fogadtatott el, nem adta írásba, esküvel erősíttette meg inkább. Egyik rhétrája éppen az írásban rögzített törvényeket tiltotta.
Egy másik rhétrában a spártai ház berendezéséről rendelkezett: csak két szerszámot lehetett használni építkezéskor és bútorkészítéskor, fűrészt és baltát. Ezzel a fényűzés ártalmas szokását szüntette meg. A spártaiak jelleme így edződött.
További kisebb intézkedéseket hozott, ezek közé tartozik a közös étkezések (szüsszitia) bevezetése. A szüsszitián minden spártai polgárnak részt kellett vennie. 10-15 fős asztaltársaságok alakultak ki, ezzel leginkább egy városi szintű tábori ebédhez vált hasonlóvá. A közös étkezések erősítették leginkább a spártaiak hazaszeretetét, mivel ilyenkor beszélgettek legtöbbet. Beszédkultúrájukat a lakonikus beszéd jellemezte, melyet a hagyomány természetesen Lükurgoszig vezet vissza.
Lükurgosz alkotmányához tartozik az ephoroszi tisztség bevezetése is, bár ezt Plutarkhosz és Schiller szerint is csak később vezették be. Az ephoroszokat a polgárok közül választották egy évre. E tisztség is a királyok feletti ellenőrzést szolgálta.
Lükurgosz életműve már az ókori görögöket csodálatba ejtette, különösen az athénieket. Xenophón számos művében méltatja a spártai államot. Platón ezzel szemben megkérdőjelezi Lükurgosz működését. Szerinte Lükurgosz nem azért ment először Delphoiba, hogy megkérdezze Apollónt, jók-e a törvények, hanem egyenesen a püthiát kérte meg törvények alkotására. Xenophón szerint ez viszont kizárt. Platón így írja a Phaidrosz című dialógusában:
Ezekhez hozzá kell még venni azt a tényt is, hogy Lükurgosz történeti létét egyesek már az ókorban sem vették komolyan, mások egyenesen megcáfolták. A Szókratész filozófiáján és a demokrácia bírálatán felnőtt athéniek Spártában ideális államot láttak, s ezt Lükurgosz személyéhez kapcsolták. Türtaiosz, Spárta költője egy költeményében leírja az állam berendezkedését, Lükurgoszról azonban nem szól. Plutarkhosz ellenben leírja, hogy Türtaiosz szerint Lükurgosz a Hérakleidák nemzetségéből származott.
A hellenizmus idején Spártában újra reformot kellett végrehajtani a polgárjoggal rendelkezők egyre csökkenő és az adóssággal rendelkezők egyre növekvő aránya miatt. Három reformer király lépett fel, mindhárman Lükorgoszra hivatkozva legitimálták tevékenységüket. Ezt nevezik spártai csodának. A spártai csoda alapja azonban inkább a cinikus és sztoikus filozófia, mint Lükurgosz tisztelete.
A római korban sok államelmélet foglalkozott a spártai alkotmánnyal (Cicero, Polübiosz). Ezek az írások az alkotmány kevert formáját dicsérték, többnyire személyesen Lükurgosznak tulajdonítva a kitalálását.
Niccolò Machiavelli A fejedelem című munkájában írja, hogy a három hatalmi ág kölcsönös ellenőrzése Spártában valósult meg leginkább, s ez Lükurgosznak köszönhető.
Az újkorban a műveltség részévé vált az antikvitás ismerete, irodalmi művek, nem ókortörténeti tárgyú értekezések gyakran említik Lükurgosz és Szolón nevét (pl. Miguel de Cervantes híres műve, Az elmés nemes Don Quijote de la Mancha második könyve; Wesselényi Miklós: Balítéletekről c. munkjája; Vajda János).
A felvilágosodásban kétféle Lükurgosz-recepció különíthető el. Schiller Szolón és Lükurgosz című történelmi esszéjében mélyen elítéli az alkotmányt, többek közt az általános emberi kapcsolatok (atyai, anyai, fiúi szeretet) hiányát rója fel. Azt azonban elismeri, hogy az a maga nemében tökéletes. Szerinte Lükurgosz és Szolón közül Szolón törvényei állnak az emberiség szolgálatában. Lükurgoszt azért is megrója, amiért az állam önérdekeit tartotta szem előtt, s a spártaiaktól eleve elvette az eszmei és művészeti fejlődés lehetőségét. Schiller az emberi kapcsolatok Plutarkhosz szövege alapján vélt elkorcsosodását jogosan vetette fel, mivel ő a kortárs polgárság szemszögéből látta és láttatta a dolgokat.
A másik álláspontra jó példa Jean-Jacques Rousseau nézete, aki már hétévesen megismerte a Plutarkhosz-féle életrajzot. Több írásában magasztalta Spártát, visszasírta azokat az időket, amikor az alkotmány életben volt. Legjobban a nevelési rendszer tetszett neki, de leminősítenénk Rousseau-t, ha csak ezt ragadnánk ki nézeteiből. Az alkotmányt nemcsak tökéletesnek és követendőnek gondolta, hanem a demokrácia egyetemes példájának. Külön fejezeteket írt az ideális törvényhozóról, ezt az ideális törvényhozót pedig Lükurgoszról mintázta.
Schiller korában, a klasszicizmus idején a képzőművészetnek is kedvelt témája volt a két klasszikus görög törvényhozó, Szolón és Lükurgosz. Ezek a művek a klasszicista festészet szép példái.
Lükurgosz ábrázolása számos kormányépületben megtalálható az Amerikai Egyesült Államokban. Egyike a washingtoni Capitolium képviselőházában látható, márvány domborműveken megörökített 23 történelmi törvényhozónak, akiknek az utókorra hagyott öröksége az Egyesült Államok törvényhozásának alapját képezik.A felvilágosodás Lükurgosz-képe egyértelműen a Plutarkhosz-szövegből táplálkozott. Ezt a képet ingatta meg Eduard Meyer ókortörténész a 19. század második felében, mikor azt bizonygatta, hogy Lükurgosz csupán mondai személy. A vélemények Lükurgosz történeti létét illetőleg innentől kezdve oszlanak meg. Bertrand Russell, miközben a nyugati filozófia történetét írta meg, külön fejezetet szentelt Spártának, mert a városállam valósága és mítosza egyaránt hatott a görög gondolkodásra. Spártát kizárja abból a körből, amelynek tagjai tevékenyen hozzájárultak az emberiség fejlődéséhez.
Lükurgoszt a mai történettudomány úgy kezeli, mint Homéroszt, alakjáról azonban mindmáig nem írtak összefoglaló monográfiát.
Ideal Commonwealth: Plutarch's Lycurgus, More's Utopia, Bacon's New Atlantis, Campinella's City of the Sun and a fragment of Hall's Mundus alter et idea; with introduction by Henry Morley, 1886.
Ókori lexikon I–II. Szerk. Pecz Vilmos. Budapest: Franklin Társulat. 1902–1904.  
Hegyi György: A Lükurgosz-legenda értelmezési lehetőségeihez: szöveg és hagyomány, In: Fuga Temporum. Ünnepi kötet Eperjessy Géza 70. születésnapjára, szerk. Závodszky Géza, Bp., 1997.
Lázár Gyula: Lykurgos és Solon. vagy két törvényhozó az ó-korból (Bp., 1878, Fraklin)
Plutarkhosz: Párhuzamos életrajzok, Lükurgosz – Numa a MEK oldalain Máthé Elek fordításában

A Luna–1 szovjet űrszonda. Az E–1 típusú holdszonda negyedik és egyben a Luna-program részeként első sikeresen indított példánya. Az első mesterséges bolygóvá vált űreszköz.
A Hold megközelítése, a kozmikus sugárzás, a napszél, a mikrometeoritok, az interplanetáris anyag és a Hold mágneses terének vizsgálata. Valószínű, hogy az eredeti tervek a Holdba való becsapódást tartalmazták.
Az 1959. január 2-án a bajkonuri űrrepülőtér 1. sz. Indítóállásából egy Luna (8K72) típusú hordozórakétával indították pályára. Közvetlen felemelkedéssel érték el a szökési sebességet. Az első ember készítette tárgy, amely elérte a második kozmikus sebességet, végleg elhagyva a Föld körzetét. Január 2-án 119 500 kilométerre a Földtől egy patron segítségével  nátriumpára felhőt bocsátott ki a röppálya vizuális mérésének segítésére.  A keletkezett felhőt három percen keresztül lehetett megfigyelni. Január 4-én, másfél nap, 34 óra alatt közelítette meg a Holdat. A tervek szerint eredetileg a Hold felszínébe kellett volna csapódnia, de a földi irányítórendszer üzemzavara miatt mintegy 5995 kilométerrel elrepült a Hold mellett. Mivel a sebessége kisebb volt a harmadik kozmikus sebességnél , ezért a Nap első mesterséges bolygója lett 450 napos keringési idővel. A hírkapcsolatot 62 órán keresztül, a Földtől 597 000 kilométerig sikerült fenntartani. A kémiai akkumulátorok kimerülésével az aktív kapcsolat január 5-én megszűnt. 
A stabilizált, nagyjából gömb alakú űrszonda, hasznos tömege 362 kilogramm. Átmérője 90 centiméter, burkolata alumínium és magnézium ötvözete. Külső felületén volt elhelyezve a magnetométer és hat rúdantenna. A gömb belsejében nitrogéngáz segítségével 20 °C-ot biztosítottak. Belsejében helyezték el a rádióadót, az akkumulátorokat, a műszerek elektronikus egységeit. Műszerei: belső- és külső hőmérséklet mérő,- kozmikus sugárdetektor,- mikrometeorit-érzékelők,- négy töltöttrészecske-csapda,- magnetométer és Geiger–Müller-számláló.
Almár Iván: Űrhajózási Lexikon – 1981. Akadémia Kiadó/Zrínyi Katonai Kiadó ISBN 963-05-2348-5
Luna-1. nasa.gov. [2013. február 23-i dátummal az eredetiből archiválva]. (Hozzáférés: 2013. január 12.)
A Luna–10 (E-6S-206) (oroszul: Hold) második nemzedékű szovjet holdautomata a Luna-program része. A Hold első mesterséges bolygója lett.
Tervezett feladat a Hold megközelítése – körpályára állás, felületének fényképezése és a Hold körüli térség kutatása. Repülés közben a kozmikus sugárzás, a napszél, a mikrometeoritok, az interplanetáris anyag és a Hold mágneses terének vizsgálata.
Építette és üzemeltette az OKB–1 (oroszul: Особое конструкторское бюро №1,- ОКБ-1), később Lavocskin-tervezőiroda.
1966. március 31-én a Bajkonuri indítóbázisról, egy háromlépcsős, párhuzamos elrendezésű Molnyija hordozórakétával (8K78) állították Föld körüli parkolópályára. Az orbitális egység pályája 88.52 perces, 51.8 fokos hajlásszögű,  elliptikus pálya adatai perigeuma 195 kilométer, az apogeuma 212 kilométer volt. Az utolsó fokozat hajtóművének újraindításával segíették elérni szökési sebességet. Három ponton stabilizált (Föld, Hold és Nap központú) űreszköz. Április 1-jén 240 000 kilométeres földtávolságban pályakorrekciót hajtottak végre a hideggázfúvókák segítségével.
Felépítése: szállító valamint fékező egység - vezérlőegység,- csillagérzékelő (tájolás),- orientációs gáztartály és hideggáz fúvókák,- kormányhajtóművek; fékező egység - üzemanyagtartályok és a fékező hajtómű. Az önálló holdszputnyik belsejében -  rádiórendszer (adó-vevő),- vezérmű,- áramforrások,- hőszabályzó,- antennák; felületén – plazmadetektor,- radiométer,- szcintillációs gamma- spektrométer,- magnetométer. Áramellátását vegyi akkumulátorok biztosították.
Április 3-án végrehajtott fékezést követően 20 másodperccel levált az önálló holdszputnyik, Hold körüli pályára állt. Keringési ideje 2 óra 58 perc volt. A Hold körüli pályára állásával két új fogalom került meghatározásra: periszelénium (a Holdhoz legközelebb eső pontja, első forgásnál: 350 kilométer) és az aposzelénium ( a Holdtól legtávolabb eső pontja, első forgásnál 1017 kilométer).  Az alapkutatáson túli feladata segíteni a Hold alakjának és tömegének pontosabb meghatározása. Működése során kilenc, a Hold-felszín tanulmányozására szolgáló gamma-sugárzási spektrumot, a Hold körüli térség 10 mágneses metszését,- 74 pályamérési adatrendszert és 17 sugárzási, röntgen-fluoreszcenciás mérési sorozatot szolgáltatott. Két hónapon keresztül működött, 460 Hold körüli fordulat alatt 219 rádiókapcsolatot létesített.  56 napos éllettartamot követően, az akkumulátorok kimerülése miatt az utolsó kapcsolat május 30-án volt.
a Hold közelében a mikrometeorok sűrűsége 100-szor akkora, mint a bolygóközi térségben,
Almár Iván: Űrhajózási Lexikon – 1981. Akadémia Kiadó/Zrínyi Katonai Kiadó ISBN 963-05-2348-5

A Luna–2 (Luna E–1–6) (nemzetközi sajtóban esetenként: Lunyik-2) a szovjet Luna-program második, Hold felé indított űrszondája. Az első űrszonda, amely elérte a Hold felszínét.
Tervezett feladat a Hold megközelítése-eltalálása, a kozmikus sugárzás, a napszél, a mikrometeoritok, az interplanetáris anyag és a Hold mágneses terének vizsgálata. Szeptember 12-én hajnalban, úton a Hold felé 156 000 kilométerre nitrogéngázt engedett ki a világűrbe, amit a Földről 5-6 percig lehetett megfigyelni, illetve lehetőség volt a röppálya vizuális mérésére.
Építette és üzemeltette az OKB–1 (oroszul: Особое конструкторское бюро №1,- ОКБ-1).
Három alkalommal (szeptember 6-án, szeptember 8-án és szeptember 9-én kellett az indítást félbeszakítani.  1959. szeptember 12-én a Bajkonuri űrrepülőtér indítóállomásról egy párhuzamos elrendezésű, háromlépcsős R–7 Szemjorka típusú interkontinentális rakétából továbbfejlesztett, Vosztok–2 típusú hordozórakétával indították pályára. Közvetlen felemelkedéssel érték el a szökési sebességet. Hasznos tömege 390 kilogramm volt, mérete és formája tekintetében megegyezik a Luna–1-gyel.
Szeptember 13-án, 39,5 órás repülés után 3,3 kilométer/másodperces sebességgel becsapódott a Holdba. A becsapódási pontot a Palus Putredinis régióban nagyjából a 0° hosszúsági és 29,1° északi szélességi pontra becsülték. A becsapódási porfelhőt az MTA Csillagvizsgáló Intézetében, a Szabadság-hegyen, a svédországi Uppsalában illetve Ill Márton csillagász vezetésével a Bajai Obszervatóriumban vizuális megfigyeléssel detektálták.Műszerei által időbeli változásokat mért az elektronfluxusban és az energiaspektrumban a földi külső sugárzási övezeten belül. A Holdnál nem talált sugárzási övezetet, sem jelentős mágneses teret. A Luna–2-t három komponensű magnetométerrel látták el, hasonlóan, mint a Luna–1-et. A mérési eredmények a földi sugárzási övezetekben hasonlóak voltak a Luna–1-ével. 33,5 órai repülés után érte el a Holdat, becsapódásnál a holdi mágneses tér erősségének felső értékét a felszínen 100 gammára becsülte.
Almár Iván: Űrhajózási Lexikon – 1981. Akadémia Kiadó/Zrínyi Katonai Kiadó ISBN 963-05-2348-5
Sarló-kalapács a Holdon: 45 éve startolt a Lunyik-2 (2004. szeptember 13.) Luna-2. urvilag.hu. (Hozzáférés: 2012. november 18.)

A Luna–3 (Luna E-2A-1) (nemzetközi sajtó megnevezése szerint: Lunyik-3) sikeresen pályára állított holdszonda, melyet a szovjet Luna-program részeként indítottak.  Először készített fényképeket a Hold Földről nem látható oldaláról.
A kialakított ellipszispálya eredményeként lefényképezte a Hold Földről nem látható oldalát. Ezek voltak az első, űreszközről végrehajtott csillagászati megfigyelések a világűrből. A szonda röppályáját a Föld–Hold rendszer körüli keringésre állították. 
Tervezett feladat a Hold megközelítése, felületének fényképezése, a kozmikus sugárzás, a napszél, a mikrometeoritok, az interplanetáris anyag és a Hold mágneses terének vizsgálata.
Építette és üzemeltette az OKB–1 (oroszul: Особое конструкторское бюро №1,- ОКБ-1).
1959. október 4-én a Bajkonuri űrrepülőtér indítóállomásról egy párhuzamos elrendezésű, Vosztok hordozórakétával indították pályára. Közvetlen felemelkedéssel érték el a szökési sebességet. 
Energiaellátásáról napelemek segítségével töltött kémiai akkumulátorok gondoskodtak. A szonda tömege 279 kilogramm, hossza 1,3 méter, maximális átmérője 1,2 méter, felületén helyezték el a napelemeket. Felszerelése, műszerezettsége megegyezik a Luna–1, Luna–2 szondával. Október 6-án 6200 kilométerrel a Hold mellett elhaladva folyamatosan készített felvételeket. Október 7-én, a pályaelemeknek köszönhetően 65 200 kilométerről 40 perc alatt 29 fényképet készített a Hold rejtett oldaláról, átfogva a felület 70 százalékát. A panorámaképeket 200 milliméteres, a részletes felvételeket 500 milliméteres objektívvel készítették. A képeket szabványos 35 mm-es méretű, azonban  speciális magas hőmérsékletnek ellenálló filmre készítették, majd előhívás és száradás után tv-kamerával elektronikus jelekké alakították, és így küldték vissza a Földre. Október 10-én 480 000 kilométer távolságba került a Földtől.  Október 18-án visszatérve a Hold közelébe további 17 felvételt készít, majd a rendszerrel megszakad a kapcsolat. A műhold a gravitációs hatások miatt tovább kering, egy keringés periódusa 15 nap, 7 óra és 30 perc volt. A Föld-Hold rendszerben végzett 11 fordulatot követően a Föld légkörébe belépve elégett.
Almár Iván: Űrhajózási Lexikon – 1981. Akadémia Kiadó/Zrínyi Katonai Kiadó ISBN 963-05-2348-5
Luna-3. nasa.gov. [2013. február 26-i dátummal az eredetiből archiválva]. (Hozzáférés: 2013. január 12.)
A Luna–9 (Luna E–6M) (oroszul: Hold) második nemzedékű szovjet holdautomata a Luna-program része. Az első simán leszálló űreszköz a Földön kívül, a Holdon, a puha leszállásra tett tizenkettedik kísérlet.
Tervezett feladat a Hold megközelítése – sima leszállás, felületének fényképezése, repülés közben a kozmikus sugárzás, a napszél, a mikrometeoritok, az interplanetáris anyag és a Hold mágneses terének vizsgálata.
1966. január 31-én a Bajkonuri indítóbázisról, egy háromlépcsős, párhuzamos elrendezésű Molnyija hordozórakétával (8K78) állították Föld körüli parkolópályára. Az orbitális egység pályája 88.3 perces, 51.85 fokos hajlásszögű,  elliptikus pálya adatai perigeuma 167 kilométer, az apogeuma 219 kilométer volt. Az utolsó fokozat hajtóművének újraindításával segítették elérni szökési sebességet. Három ponton stabilizált (Föld, Hold és Nap központú) űreszköz. 
Felépítése: szállító egység - vezérlőegység,- csillagérzékelő (tájolás),- orientációs gáztartály és hideggáz fúvókák,- kormányhajtóművek; fékező egység - üzemanyagtartályok és a fékező hajtómű; leszálló egység (felszíni szonda),-  magasságmérő radar,-  az asztroorientációs rendszere elektronikája valamint az optikai-mechanika,- rádiórendszer,- antennák valamint egy sugárdetektor.
Február 3-án a Viharok Óceánja medencében, egy névtelen kráterben landolt, amely a 64 kilométer átmérőjű Cavalerius gyűrűs hegység szomszédságában található, az Oceanus Procellarum medence belsejében. A kráter átmérője 15 méter, mélysége 1 méter. Holdat-érés után 5 perccel rádió összeköttetést, 7 óra múlva elkezdte küldeni az elsőt kilenc képet (öt panoráma) a hold felszínéről. 75 órán át hét rádió-összeköttetés alkalmával 8 óra 5 percig tartott hírkapcsolatot. A képek a közeli és a horizont 1,4 kilométer távolságra lévő sziklák nézeteit tartalmazták. Az utolsó kapcsolat a szondával február 6-án volt.
légzsák-rendszer, biztosította a ledobott – hordozó egységből – műszeres egység épségét,
a leszálló egységből négy szárny nyílott ki, biztosítva a stabil helyzetet, egyben antennaként szolgálva,
a légmentesen lezárt 100 kilogramm tömegű, 60 centiméteres gömbtartály tartalmazta: az akkumulátoros erőforrást,- a hőellenőrzőt,- a  televíziós egységet és a forgó tükörmechanikát,- az optikai ablakot,-  sugárzásdetektort,- rádió adó-vevő berendezést,- vezérmű egységet, külső felületén a 4 darab rúdantennát,
stabilizált állapotban a televíziós kamerák tükörrendszer segítségével fényképezték környezetét, elektronikus feldolgozás után antennájával sugározta vevőállomásaira a képeket,
az első űreszköz, amely sima leszállást hajtott végre egy idegen égitesten, a Hold felszínén,
egy idegen égitestről az első helyszíni panorámafelvételeket készítette (1,4 kilométeres látótávolságig) és közvetítette a Földre,
mérései megállapították, hogy a Hold felszínét nem borítja a korábban gondolt vastag porréteg,
megállapítást nyert hogy egy súlyosabb űreszköz sem fog elsüllyedni leszállás után.
Almár Iván: Űrhajózási Lexikon – 1981. Akadémia Kiadó/Zrínyi Katonai Kiadó ISBN 963-05-2348-5

A Luna-program (oroszul: Hold) keretében érték el a szovjet űrszondák először a Holdat.
A Föld, a világűr, a Hold (később más bolygók) kutatása összhangban az elmélettel, a gyakorlat oldalára lépett. A szovjet katonai-ipari bizottság 1955-ben előterjesztette a Holdra való repülés tervét. A katonai rakétahordozó eszközök különböző típusai, teherhordozó képességük lehetővé tette, hogy közvetlen felemelkedéssel elérjék a szökési sebességet. A szállítható hasznos tömeg 400-1000 kilogramm közé tervezhető.
Szergej Koroljov irányításával az OKB–1 tervezőiroda dolgozta ki és építette meg az első holdkutató űreszközöket. Hordozó eszközként a háromlépcsős R–7 Szemjorka interkontinentális ballisztikus rakéta módosított változatát, a Luna (8K72) hordozórakétát választották. Az OKB–1 1958-ban kapott engedélyt a Hold-program tervezésére, kivitelezésére.
video-tévékamera felvételeit átalakító segítségével, a rendelkezésre álló rádiócsatornán a földi vevőállomásra továbbítani,
tervezve volt egy mini atomtöltet felrobbantása a Hold felszínének vizsgálatához,A felderítési adatok kiemelkedő szerepet játszottak az amerikai Hold-program tervezésében, gyakorlati megvalósításában. 1958. szeptember 2-án kormány utasításra gyorsítani kellett a Hold-programot.
Az OKB–1 tervezőiroda túlterheltsége miatt 1965-ben Szergej Koroljov javaslatára az egykori Lavocskin tervezőiroda és a Lavocskin Gépgyár átkerült a Szovjetunió Általános Gépipari Minisztériumának fennhatósága alá, és mint önálló szervezetnek átadták az űrszondákkal, így a Luna szondákkal kapcsolatos tervezési és gyártási feladatokat. Az első, már a Lavocskin vállalatnál készült Luna űrszonda a Luna–9 volt.
Az 1958-ban induló holdszondasorozatban 1980-ig az űrszondák három nemzedéket képviseltek. A Luna–1 – Luna–3 űreszközöket az R–7 Szemjorka típusú interkontinentális rakétából továbbfejlesztet Luna hordozórakétával, a Luna–4 – Luna–14 szondákat háromfokozatú Molnyija hordozórakétával, a Luna–15 – Luna–24 szondákat a Proton hordozórakétával Bajkonurból indították.
Mintegy 0,5 tonnás tagjainak, az egyszerű holdszondáknak (Luna–1, Luna–2, Luna–3) a Hold elérése és túlsó oldalának lefényképezése volt a feladata. A nemzetközi sajtó szerinti megnevezésük Lunyik holdszonda. A Luna–3 formájában, méretében, súlyában és műszerezettségében eltért elődeitől. Az új típusú űrhajó egyik feladata az űreszköz mozgásának lefékezése (biztosítva az üzemanyag ellátást), a jobb orientáció és stabilizáló rendszer, amit hideggáz fúvókákkal biztosítottak. A nagyobb tömeg felemelése miatt először Föld körüli parkolópályára állították a szondát, majd az orbitális egység utolsó fokozatának újraindításával sikeresen elérték a második kozmikus sebességet, biztosítva a Hold megközelítését.
Mintegy 1,5 tonnás tömegű tagjainak, a holdautomaták, E–6 és E–6SZ típusú űrszondák (Luna–4-től a Luna–14-ig). A Luna–9-től kezdve a leszálló egységük simán leszállt a Hold felszínére, másrészt holdszputnyikpályáról folytatták annak felderítését. A szondák felépítése, műszerezettsége, leszálló egysége alapvetően megegyezett elődeivel.
Már 4 tonnás tagjai a holdrobotok (Luna–15-től Luna–24-ig) feladatuk szerint hármas tagozódást mutattak.
Talajmintát vettek a Holdról és azt analízis céljára a Földre szállították (Luna–16, Luna–20, Luna–24).
Önjáró holdlaboratóriumokat, Lunohodokat juttatott a Hold felszínére. A Luna–17 a Lunohod–1-et, a Luna–21 a Lunohod–2-t. A mobil járművek több tíz kilométeres terepen felvételekkel egybekötött részletes talajvizsgálatokat végeztek.
Hold körüli pályáról fényképezték és vizsgálták a Hold és annak környezetét. Ezek a holdszondák a korábbi szputnyikok 1-3 hónapos működésével szemben már egy évig küldték mérési adataikat a Földre.
Almár Iván: Űrhajózási Lexikon – 1981. Akadémia Kiadó/Zrínyi Katonai Kiadó ISBN 963-05-2348-5

A Luna Sea (stilizálva LUNA SEA) 1986-ban alapított japán rockegyüttes, a visual kei mozgalom egyik meghatározó együttese.
J és  Inoran alapították Lunacy néven, majd 1989-ben csatlakozott hozzájuk Rjúicsi, Sinja és Sugizo, ezzel véglegesítve a felállásukat, mely azóta is változatlan.1991-ben hide, az X Japan gitárosa révén kerültek kapcsolatba az Extasy Records független kiadóval, itt jelent meg első nagylemezük, és ekkor lett a nevük Luna Sea. A független kiadónál elért sikereik hatására leszerződtek az MCA Victorhoz, itt jelent meg második lemezük, az Image 1992-ben. 1998-ban átszerződtek a Universalhoz és megjelent legsikeresebb lemezük, a Shine, mely több mint egymillió példányban kelt el. Hetedik stúdióalbumuk, a Lunacy megjelenését követően 2000-ben az együttes feloszlott.2007. december 24-én a Luna Sea egyetlen koncert erejéig újra összeállt a Tokyo Dome-ban, majd 2008. május 2-án részt vettek a hide emlékének szentent hide memorial summit elnevezésű kétnapos koncerten.2010. augusztus 31-én az együttes Hongkongban adott sajtótájékoztatót, ahol bejelentették, hogy 10 év szünetet követően újra világkörüli turnéra indulnak. 2013-ban megjelent új nagylemezük, az A Will. 2014-ben pedig újraalkulásuk óta először országos turnéra indultak.

Luna, község Spanyolországban, Zaragoza tartományban, Aragónia autonóm közösségben.
A Lunada (a spanyol luna, ’hold’ szóból; fordítása kb. ’Holdünnep’ ) Thalía 2008 nyarán megjelent spanyol nyelvű, tizenkettedik stúdióalbuma. Producere az ismert kubai származású zeneszerző, Emilio Estefan, akivel az énekesnőnek ez volt a negyedik közös munkája az áttörő sikereket hozó En éxtasis, Amor a la mexicana és Arrasando című lemezei után. Az album stílusát tekintve a megszokott latin pop, amelyen belül most a reggae, a cumbia és a balladák kaptak főszerepet. Thalía a produkciót röviden így foglalta össze: „Ez egy ’feeling’-gel teli nyári lemez. Egy őszinte album… az eddigi legjobb közös munkánk [Estefannal].” Az album bemutatkozó kislemeze a Ten paciencia, amelyen kívül még öt vadonatúj dal, valamint öt nyári latin szám feldolgozása hallható rajta, köztük az Európában jól ismert 1980-as évekbeli olasz sláger, a Ricchi e Poveri együttes Sarà perché ti amo című dalának spanyol nyelvű változata Thalía előadásában. Külön említést érdemel még a lemezről a Bendita („Áldott”) című dal, amelyet az énekesnő a kislányának írt. Az albumról egyetlen dalhoz készült videoklip, ez a Ten paciencia.
Ezen album elkészítésének ötlete Thalía kislányával való terhessége alatt érett meg. A művésznő már alig várta, hogy ismét bikiniben lehessen a tengerparton, áldott állapotban ugyanis nem tehetett meg minden kedvére valót, mint például a napozás. „Amikor elkezdtem előkészíteni ezt a lemezt a terhességem közepén, egyetlenegy gondolatom volt: a nyár. A kívánságom a tengerpartra való visszatérés és a nyári hőség élvezete volt. Lobogó tűz, barátok társaságában, zenét hallgatva a hold fénye alatt; egy igazi holdünnep.”  A feldolgozott dalok, többek között a Será porque te amo kiválasztásában, illetve az újak megkomponálásában Thalíát főként az 1980-as évekbeli emlékei ihlették, amikor tizenéves volt.
Az énekesnő a nagylemez hivatalos bemutatója alkalmából 2008. június 17-én sajtótájékoztatót tartott New Yorkban, ahol a következőket mondta az albumról:
A borítókép Thalía arcával napszemüvegben, amelyben egy trópusi sziget képe tükröződik, hitelesen visszaadja az album hangulatát és az énekesnő elképzelését. A sajtó és a rajongók részéről azonban éles vitákat váltott ki, hogy a kép rendkívül hasonló az ausztrál Cut Copy popegyüttes 2004-es kiadású Bright Like Neon Love című lemezének borítóképéhez. Thalía nem tagadta, hogy a borító elkészítéséhez egy másik albumborító adta neki az ötletet, és hogy azt csupán „magára formálta”. A kialakult vitát és kritikákat művésznő a következőképpen hárította el az Ocean Drive en Español című magazin fotózásán készített interjúban: „S miért csinálnak annyi vitát a semmiből? Én úgy hiszem, hogy mindenki megihlet mindenkit, és minden ihletett valami által… Még Madonna is sok éven át Marilyn Monroe-tól merített ötleteket.” Thalía a hivatalos weboldalán 2008. június 3-án közzétett naplójában részletesebben is ismertette a borító jelentését: „Amikor a grafikus csapat bemutatta nekem a különböző elképzeléseket, rendkívül ötletesnek találtam közülük egy képet. Bele akartam vinni a trópusi ízt, a színeket és a stílust, amely tükrözi azt az ötletemet, hogy mi is egy ’Lunada’, s ezt ábrázolja a lemezemen lévő alkotás. Biztos vagyok benne, hogy ez a borító is ihletni fog másokat a jövőben, mint referenciamunka.”
A borító (az amerikai kiadásnál széthajtható, poszterszerű; az európainál füzet) belső grafikája úgy van elkészítve, mintha kézzel írott jegyzeteket tartalmazna. A képek mellett az alábbi – többnyire a dalokból való – idézetek szerepelnek rajta:
A lemez elkészítése 2007 vége felé kezdődött, miután októberben megszületett az énekesnő kislánya, Sabrina Sakaë. Thalía elmondta, hogy az albumot nagyon könnyű volt elkészíteni és felvenni, az egész produkció kellemesen és könnyedén, aggodalmak nélkül zajlott, elkészítése közben nagyon szabadnak érezte magát. A felvételek Miamiban készültek. A dalokat Thalía rekordidő alatt énekelte fel, mindössze három napot vett igénybe. Az El Universal mexikói lap értesülése szerint Tommy Mottola meghatározta Emilio Estefannak, hogy feleségének csak ennyi ideje van Miamiba utazni az album felvételére, hogy ne maradjon sokáig távol a kislányától, aki lélekben természetesen végigkísérte őt a lemez felvétele során: „A kislányom a lemez része, ez a lemez érte van. A terhesség nagyszerű dolog, és anyának lenni teljesen kicseréli a lelked és megváltoztatja az életed. Újra felfedezni vélem a világot, a hangokat, a színeket. Úgy érzem, újjászületettem, mintha minden új lenne. Életem legjobb pillanatában érzem magam. Ezért is írtam egy dalt a lányomnak. A Bendita az, és mindent, amit érzek e kis lény iránt, aki megérkezett az életembe, elmondok benne.” Thalíáról mindig is az a hír járta, hogy maximalista, így ez az album sem maradhatott el a tőle elvárt színvonaltól: „Igen, maximalista vagyok, túlzottan is! Nem hiszem, hogy ez elmúlik, és valóban, ebbe a lemezbe is 100%-ban beleadtam magam. Szeretek ura lenni annak, amit csinálok; minőségi munkát végezni.”
A Lunada, bár Thalía nagy visszatérését várták tőle három év kihagyás után a zenében, nem hozta meg a remélt sikert, még Mexikóban sem; az album az előzőekhez képest a legrosszabb helyeken végzett az eladási listákon az utolsó tíz évet figyelembe véve: a Billboard Latin Pop Albums listán a 4., a Top Latin Albums listán a 10. helyen debütált, de csak egy hétig tudta megtartani ezeket a pozíciókat. Az első kislemez is mindössze a 39. helyig jutott a Billboard Top Latin Songs slágerlistán, és a latin pop rádiós listán is csak a 24. helyezésig tudott felkúszni. A rajongók részéről sok kritika érte az albumot, amiért a daloknak csaknem a fele feldolgozás; az énekesnő ugyanakkor nem tulajdonított ennek különösebb jelentőséget. Kereskedelmi bukása ellenére a Lunadát a spanyol nyelvű ¡Hola! magazin által szervezett internetes közvélemény-kutatáson, 8750 szavazattal, 2008 legjobb albumává választották.
Thalía ismét összeállt a kiváló producerrel, Emilio Estefannal, hogy elkészítse Lunada című, forró tengerparti hangulatot idéző albumát, amely egy évvel azután jelent meg, hogy az énekesnő kis időre visszavonult életet adni első gyermekének. Thalía az 1990-es évek közepétől a 2000-es évek elejéig dolgozott Estefannal, s gyümölcsöző együttműködésük Thalía eddigi legjobb albumait eredményezte.
Bár a Lunada sajnos nem jelenti a nagy visszatérést az Amor a la mexicana (1997) fémjelezte sikerekhez, szórakoztató album néhány nagyszerű dallal, amely főként stílusa miatt értékelendő. Mindössze egyetlen, az album közepe felé található Desolvidándote című ballada kivételével minden dal gyors tempójú; erőteljes dobok, trópusi ritmusvilág és energikus előadásmód jellemzi őket, s az énekesnő is boldognak hangzik, hogy visszatérhetett a stúdióba három év kihagyás után. Az első kislemez, a Ten paciencia remek hangulattal nyitja az albumot, ritmusát szinte a táncparkettekhez szabták. A következő két dal, a Sangre caliente és a Será porque te amo is a produkció fénypontjai közé tartoznak, azonban az album további részei már nem annyira lenyűgözőek. A többi dal közül leginkább figyelemre méltó a Bendita című reggae, melynek anyai érzelmekkel teli szövegét maga Thalía írta; az Insensible, amely Juan Gabriel szerzeménye, valamint az Aventurero című könnyed reggaetón. Ez utóbbi dalok közül némelyik működik, némelyik nem, de stílusukra nézve mindegyik szórakoztató.
A Lunadát az elején hallható pár szám, és az album rövidsége – alig 40 perc – teszik élvezhetővé. Ugyanakkor Thalía régi rajongói, akik arra számítanak, hogy a Lunada vetekedhet az énekesnő 90-es évek végén készített nagy sikerű albumaival, minden bizonnyal csalódni fognak. Leginkább Thalía és Estefan legutóbbi közös albumához – Thalía (2002) – vagy a 2005-ös, Estéfano dalszerző-producerrel készített El sexto sentido című lemezéhez hasonlítható. Csakúgy, mint a Lunadán, az utóbbi két albumon is jól érezhető a produceri közreműködés; pár kiemelkedő dal szerepel rajtuk több vegyes színvonalú mellett.
Az album vérpezsdítő nyitó slágere, a Ten paciencia stílusára nézve techno-cumbia, amelyben a Kumbia Kings utódzenekara, a Cumbia All Starz egyik frontembere, Noé Nieto vendégszerepel (ének és harmonika). A dal szövege meglehetősen erotikus töltetű, a videoklipje hawaii hangulatot idéz.
A második dal, a Sangre caliente című latin reggae és cumbia ötvözete, amelyet eredetileg az argentin Zimbabwe együttes énekelt az 1996-os Cuestión de Honor című albumán, szintén esélyes volt az első kislemezre, azonban a rajongók szavazatai alapján a Ten paciencia került ki. Ahogyan a címe is mutatja – „Forró vér” – a dal szintén forró hangulatú, jellemzőek a dobok és az ütőhangszerek, az elektromos gitár, valamint a rézfúvósok (trombita, szaxofon), amelyek igazi természetes hangzású latin számmá teszik. Ehhez társul Thalía „dögös” előadásmódja is, aki szerint ha a teljes album stílusát kellene egyetlen dalban összefoglalni, akkor ez a dal a Sangre caliente lenne.A Será porque te amo című harmadik dal és egyben az album második (rádiós) kislemeze, az Európában jól ismert 1980-as évekbeli olasz romantikus Ricchi e Poveri-sláger, a Sarà perché ti amo spanyol nyelvű feldolgozása. A megszövegezés sem új – ugyanezzel a szöveggel már a Ricchi e Poveri is énekelte spanyolul a dalt – és a fordítás nem is teljesen egyezik az eredeti olasz szöveggel, azonban ez a dal mondanivalóján lényegében nem változtat. A hangszerelés hasonló az eredetihez, némiképp modernebb popzenei alappal.
A negyedik dal, a Con este amor egy alig ismert, Ximena Muñoz nevezetű latin dalszövegíró-énekesnő szerzeménye. Gyors, kellemes, pop-rock stílusú szerelmes dal.
A Bendita című reggae, az ötödik dal a lemez egyik fénypontja. A zene és a szöveg maga az énekesnő szerzeménye, amelyet a 2007. októberben született Sabrina kislányához írt, és a gyermek nevetése is hallható rajta. Szórakoztató, fülbemászó dallam, jórészt elektronikus hangszereléssel és dobokkal.
Az albumról természetesen most sem maradhatott le legalább egy lassú szám; ilyen a hatodik dal, a Desolvidándote című rock-ballada, amely szintén Thalía saját szerzeménye. Szövege mély érzelmekkel és szenvedéllyel teli, akárcsak az előadásmódja. Maga a dal címe is a „költői szabadság” szülöttje, ugyanis a spanyolban ilyen szó hivatalosan nem létezik: a címet az énekesnő kreálta a des- fosztóképző és az olvidar ’elfelejt’ igéből (vagyis szó szerinti értelemben ’visszafelejtve téged’).
A hetedik dal, az Isla para dos szintén egy forró hangulatú latin reggae, amely Nano Cabrera szerzeménye. Már többen feldolgozták kevésbé ismert latin előadók. A hangszerelésre jellemző a gitár, a trombita, a marimba, igazi trópusi szigeti hangzás, amint a címe is tükrözi („Egy sziget két embernek”).
Az Insensible megint csak cumbia, a nyolcadik dal az albumon; a Mexikóban eléggé ismert énekes-szerző, Juan Gabriel dalának feldolgozása. Jellemző hangszerek a harmonika és a marimba.
A kilencedik dal, az Aventurero egy viszonylag új latin műfajt képvisel, ez pedig a Puerto Ricó-i eredetű reggaetón. Szintén feldolgozásról van szó, az eredeti változat egy Gisselle nevű, New York-i születésű Puerto Ricó-i énekesnőtől származik. A dal modernebb hangszerelést kapott, valamint egy nem túl ismert, a „Nubawn” művésznevet viselő rapper vendégszereplésével egészül ki.
Az utolsó előtti dal, a Yo no sé vivir mérsékeltebb ütemű, stílusa cumbia és pop ötvözete, romantikus szöveggel, ugyanazoktól a szerzőktől, akik a Ten pacienciát is írták.
Az album záródala ismét az énekesnő saját szerzeménye. Vidám popdal rapes részekkel, amely arról szól, hogy az életet ki kell használni. A cím magárt beszél: a Sólo se vive una vez annyit tesz, „Csak egyszer él az ember”.

Az Ohridi-tó (macedónul Охридско Езеро / Ohridszko Ezero; albánul Liqeni i Ohrit, gyakran Liqeni i Pogradecit, azaz Pogradeci-tó) a Balkán-félsziget földtörténetileg legrégibb és legmélyebb tava Észak-Macedónia és Albánia határvidékén. A tó sajátos ökoszisztémával rendelkezik, eddig több mint kétszáz csak itt honos endemikus fajt írtak le, s ennek köszönhetően 1979-ben az Ohridi-tó felkerült a UNESCO természeti világörökségi listájára, amelyet 1980-ban Ohrid-régió elnevezéssel kiterjesztettek Ohrid és környéke történelmi és kulturális emlékeire.
Északkeletről és keletről a Közép-Albán-hegyvidék magaslatai, délről a Korçëi-medence árkos süllyedése, nyugatról pedig a Nyugat-Macedón-hegyvidék zárja közre. Jelentősebb, a partvidékén fekvő települések: Észak-Macedóniában Ohrid és Sztruga, Albániában Pogradec, mellettük több halászfalu.
Az átlagosan 693 méteres tengerszint feletti magasságban fekvő tó geológiai értelemben a Balkán-félsziget legöregebb tava, mintegy 5 millió évvel ezelőtt, a pliocénban keletkezett geotektonikus depresszió. Területe 358 km². Partvonalának teljes hossza 87,5 kilométer (ebből Észak-Macedóniára 56, Albániára 31,5 kilométer esik). 
A tó átlagos mélysége 155 méter, legmélyebb pontja 288 méter. Vízgyűjtő területe 2600 km2, s elsősorban a tó keleti oldalán lévő föld alatti források táplálják, de a közeli, magasabban fekvő Preszpa-tó vize is az Ohridi-tóba áramlik át, szintén föld alatti járatokon keresztül. Vizének 60%-át a Fekete-Drin vezeti el az Adriai-tengerbe, a fennmaradó rész elpárolog. A viszonylagosan kis méretű vízgyűjtő terület és a szintén csekély elpárolgási veszteség miatt az Ohridi-tó vízkicserélődési ciklusa hetven évre tehető. Források táplálta, szűrt vize kevés mikrobiológiai szennyezéket vagy tápanyagot tartalmaz (oligotróf), oxigénben gazdag, s ennek köszönhetően rendkívül tiszta, helyenként 20 méteres mélységig is le lehet látni.
Az Ohridi-tónak – a Bajkál- és a Tanganyika-tóhoz hasonlóan – rendkívül sajátos ökoszisztémája van, az itt élő fajok mintegy fele (a puhatestűek 80%-a) endemikus, azaz csak az Ohridi-tóban honos. Eddig több mint kétszáz endemikus fajt írtak le a fitoplanktonoktól az algákon, a laposférgeken és a puhatestűeken keresztül a gerincesekig. Ez utóbbiak között számon tartanak nyolc ponty- és két lazacfélét (ohridi lazac – Salmo letnica, belvika – Acantholingua ohridana stb.). Bár a legutóbbi időkig csak formai és ökológiai jegyek alapján írták le ezeket a gerinceseket, nemrégiben molekuláris genetikai vizsgálatok igazolták rendszertani helyüket.
Az endemikus fajok mellett jelentős a tónak a part menti nádasokban áttelelő vízi- és ragadozómadár-állománya (borzas gödény, bütykös hattyú, cigányréce, fekete sas, parlagi sas stb.).
A tó törékeny ökoszisztémáját erősen veszélyezteti a turizmus és a part menti települések lakosságának (88 ezer fő a macedón, 43 ezer az albán oldalon) megnövekedése az elmúlt fél évszázadban. Az 1980-as évek óta évente mintegy 200 ezren keresik fel a tó macedóniai oldalát, s az ellátásukra kiépülő szolgáltató- és vendéglátóipari épületek a tó elszennyezése mellett folyamatosan pusztítják a madár- és halpopuláció életteréül szolgáló nádasokat. A környezetszennyezés és a hosszú vízkicserélődési ciklus következményeképpen az utóbbi években eutrofizáció figyelhető meg a tóban. Ezek mellett további problémákat okoz a tó túlhalászása, albán és macedón részről egyaránt, amelyet időről időre rendeleti úton ugyan szigorítanak, de mások mellett a két endemikus lazacfaj is eltűnőben van.

A Lüscher-teszt egy pszichológiai vizsgálati eszköz, amely nevét szerzőjéről, Max Lüscher svájci pszichológusról kapta. A teszt felvétele során a vizsgált személynek egymást követően több táblát mutatnak: a táblákon különböző színű, kb. bélyeg nagyságú négyzetek találhatók. Ezek közül kell a személynek kiválasztania a számára rokonszenves és ellenszenves színeket. A teszt koncepciója szerint a különböző színek preferálásából következtetni lehet a személy személyiségére, aktuális érzelmi és pszichofiziológiai állapotára.
A Lüscher-teszt első változata 1949-ben jelent meg, szerzője azóta többször tökéletesítette. Mivel a teszt felvétele és kiértékelése egyaránt gyors és egyszerű, a gyakorló pszichológusok kelléktárának népszerű eleme.
Rókusfalvy–Povázsay–Sípos–Halmi: Az affektivitás vizsgálata. A Lüscher-teszt alkalmazási lehetőségei és standardizálása (Budapest, Akadémiai, 1971)
Matolcsy Ágnes: Lüscher-teszt. (egyetemi jegyzet) (Budapest, Tankönyvkiadó, 1988)

A lushnjai kongresszus (albánul Kongresi i Lushnjës) az első világháborús megszállás alól felszabaduló Albánia közjogi helyzetét rendező nemzetgyűlés volt, amelyet 1920. január 28–31. között tartottak meg Albánia akkori fővárosában, a közép-albániai Lushnja városában.
A világháború lezárását elősegítő párizsi békekonferencián Nagy-Britannia és Franciaország 1920 januárjában megegyeztek Albánia felosztásáról akképpen, hogy Dél-Albániát Görögországhoz csatolják, az északi országrészt Szerbia kapja, Közép-Albániában pedig olasz protektorátus alatt álló közigazgatást hoznak létre. Az albán vezetők a lushnjai politikus, Kaso Fuga házában gyűltek össze, céljuk az ország feldarabolásának megakadályozása és az alkotmányos alapok megteremtése volt. A kongresszus elnöklését Aqif Elbasanira bízták, a résztvevők között olyan prominens, a későbbi évek történéseit meghatározó személyek jelentek meg, mint Sylejman Delvina, Fan Noli és Amet Zogu.
A megjelentek először is kimondták Albánia függetlenségét és területének oszthatatlanságát, valamint fegyverbe szólították az albánságot az ország középső részét okkupáló Olaszország ellen. Az ország államformája továbbra is királyság maradt, de az államügyek intézésére megalakították a régenstanácsként működő Legfelsőbb Tanácsot, amelynek első tagjai Aqif Elbasani, Luigj Bumçi, Abdi Toptani és Mihal Turtulli lettek. Ugyanekkor a kongresszus tagjai magukat albán nemzetgyűléssé nyilvánították, valamint február 8-ai hatállyal Tiranát jelölték ki az ország fővárosának. Döntöttek a durrësi székhelyű Turhan Përmeti-kormány feloszlatásáról, és Sylejman Delvinát bízták meg kormányalakítással, kijelölve a minisztereket is. A március 27-én felállított kabinetben Amet Zogu, a későbbi I. Zogu a belügyi, Mehmet Konica a külügyi, Kadri Prishtina az igazságügyi, Lek Çoba a pénzügyi, Sotir Peci az oktatásügyi, Ali Riza Kolonja a honvédelmi, Eshref Frashëri a közmunkaügyi, Idhomene Kosturi pedig a postaügyi tárcát kapta.
A lushnjai kongresszus határozatainak köszönhetően megindult az élet az országban, s elsőként Thomas Woodrow Wilson amerikai elnök ismerte el a független Albániát 1920 márciusában. Ennek következményeként a párizsi döntések végrehajtását felfüggesztették, és még az év decemberében Albánia a Népszövetség teljes jogú tagja lett.

A Luton Town, teljes nevén Luton Town Football Club angol labdarúgócsapat. A klubot 1885-ben alapították, jelenleg a Football League One résztvevőjeként az angol labdarúgás harmadik legmagasabb osztályában szerepel.
A Luton az első dél-angol klub, amely működését gazdasági alapokra helyezte, már 1890-ben fizetést adott játékosai egy részének, majd egy évvel később már minden játékosa rendszeres pénzügyi juttatásban részesült a klub alkalmazottjaként. A klub az 1955-56-os szezonban szerepelt először az első osztályban, ekkor tizedik lett. 1959-ben kupadöntőt játszhatott. 1960-ban kiesett, majd tizennégy év után jutott fel ismét.
A Luton 1981-től tudott ismét tartósan az első osztályban maradni, nem sokkal később, 1988-ban érte el addigi legnagyobb sikerét, miután a ligakupa döntőjében 3–2 arányban legyőzte az Arsenalt. A sorozatban egy évvel később is eljutott a döntőig, ám ekkor vereséget szenvedett a Nottinghamtől.
A klub 1992-ben búcsúzott az első osztálytól. Pénzügyi nehézségek miatt három év alatt három osztályt esett vissza, ezért szerepelt az ötödosztályban is. Stadionja a Kenilworth Road, amely valamivel több, mint tízezer néző befogadására alkalmas.
A csapatot 1885. április 11-én alapították a város két vezető klubja, a Luton Town Wanderers és az Excelsior egyesítésével. Eredetileg az Excelsior pályáján, a Dallow Lane-en játszott, majd 1897-ben költözött át a Dunstable Road-ra. 1890-ben már egyes játékosai fizetést is kaptak, majd egy évvel később az első dél-angol csapat lett, amely profi státuszt kapott, vagyis minden játékosa részesült pénzbeli juttatásban.1894-ben alapító tagja volt a Southern Football League elnevezésű regionális bajnokságnak. Itt első két évében második lett, majd harmadszorra végül sikerült megnyernie. Az 1897-98-as szezonban csatlakozott a The Football League-hez. Ezzel párhuzamosan még két évig csapatot indított a United League elnevezésű, rövid életű bajnokságban is, ahol a már említett szezonban elnyerte a bajnoki címet. A nagy fizetések, a kis nézőszám, valamint a nagy távolságok miatt, amelyek az északi csapatoktól elválasztották a Lutont, a bajnokságban való részvétel egyre kevésbé volt vállalható anyagilag, ezért 1900-ban a csapat visszatért a Southern League-be.
1905-ben készült el a klub ma is használt stadionja, a Kenilworth Road. 1907-ben került be a válogatottba az első Luton-játékos, a csapatkapitány Robert Hawkes, egy Írország elleni mérkőzésen. Az 1911-12-es szezont követően a Luton kiesett a Southern League első osztályából, de a másodosztályból két évvel később sikerült visszajutnia. Az első világháború kitörésével a program gyakorlatilag az összes csapat számára barátságos mérkőzésekre redukálódott, bár a Luton 1915-16-ban részt vett a ma tartalékcsapatok számára fenntartott The Football Combination elnevezésű bajnokságban. A korszak legkiemelkedőbb játékosa a csatár Ernie Simms volt. A háború alatt Olaszországban harcolt, ám visszatérése utáni első szezonja rendkívül sikeres volt, negyven gólt szerzett. Első másodosztálybeli szezonjában 55 gólt rúgott, és ugyanő szerzett egy évvel korábban egyazon mérkőzés keretein belül tíz gólt a Bristol ellen. Mindkét teljesítmény a mai napig rekord.A Luton eredetileg fekete-fehérben játszott. Ezt a színösszetételt egészen az 1920-21-es szezon kezdetéig megtartotta, ekkor a csapat csatlakozott a Football League-hez. Innentől kezdve a játékosok égszínkék felsőt és sportszárat, valamint fehér nadrágot viseltek. Bár a Luton ekkor a harmadosztályban szerepelt, érdekesség, hogy egy Írország-Anglia válogatott-mérkőzésen a csapat három tagja is szerepelt, Simms az angoloknál, míg Louis Bookman és Allan Mathieson az ír csapatot erősítette. Bár mindhárom játékos távozott (South Shields, Port Vale, Exeter City), 1937-ben mégis sikerült kivívni a feljutást a másodosztályba.Az 1950-es évek a Luton történetének egyik legsikeresebb időszaka volt. Dally Duncan edzősége alatt olyan játékosok alkották a csapatot, mint a sokszoros válogatott Syd Owen, a klub színeiben legtöbb gólt szerző Gordon Turner, vagy a legtöbb mérkőzést lejátszó Bob Morton. Több ír válogatott, úgy mint Seamus Dunne, Tom Aherne és George Cummins is a Luton játékosa volt. Ez a csapat először 1956-ban, a klub története során először, feljutott az első osztályba, miután a Birmingham mögött második helyen végzett, mindössze a rosszabb gólarány miatt lecsúszva az első helyről. 1959-ben kupadöntőt játszhatott, amelyet a Nottingham ellen elveszített, majd a szezon végén Owen az év játékosa lett. A következő évben a Luton kiesett, 1965-re egészen a negyedosztályig zuhant vissza.1968-ban sikerült megnyernie a negyedosztály küzdelmeit, majd két évvel később a harmadik ligából is feljebb lépett. 1973-ban visszakerült az első osztályba, ám ekkor még rögtön kiesett, nem tudott huzamosabb ideig az első osztályban maradni. A klub korábbi játékosa, David Pleat edzői ideje alatt, 1978-tól kezdve lett ismét stabil első osztályú csapat. Első szezonjában éppen csak elkerülte a kiesést, egy utolsó fordulóban aratott létfontosságú győzelemmel biztosította bennmaradását. 1987-ben érte el a Luton egy hetedik hellyel története legjobb bajnoki eredményét produkálta, egy évvel később pedig a ligakupát is megnyerte az Arsenal ellen, 3–2 arányban. Érdekesség, hogy a lefújás előtt tíz perccel még az Arsenal vezetett, innen sikerült megfordítani az eredményt. 1989-ben ismét eljutott ugyanennek a sorozatnak a döntőjébe, ám ekkor már alulmaradt a Nottingham ellen.
Az 1991-92-es szezon végén esett ki ismét az első osztályból, és négy évvel később már csak a harmadosztályban szerepelt. 2001-ben a Luton egy újabb osztállyal lejjebb került, már csak a negyedosztályban játszott. Az új edző, Joe Kienaar vezetésével ezt a bajnokságot első próbálkozásra sikerült megnyerni. Kienaar 2003 májusában távozott, helyére Mike Newell került. Vele 2005-ben még sikerült megnyerni a harmadosztály küzdelmeit. Miközben a vezetőedzői tisztségben ténykedett Kevin Blackwell és Mick Harford is, ezalatt a Luton kétszer is kiesett. A 2007-08-as szezonban tíz, majd egy évvel később már harminc pontot vontak le a Lutontól annak pénzügyi gondjai miatt. A pontlevonások leküzdhetetlen akadályok voltak, bár 2009-ben még sikerült megnyerni a Football League Trophyt. A negyedosztályból való kiesés azt jelentette, hogy a Luton 89 évnyi folyamatos Football League-tagság után volt kénytelen búcsúzni, és egy olyan bajnokságban szerepelni (Football Conference), ahol azelőtt még soha. A 2010-11-es idényben a rájátszásba jutott az együttes, azonban a feljutást nem sikerült.
A klub történetében két magyar vonatkozást lehet felfedezni. Az első a magyar származású, de már Angliában született Imre Váradi volt, aki kölcsönjátékosként 1992-ben hat mérkőzésen szerepelt a klubban. 2010-ben az MTK korábbi hátvédje, Kovács János játszott itt összesen tizenhét találkozót. Kovácsot egyébként Lutonba szerződése előtt többek között Magyarország legsikeresebb csapata, a Ferencváros is szerette volna szerződtetni, ám ő mégis az angol ötödosztályt választotta.2019-ben a Luton Town FC megnyerte az angol harmadosztály (League One) küzdelmeit, így feljutottak a másodosztályba (Championship).
A klub beceneve, a Hatters (Kalaposok) a város múltjára utal, ahol a 17. század óta komoly kalapgyártás folyik.Története legnagyobb részében fehér felsőben és fekete alsóban játszotta mérkőzéseit. A sportszár színe is e között a két szín között változott. Korábban a világoskék-fehér különböző kombinációi jelentek meg a mezen. 1973-ban a narancssárga-világoskék összeállításra váltott, a jobb megkülönböztethetőség érdekében. Hat év után visszatértek a hagyományos mezhez, és a narancs-sötétkék már csak egy-egy szezon erejéig tért vissza. Egy 2008-as, szurkolók körében végzett szavazás azonban ezt visszahozta, mert a klub legsikeresebb időszakára utal. 2009 óta az első számú mez narancssárga felsőből és sportszárból, valamint fehér nadrágból áll.Eredetileg a klub címere megegyezett a városéval, mint akkoriban szinte minden egyesületnek. 1973-ban tervezték meg a klub első címerét, ebben az újonnan bevezetett klubszínek, a narancssárga és a sötétkék jelentek meg. 1987-ben visszatért egy, a városéhoz hasonlító logóra. Az úgynevezett „szivárvány-címer” 1994-ben készült el, ebben a város címere narancs-kék szivárványban jelent meg két futball-labdával. Ez kisebb változtatásokkal, például az alapítás évének belekerülésével egészen 2008-ig maradt használatban. 2009-ben az egyesület egy visszafogottabb címerre váltott.Az első szponzor, amely megjelent a klub mezén, a Tricentrol volt, egy dunstable-i cég, amely két évig támogatta anyagilag a csapatot. Az ezt követő főszponzorok időrendi sorrendben: Bedford Trucks (1982–1990), Vauxhall (1990–1991), Universal Salvage Auctions (1991–1999), SKF (1999–2003), Travel Extras (2003–2005), Electrolux (2005 –2008) és a Carbrini Sportswear 2008 és 2009 között. A NICEIC és az EasyJet 2009-ben egy, illetve két évre szóló szerződést kötöttek a klubbal.
A klub első stadionja a Dallow Lane volt, ahol az Excelsior játszotta mérkőzéseit. Egy anyagilag gyengébb időszak miatt el kellett adni a stadiont, és 1897-ben a Dunstable Roadra költözött. Utóbbi a Dunstable-ből Lutonba tartó vasútvonal mellett volt, és a játékosok gyakran panaszkodtak arra, hogy a vonatok füstjétől nem, vagy csak nagyon nehezen lehet látni a labdát.A jelenleg is használt Kenilworth Road 1905-ben készült el. A 10 226 férőhelyes, csak ülőhelyekből álló stadion Luton Bury Park kerületében helyezkedik el. Nevét az egyik itt futó utcáról kapta, bár a stadion címe hivatalosan Maple Road 1.
Az eredeti főtribün 1921-ben leégett, a helyére épült új a mai napig használatban van. A világítást 1953-ban szerelték fel, ezt követően azonban húsz évig semmilyen fejlesztést nem végeztek a stadionon. Ekkor a Bobbers Stand szektort építették át, és innentől kezdve itt már csak ülőhelyek voltak. Ezen kívül a pálya műfüves borítást kapott, amely gyorsan népszerűtlen lett a szurkolók körében.Az 1985-ös Millwall elleni mérkőzésen történt szurkolói rendbontás után az akkori elnök, David Evans itt vezette be először a szurkolói kártyát, amivel könnyebben kiszűrhetőek voltak a rendbontók. Egy ideig minden vendégszurkolót kitiltottak a stadionból, amelyet 1986-tól kezdve teljesen átalakítottak, megszüntették az állóhelyeket és műfüves borítást adtak a pályának. A szurkolók az 1990-91-es szezonban térhettek vissza, a rendkívül népszerűtlen műfüvet pedig egy évvel később cserélték le.Többször felvetődött annak a lehetősége, hogy a klub új stadionba, esetleg új városba is költözik. Ez először 1955-ben került elő. A 80-as években jó esély volt arra, hogy a Luton Milton Keynes-be költözik. 1995-ben az akkori elnök, David Kohler ígéretet tett egy új stadion építésére, ám ez végül nem valósult meg.Az új stadion ötlete legutóbb 2007-ben merült fel, ám végül ez sem valósult meg.
A csapat mérkőzéseit a bajnokságban megszokottnál jóval többen látogatják, az átlagnézőszám a 2008-09-es szezonban 6 019 fő volt.A klubnak két fő szurkolói csoportja van, a Luton Town Supporters Club és az ebből kivált Loyal Luton Supporters Club. Az úgynevezett B-közép a The MIGs, amely leginkább a rendbontások miatt ismert.Az egyesület a hazai mérkőzéseken egy hivatalos programfüzetet bocsát ki, amelynek a neve „Talk of the Town”. A kabalafigura „Happy Harry” néven ismert.A Luton legnagyobb riválisa a Hertfordshire-i székhelyű Watford. A két csapat eddigi 118 mérkőzésén a Luton a sikeresebb, 53 győzelem mellett 36-szor örülhetett a Watford lefújáskor. Döntetlen 29 alkalommal született.
A legtöbb mérkőzésen a klub színeiben az összes meccset tekintve Bob Morton lépett pályára, 562 alkalommal. Csak a bajnokikat számítva a rekordot Fred Hawkes tartja 509 fellépéssel. Hat játékos, Gordon Turner, Andy Rennie, Brian Stein, Ernie Simms, Herbert Moody és Steve Howard legalább száz gólt a Lutonnál töltött évei alatt.A Luton első válogatott játékosa Robert Hawkes volt, aki 1907. február 16-án, Írország ellen lépett pályára. A legtöbbszörös válogatott az északír Mal Donaghy, aki a csapat játékosaként 58 alkalommal szerepelt a válogatottban. Az első gólszerző Joe Payne volt, aki 1937. május 20-án, Finnország ellen kétszer is betalált. Ő szerezte egyébként egy meccsen a legtöbb gólt is a Football League-ben, 1936. április 13-án, a Bristol ellen tíz gólt szerzett.A Luton legnagyobb győzelmét a Great Yarmouth Town nevű csapat ellen érte el 1914. november 21-én, az FA-kupában. A végeredmény 15–1 lett. A bajnokságban aratott legnagyobb győzelem a már korábban említett, Bristol elleni meccs, ahol Joe Payne tízszer is betalált a 12–0-ra végződő találkozón. Legnagyobb veresége 1898-ra datálódik, ekkor 9–0-s vereséget szenvedett az akkor még Small Heath néven szereplő Birmingham Citytől.A legmagasabb nézőszámot 1959-ben, egy kupamérkőzésen regisztrálták a Blackpool ellen, amikor is a lelátókon 30 069-en foglaltak helyet. A rekord csak a bajnokikat nézve 27 911 néző, ennyien egy 1955-ös, Wolverhampton Wanderers elleni mérkőzésen voltak a stadionban.A legdrágább átigazolás Curtis Davies nevéhez fűződik, akiért 2005-ben a West Bromwich Albion hárommillió fontot fizetett. A legdrágább vétel Lars Elstrup volt, akit a dán Odense 850 ezer fontért adott el.
Bailey, Steve. The Definitive Luton Town F.C.. Nottingham: Soccerdata (1997. December). ISBN 1899468102 
Collings, Timothy. The Luton Town Story 1885–1985. Luton: Luton Town F.C. (1985). ISBN 1-951067-90-7 
Hayes, Dean P.. Completely Top Hatters!. Dunstable: The Book Castle (2002. November). ISBN 1903747279
A labdarúgó csapat hivatalos weboldala (angol nyelven). lutontown.co.uk. [2010. november 3-i dátummal az eredetiből archiválva]. (Hozzáférés: 2010. október 23.)
Anglia: a Luton Town hivatalosan is bejelentette Kovács szerződtetését. nemzetisport.hu, 2010. január 26. (Hozzáférés: 2010. október 23.)
Luxor, magyarosítva ritkábban Lukszor (arabul: الأقصر ) város Dél-Egyiptomban, El-Ukszur (Luxor) kormányzóságban (محافظة الأقصر), a Nílus keleti partján. A luxori agglomeráció népessége mintegy 500 ezer fő (2012).Gazdaságában jelentős szerepet játszik a turizmus.
A város mai neve az erődöket jelentő al-ukszur arab szóból ered; ez a luxori templomra vonatkozik, melyet a római időkben erőddé alakítottak át.
Az ókorban itt volt Théba, Egyiptom déli fővárosa, és itt volt Ámon-Ré isten kultuszának központja.
A város területén, illetve közelében olyan híres ókori műemlékek találhatók, mint a:
A város légi úton is megközelíthető a luxori nemzetközi repülőtérnek köszönhetően.

A luxori templom vagy lukszori templom (egyiptomi nyelven Ipet reszut, „déli hárem”) ókori egyiptomi templomkomplexum a Nílus keleti partján, Luxor városában (az ókori Thébában). A thébai háromság, Ámon, Mut és Honszu tiszteletére épült, akárcsak a közeli karnaki templomegyüttes. Az Újbirodalom idején az Opet-ünnep fő helyszíne volt.A területen már a Középbirodalom kora óta templomok álltak. A ma álló templomot III. Amenhotep kezdte építeni uralkodásának közepe táján; a szentélyek, köztük az Amenhotep isteni születését ábrázoló képekkel díszített helyiség már a 30. évre, az uralkodó első szed-ünnepére elkészültek. II. Ramszesz idején a templom jelentős bővítésen esett át, később több uralkodó is kisebb bővítéseket végzett rajta. A 3. század végétől 7. századig római (bizánci) katonai táborként funkcionált, amelynek központi részén egy rövid ideig pogány templom, majd keresztény szentély is működött, majd az arab hódítás után az Abu el-Haggag mecset épült efölé. Így a luxori templom gyakorlatilag több mint 3000 éve megszakítás nélkül vallási jelentőségű helyként funkcionál.A templom teljes hossza 189,89 méter, legnagyobb szélessége 55,17 méter.
A terület már legalább a XII. dinasztia óta Ámon szent helye, és korábban is templomok álltak itt; Hatsepszut is folytatott itt nagyobb építkezéseket, de ezeknek az épületeknek a nagy része nem maradt fenn. A ma álló templomot III. Amenhotep idején kezdték el építeni. A munkálatokat fáraó főépítészei, egy testvérpár, Szuti és Hór irányították. Először az épület legdélebbi magva épült fel, mely megemelt talapzaton áll, majd ez elé északra egy ún, napudvart építtetett, melyet minden oldalról oszlopsor övezett, és délen egy 32 oszlopos kisebb udvarba nyílt, mely a templomba vezetett. Megkezdődött egy 100 méter hosszú, 14 papiruszoszlopból (papiruszt utánzó formájú oszlopból) álló oszlopsor építése is, melyet – az Amarna-kor után – Tutanhamon uralkodása alatt fejeztek be.
Az Amarna-korban Ehnaton napszentélyt építtetett a luxori templom mellett; ezt később, Horemheb uralkodása idején lebontották, hasonlóan Ehnaton más építményeihez.
II. Ramszesz idején az oszlopsortól északra újabb oszlopokkal körülvett udvar épült, elé a templom új főbejárata, hatalmas pülónokkal. Ez az udvar nem a templom eddigi tengelyére épült, hanem kicsit attól elfordulva, hogy Karnak felé nézzen, és hogy magába foglalhassa a már korábban, Hatsepszut és III. Thotmesz idején Ámon, Mut és Honszu szent bárkáinak emelt bárkaszentélyeket, melyeket Ramszesz később újjáépíttetett. Ezek a bárkaszentélyek voltak az utolsók abból a hat állomásból, amik a Karnakból Luxorba vezető felvonulási út mentén álltak.
A későkorban Sabaka emeltetett oszlopos pavilont a pülónok elé, majd I. Nektanebó – aki szfinxeket állíttatott a Karnakba vezető út mellé – előudvart építtetett ide.A templom a 290-es években,  Diocletianus császár uralkodása idején történt átépítése után egy katonai tábor, castrum részét képezte. Mai neve ennek köszönhető: az erődítményt jelentő arab al-ukszur szóból származik. Később keresztény templom és kolostor épült a templom területén, majd a 13. században felépült a ma is használatos Abu el-Haggag mecset.
1989-ben a napudvarban elásva 26 szobrot találtak – istenek, istennők, királyok, királynék, istenített uralkodók, háromságok szobrait, köztük III. Amenhotep hatalmas kvarcitszobrát. Ezeket a 4. században rejthették el itt. Ma a Luxor Múzeumban őrzik őket.
2007 szeptemberében az Abu el-Haggag mecsetnek egy tűzeset utáni helyreállítása során eddig fel nem fedezett ókori domborműveket, feliratokat és oszloprészeket találtak, melyek II. Ramszesz idején készültek, és jó állapotban fennmaradtak, annak köszönhetően, hogy a mecset építői nem pusztították el, hanem csak vakolattal letakarták őket. A vakolatréteg megvédte az ábrázolásokat és feliratokat, melyek többek közt azt ábrázolják, ahogy Ramszesz felállítja két, Ámon-Rének ajánlott obeliszkjét. A feliratok különösen érdekesek, mivel a kriptografikus írásmód legszebb példái közé tartoznak, azaz minden egyes hieroglifa egy teljes szót, kifejezést vagy fogalmat jelenthet.
A lelet dilemmát vetett fel, mert az iszlám tiltja az emberek és állatok ábrázolását, és a jelenetek közt ilyenek is láthatóak, eltávolításuk azonban veszélyeztetné a mecset épségét. A kutatók megkezdték a tárgyalást a mecset vezetőivel, a kompromisszumos javaslatok közt szerepel, hogy az ábrázolásokat letakarják.
A templomig szfinxekkel szegélyezett sugárút vezet, mely egykor egészen a karnaki templomig ért. Ezt az utat a XXX. dinasztia idején I. Nektanebó újíttatta fel és vette körül szfinxekkel, de már korábban is létezhetett. A templom első pülónját, mely 24 méter magas, II. Ramszesz emeltette. Mint Ramszesz legtöbb építményét, ezt is a kádesi csata és Ramszesz más csatái ábrázolásai díszítik; később más fáraók is felvésették ide győzelmeiket. Előtte eredetileg Ramszesz hat kolosszusa – két ülő, négy álló; mára csak a két ülő maradt meg –, valamint két rózsaszín gránitobeliszkje állt. Az obeliszkek közül az egyiket 1835-ben Párizsba vitték, ahol a Place de la Concorde-on állították föl, a másik, mely több mint 25 méter magas, ma is Luxorban áll. (A két obeliszk nem egyforma magas.)A templom előtti udvarra a római kori erőd téglafalának kapuján át vezet az út. A falba több korábbi épület is beépült – például egy Taharka korabeli Hathor-kápolna –, melyek már nem léteznek. Az északkeleti sarokban még áll egy Hadrianus által építtetett kis Szerapisz-szentély. Az udvarban egy keresztény templom is épült.
Az udvar déli, a templom felőli oldalát a két monumentális pülón határolja, melyeket II. Ramszesz emeltetett. Egykor négy hatalmas cédrusfa zászlórúd is állt hozzájuk erősítve. A pülónon áthaladva jutunk a szintén Ramszesz által építtetett oszlopos udvarba, melyet minden oldalról két sor papiruszforma oszlop határol. A paralelogramma formájú udvar 57×50,9 méter területű. Belőle nyílik a hármas bárkaszentély, előtte négyoszlopos folyosóval, ezt a III. Thotmesz és Hatsepszut korabeli bárkaszentély helyén építtette újjá II. Ramszesz. Az oszlopos udvar északkeleti részén épült később az a keresztény templom, melyre később a mecset épült.Az oszlopos udvar déli részének oszlopai közt Ramszesz hatalmas szobrai állnak, lábainál Nofertari kisebb szobrai. A nyugati kolosszus neve Az uralkodók Réje, ezt a nevet Ramszesz több kolosszusa is viselte. Itt áthaladva jutunk a templom régebbi részébe, melyet nagyrészt III. Amenhotep építtetett és még a XVIII. dinasztia uralkodói idején fejeztek be.A 100 méter hosszú, kétoldalt 7-7 papiruszforma, 19 m magas oszloppal és domborműves fallal szegélyezett széles út, mely a templomot megelőző napudvarhoz vezet, III. Amenhotep uralkodása alatt kezdett el épülni, de a király nem sokkal ezután meghalt. Ehnaton uralkodása alatt nem épült tovább a templom, így a ma látható díszítéseken III. Amenhotepen kívül az oszlopsort befejeztető Tutanhamon alakja jelenik meg. A díszítéseket Ay fejeztette be, mivel Tutanhamon is meghalt, mielőtt teljesen elkészültek volna, nevüket azonban Horemheb a sajátjáéval cserélte fel, így most az ő kártusa látható itt. Az oszlopsor déli végének jeleneteit végül I. Széthi alatt fejezték be. A fal domborművei az Opet-ünnep eseményeit ábrázolják: Ámon érkezését szent bárkáján Karnakból Luxorba, majd visszatérését (a szemközti falon). Az oszlopsor déli végében Ámon és Mut hatalmas ülőszobrai találhatók.
Az oszlopsor után a 45×56 méteres napudvar nyílik. Ezt III. Amenhotep építtette, és hasonlít halotti templomához – mindkettő optikai illúziót kelt azzal, hogy elöl szélesebb, mint hátul. Déli végében oszlopcsarnokban folytatódik, ez a megjelenések csarnoka (weszkhet hait), mely nyolcszor négy papiruszforma oszlopból áll, teteje mára elpusztult. Falainak díszítése Amenhotepet ábrázolja Théba istenei előtt, valamint a nomoszok megszemélyesített alakjait. Ebből az oszlopcsarnokból egy kisebb csarnok nyílt, mely eredetileg a templom belsejének nyolcoszlopos előcsarnoka volt, és Mut, valamint Honszu kápolnái nyíltak belőle, az itt állomásozó római katonák azonban az istenített császár kultusza kápolnájává alakították át, és eltávolították a szobrokat, déli ajtajából szentélyt alakítottak ki, ahol ma Diocletianust és három társcsászárát ábrázolják a festmények.Innen négyszögletes csarnokba jutunk, melyben négy oszlop állt. Kelet felé (balra) nyílik belőle az Amenhotep isteni fogantatását és születését bemutató helyiség, melynek díszítési témáját az adja, hogy Ámon teherbe ejti Mutemwia királynét, aki ezután megszüli a leendő fáraót, Amenhotepet. A templomnak ez a része ott épült, ahol a hit szerint maga Ámon született. A négyszögletes csarnokból nyugatra kisebb helyiségek nyílnak. Magát a csarnokot a római időkben stukkóval díszítették; ez volt az a hely, ahol a keresztényüldözések során a helyi keresztények egy utolsó lehetőséget kaptak, hogy megtagadják hitüket és elfogadják a hivatalos vallást.
Továbbhaladva egy újabb négyszögletes csarnokba jutunk, melyben eredetileg szintén négy oszlop állt, ezeknek ma már csak alapjuk látható. Ez egy bárkaszentély volt, melyet később Nagy Sándor átalakíttatott; ma látható díszítései Ámont és a fáraónak öltözött Sándort ábrázolják. Kétoldalt három-három oszlop és négy-négy kisebb helyiség található.
Emögött széles, tizenkét oszlopos csarnok húzódik meg, ez a weszkhet hotep, az áldozatok csarnoka. Gyakran órák csarnokának is nevezik, mert az oszlopok feltehetőleg a nappali órákat jelképezik, a csarnok díszítései ugyanis a bárkákat ábrázolják, melyeken a napisten a nappal és az éjszaka tizenkét órájában halad.Ezen túl található maga a szentély, ahol az isten hatalmas ülőszobra állt. Körülötte kisebb helyiségek találhatóak. A szentély azon a helyen épült, ahol az egyiptomiak hite szerint a teremtés zajlott.
A templom a király isteni ka-lelkének kultuszközpontja volt; az a hely, ahol a királyi hatalom Ámon segítségével évente megújul az Opet-ünnep keretén belül. Az Opet- (vagy Ipet-) ünnepen, melyet Hatsepszut uralkodása alatt rendeztek meg először, megismétlődik a fáraó isteni fogantatása (Hatsepszut uralkodása alatt alakult ki az a vallási nézet, hogy a fáraót maga Ámon nemzette). Az ünnep során Ámon szobrát a szent bárkán Karnakból Luxorba viszik, ahol a belső szentélyben az isten rituálisan egyesül az uralkodó anyjával, aki így ismét életet ad a fáraó kájának. A király a szentélyben eggyé válik újjászületett kájával, és ereje megújul. A templom ábrázolásainak ezek a szertartások adják a témáját.

Az M1 Abrams amerikai általános (fő) harckocsi, amely az Amerikai Egyesült Államok hadseregének és Tengerészgyalogságának fő típusa. 1980-ban állították szolgálatba, három fő változatát rendszeresítették (M1, M1A1, M1A2). Névadója Creighton Abrams tábornok, aki az Egyesült Államok hadseregének vezérkari főnöke és a 37. Páncélos Ezred parancsnoka volt.
Az M1 Abrams az M60 Patton és az M48A5 típusokat váltotta le. Ennek ellenére nem vonták ki valamennyi M60A3 harckocsit  azonnal, mert ez az altípus csak két évvel az Abrams megjelenése előtt, 1978-ban lépett szolgálatba.
Az öregedő M60-as harckocsik cseréjére tett első kísérlet a sikertelen MBT–70 projekt volt, melyen Nyugat-Németországgal közösen dolgoztak.
Az M60 Patton a második világháború végén rendszerbe állított M26 Pershing folyamatos fejlesztésével keletkezett. Alacsony felépítményű, teljesen átlagos páncélzatú és fegyverzetű harckocsi volt. Megállta a helyét a vele egy időben alkalmazott szovjet típusokkal szemben is. Az MBT–70 rendkívül ambiciózus konstrukció volt, akárcsak a hatvanas évek sok más amerikai fejlesztése. A tervek között szerepelt például a lövegcsőből indítható irányított páncéltörő rakéta, a vezetőt toronyban helyezték volna el, és még sok más ötlet, amiket akkoriban nem lehetett megbízhatóan megvalósítani. Végül az MBT-70 programot mindenestül törölték, az elért eredményeket viszont részben hasznosították az amerikaiak és a németek egyaránt. Ezután indították el az M1 Abrams fejlesztését, a fejlesztés során elkerülve az MBT-70 innovatív, sok problémát okozó ötleteit, így az M1 sokkal sikeresebb fejlesztési program és konstrukció lett.
Az M1 Abrams harckocsit a Chrysler Defense cég tervezte, jelenleg a General Dynamics Corporation gyártja az ohiói Limában. 1980-ban állították szolgálatba.
Az M1 első általános továbbfejlesztése az M1A1 volt 1985-ben. A változtatások kipróbálására építették az M1E1 változatot (utólagosan felhegesztett páncéllemezekkel a torony homlokfelületén, 120 mm-es ágyúval, módosított ABV védelmi rendszerrel, módosított kihajtással és módosított külső tárolórekeszekkel), és részlegesen be lettek ezek vezetve az IPM1-n (az új ágyú és az ABV védelmi rendszer kivételével). A legfontosabb változtatás a 120 mm-es M256 sima csövű ágyú bevezetése volt. Ez az ágyú eredetileg a német Rheinmetall AG fejlesztése a Leopard 2 harckocsi számára. Az M256 ennek a licencben gyártott, egyszerűsített szerkezetű változata (az amerikaiak a túlzott bonyolultság miatt nem alkalmazták az M1 esetén, viszont a tornyot és lövegpajzsot eleve úgy tervezték, hogy képes legyen befogadni). Az IPM1-től eltért a torony tetejének kialakítása, amit előkészítettek a CITV (Command Independent Thermal Viewer) részére, amit a költségek csökkentése miatt nem rendszeresítettek ekkor, illetve a lőszertároló robbanópaneljeinek elrendezését is megváltoztatták.
A második általános továbbfejlesztés az M1A2 volt. Az újdonságok között szerepelt többek között a CITV rendszeresítése, új navigációs rendszer, digitális adatbusz és új rádiókészülék.
Az egyes alváltozatokat folyamatosan fejlesztették tovább. Ilyen fejlesztés volt a szegényített urán páncélzat (angolul DU, azaz depleted uranium), az összes M1A1 nagyjavítása, új digitális alrendszer, a hadsereg és a tengerészgyalogság által használt alkatrészek egységesítése, valamint javított elektronikus rendszer az M1A2 számára.
Az öbölháború („Sivatagi Pajzs”, „Sivatagi Vihar” hadműveletek) és a délszláv háború boszniai hadműveletei során néhány egységnek módosították a páncélzatát. Az M1 aknák felszedésére használatos ekékkel is ellátható. A teknő továbbá bázisául szolgál több speciális járműnek, például a Grizzly műszaki-mentő verziónak és az M104 Wolverine nehéz hídvető harcjárműnek.
Több mint 8800 db M1 és M1A1 harckocsit gyártottak. A gyártási költség darabonként 2 350 000 – 4 300 000 USD között mozog.
Exportra szánt változatok is léteznek, ezeknek lehet módosított a páncélzata, ill. létezik dízelmotoros kivitel is. Az exportált változatokat vásárló országok: Ausztrália, Egyiptom, Szaúd-Arábia, Kuvait. Svédország, Görögország és több más ország is tesztelte, de nem rendszeresítette.
Az Abrams teste és tornya úgynevezett Dorchester páncélból épül fel, de ha szükséges, reaktív páncélzatot is lehet rá szerelni. Ez a Dorchester egy modern páncélzat, mely a speciális, keményített acélból készült üreges páncélzatban elhelyezett, döntött, rugalmasan rögzített nem-robbanó-reaktív rétegekből tevődik össze, amelyek a kumulatív páncéltörő töltetek hatásosságát 90%-kal csökkentik, így viszonylag vékony belső kompozit páncélzat is elegendő a legmodernebb rakéták és kinetikus lövedékek ellen. Az üzemanyag és a lőszer külön védett helyre került. A lőszerrekesz lemezei gyengítéseket tartalmaznak, így ha – találat vagy más ok miatt – lőszerrobbanás következik be, a személyzet sérülésének a veszélye jelentősen kisebb, mert a robbanás energiája kifelé távozhat. 1988-tól az M1A1 változatok szegényített uránnal erősített páncélzatot kaptak a toronyra és a teknő homlokfelületére. Ez az átalakítás valamennyi lövedékfajtával szemben jelentősen megnövelte a jármű védettségét, de nagy tömegnövekedéssel járt együtt. Először a Németországban állomásozó első vonalbeli egységeknél hajtották végre a módosítást, majd a „Sivatagi Vihar” hadművelet kezdetén soron kívül átalakították a benne részt vevő harckocsikat is. Az M1A2 változatú harckocsik mind ezzel a páncélzattal készültek, illetve valamennyi aktív szolgálatot ellátó M1A1-et módosították.
Az Abrams szegényített urán tartalmú páncélzata 610 mm vastag hagyományos hengerelt homogén páncéllemezzel egyenértékű. Ez hasonló védettséget ad, mint a többi modern nyugati típus (például Leopard 2). Több találatot is elvisel, és a leghatékonyabb lövedékfajtáknak (például 120 mm szegényített urán páncéltörő lövedékek) és űrméret alatti páncéltörő rakétáknak is ellenáll. Az öbölháborúban az T–72-es harckocsik közelről leadott találatai után is üzemképesek maradtak, de a saját harckocsik tévedésből vagy szándékosan – járműelhagyás miatt – leadott saját tüzét is állták. Ilyenkor a homlok- ill. az oldalpáncélokra leadott lövésekkel próbálták meg teljesen megsemmisíteni, azonban rendre belső robbantással kellett üzemképtelenné tenni a roncsokat.
Az első sorozatban gyártott egységek fő fegyvere az M68A1 105 mm-es löveg volt. Licencben gyártott változata a brit Royal Ordnance L7A3 típusú lövegnek. Többféle lőszer állt hozzá rendelkezésre, például kumulatív (HEAT), repesz-romboló (HE), ködfejlesztő gránát (WP), űrméret alatti nyíllövedék (APFSDS) és gyalogság elleni lövedékek. Megbízható és pontos fegyver, azonban 3000 m feletti teljesítménye nem volt kielégítő, illetve a gyorsan fejlődő páncélzatok miatt elavultá vált. Az M1 továbbfejlesztett változatain már nem alkalmazzák.
Az M1A1 és M1A2 (és a kísérleti M1E1) változatok fő fegyvere az M256A1 típusú 120 mm-es sima csövű ágyú. A Rheinmetall Rh 120 típusú, L/44 űrmérethosszú ágyú licencben gyártott változata. Az eredeti L/44 űrmérethosszú ágyú a korai Leopard 2-k főfegyvere volt. Az Abrams harckocsik számára a Watervliet Arsenal amerikai cég gyártja. Az ágyú űrmérete 120 mm, a cső hossza 5,28 m, tömege 1190 kg, a teljes ágyú tömege 3780 kg.
Az aktuális feladatoknak megfelelően többféle lőszerfajta használható hozzá, akár szegényített uránnal szerelt típusok is. Egyes lőszertípusokat (például az M829) kifejezetten a T–90 és T–80U harckocsik ellen fejlesztettek ki. Ennek az első módosított változatát, az M829A1-et intenzíven használták a „Sivatagi Vihar” hadműveletben, nagy sikerrel. Eredményesen használható a Kontakt–5 típusú reaktív páncélzattal ellátott harckocsik ellen is. Minden páncélozott eszköz ellen hatásos, sőt alacsonyan repülő repülőgépek és helikopterek ellen is alkalmazható (megfelelő irányzék esetén).
Az önműködő (automata) töltőgépet különféle okokból elvetették a fejlesztések során, ezért az ágyú manuális töltésű. A megfontolások között szerepelt, hogy a kézi töltés sokkal gyorsabb, mint az automatikus, az automata töltő egy időben csak egyféle lőszert tud adagolni, továbbá az automatikus adagoló veszélyes is lehet, amit egyes szovjet típusok példája mutatott (elsősorban a T–64-esek 2A26-os ágyújánál, mely a világ első töltőgéppel felszerelt ágyúja volt, következett be néha vétlen robbanás a töltés közben).
12,7 mm-es M2 Browning géppuska a parancsnok búvónyílásánál. Az M1, M1IP és M1A1 változatokon távirányítású, gépi mozgatású és 3-szoros nagyítású optikai irányzék tartozik hozzá. Az M1A2 és M1A2SEP változatokon a fegyver mozgatása manuális. A bevezetés alatt álló ún. TUSK csomagban erre a helyre egy M19-es gránátvető is felszerelhető.
7,62 mm-es M240 géppuska a töltő búvónyílásán (az FN MAG licencváltozata), csúszótalpakra szerelve.
7,62 mm-es M240 géppuska a főfegyverzettel párhuzamosítva, melyet a harckocsiágyú tűzvezető rendszere irányoz.A tornyon található még 2 db hatcsövű ködgránátvető (a Tengerészgyalogság nyolccsövű gránátvetőket használ). Sűrű ködöt állítanak elő, mely védelmet nyújt mind a látható fény, mind az infravörös tartományban dolgozó érzékelők ellen. Radarsugárzást visszaverő köd is előállítható. A hajtómű szintén felszerelhető ködfejlesztővel, melyeket a vezető működtet. A toronyban elegendő hely van M16 gépkarabélyok és M4 kézigránátok tárolására. Amennyiben a legénységnek el kell hagynia a harckocsit, mindannyiuknak jut kézifegyver, a parancsnok pisztollyal (rendszerint M9 Beretta) is el van látva, illetve előbb nevezett gépkarabélyokon kívül még géppisztolyok is rendszeresítetek.
Az M1 Abrams tűzvezető számítógéppel van felszerelve, amely többféle adatforrást használ. A pontos célzáshoz három fő ballisztikai adatra van szükség: az ágyú állásszöge, a lőszer fajtája és a cél távolsága. Ezek kiszámításához többféle érzékelőt használ az irányzó: lézertávmérő, szélsebességmérő, statikus dőlésszög-mérő, külső hőmérő és barométer, tachométer (a cél sebességének és mozgásának megállapításához kell). Szükséges még a lőszer típusa és hőmérséklete, a harckocsira jellemző egyedi beállítási adatok és a lövegcső állásszöge. Ezekből az adatokból kiindulva a tűzvezető számítógép megoldást javasol az irányzó számára. A találat esélye ideális esetben 95% felett van. Az irányzó és a parancsnok egyaránt kezelheti az ágyút.
Az M1A2 változaton a parancsnok saját hőképalkotó kamerával rendelkezik (CITV, Commander's Independent Thermal Viewer), így az irányzótól függetlenül tud új célt keresni, míg az a korábban kijelölt céllal foglalkozik. A főfegyverzet és a vele párhuzamosított géppuska manuálisan is kezelhető, amennyiben valamilyen ok miatt az automata irányzás nem lehetséges. Az ehhez szükséges segéd célzóberendezés a főfegyverzettel párhuzamosítottan helyezkedik el. Ilyen esetekben csak kétféle lőszer használható. A torony forgatása és az ágyú emelése/süllyesztése manuálisan is lehetséges.
Az M1 és az M1A1 parancsnoki géppuskája 3-szoros nagyítású irányzótávcsővel van ellátva, míg az M1A2-n teljesen hagyományos nyílt irányzék található. A töltőkezelő géppuskája hagyományos nyílt irányzékkal felszerelt, illetve infravörös tartományban működő („éjjellátó”) irányzékkal is kiegészíthető.
Az M1 Abrams erőforrása egy 1119 kW (1500 LE) teljesítményű Honeywell AGT–1500 típusú gázturbina. Ehhez kapcsolódik egy hatsebességes Allison X1100–3B hidrokinetikus automata sebességváltó, négy előre- és két hátrameneti fokozattal. Az Abrams csúcssebessége műúton 72 km/h, terepen 48 km/h. Üzemanyaga lehet gázolaj, bármilyen motorbenzin vagy JP–4 illetve JP–8 típusú kerozin. Az USA hadserege logisztikai okokból a JP–8 kerozint használja.
A gázturbina megbízhatónak bizonyult harci körülmények között is, ugyanakkor komoly logisztikai problémákat okozott a magas üzemanyag-fogyasztás. A kiáramló gázok nagy sebessége és igen magas hőmérséklete megnehezítette a városi harcokban a gyalogság számára, hogy fedezékként használhassák a járművet. A turbina halknak mondható, összehasonlítva más, hasonló teljesítményű dízelmotorokkal. A harckocsi hangszíne teljesen más, ezért kapta a „Suttogó Halál” (Whispering Death) nevet. A jövőben elképzelhető, hogy az USA visszatér a négyütemű dízelmotorok alkalmazásához, ugyanis más modern általános harckocsik (MBT, például Leopard 2, Merkava, Challenger 2) sikeresen használnak ilyen motorokat. Kis mérete, egyszerű felépítése, nagy teljesítmény/tömeg aránya és egyszerű karbantarthatósága a gázturbina előnye bármilyen egyéb meghajtással szemben.
A jármű futóműve nagyon hasonló a Leopard 2-ben alkalmazotthoz, lévén az MBT–70-programból vált szét a két fejlesztés. A gázturbina által forgatott meghajtókerék a járműtest hátsó részében lett elhelyezve jól védetten, elöl pedig a láncfeszítő kerék található. A korai, M1 és M1IP változatoknál a meghajtókerék külső felületére egy kör alakú tárcsát csavaroztak a biztos lánctartás érdekében, ezt azonban az M1A1-től kezdve nem alkalmazzák. Helyette az M48, M60 típusokon alkalmazottakhoz hasonló lánckerék lett felszerelve. E kettő kötött található 7 lengőkaron (Z-tengely) a futógörgősor, melyekre duplakerekes, gumi futófelületű, könnyűfémöntvény futógörgőket szereltek. A nagy sebességű futás biztosítását a felettük elhelyezett két támasztógörgő segíti (a 2. és a 6. lengőkar fölött), a láncról való lehajtás kiküszöbölésére. A támaszgörgőket teljesen eltakarja a rétegelt oldalkötényezés. Az 1–2. lengőkar között nagyobb a tengelytáv, mint a  következők között. A hét Z-tengely torziós rugókra szerelt, azok a harckocsitest haspáncélja fölé vannak beépítve, az oldalpáncél–haspáncél-csomópontokban befogva. A lengőkarok mozgását oldalanként több hidropneumatikus (olaj-levegős rendszerű) lengéscsillapító szabályozza. Az első két lengőkar fölé 1-1 végszabályzót (bump stop) is felszereltek az oldalpáncél felületére.
A jármű aknára futása után lehetőség van a futómű módosítására is: amennyiben az 1–2. lengőkar és futógörgő használhatatlanná válnak, a 3. lengőkart előrenyúló állapotba visszaszerelve ez válik a legelső futógörgővé és a láncfeszítő szerepét is átveszi (természetesen az így útjába kerülő sérült 2. lengőkart és a felette levő végszabályzót teljesen le kell szerelni). A támasztógörgők közül ekkor csak a hátsó funkcionál. A jármű az átépítést követően mozgásképes marad.A C–5 Galaxy és C–17 Globemaster III teherszállító repülőgépek képesek az Abramsek szállítására. A C–5 két, míg a C–17 egy harckész harckocsit tud szállítani. Az első öbölháború idején annak ellenére, hogy volt elég idő a harckocsikat a hadszintérre szállítani, komoly logisztikai problémák merültek fel a szállítás során.
Mint minden modern amerikai harcjárműt (a Stryker kivételével), az Abrams harckocsikat is kétféle álcamintával szállíthatták: egy sivatagi és egy barna-fekete-zöld háromszínű minta. A cserealkatrészek zöldre vannak festve, így sivatagban a harckocsik kettős sivatagi sárga és zöld színt vesznek fel. A prototípusokat és a korai M1 példányokat olíva színre festették. Ezt a színt a második világháborúban és a vietnámi háborúban is alkalmazták.
A második világháborúban egy M4 Sherman harckocsival egy 700 m-re lévő ellenséges harckocsi kilövéséhez átlagosan 17 lövést kellett leadni. Ehhez képest az Abrams egyetlen lövéssel képes egy 2000 m-re lévő mozgó jármű megsemmisítésére. Amikor szolgálatba lépett 1980-ban, még az M60A3-mal és szövetséges országok más típusaival szolgált együtt a hidegháború során. A hadgyakorlatok rendszerint Nyugat-Európában, főként Nyugat-Németországban zajlottak le. Ezeken a gyakorlatokon a harckocsizók ellenséges szovjet harckocsik elleni ütközetekre készültek. Végül a Szovjetunió 1991-ben összeomlott, így végül az Abrams-ek a Közel-Keleten estek át a tűzkeresztségen.
A hadműveletben összesen 1848 Abrams vett részt, melyeket előzőleg Szaúd-Arábiában vontak össze. A harcokban felülmúlták a szovjet T–55 és T–62 közepes harckocsikat. Az iraki hadsereg rendelkezett licencben gyártott T–72-esekkel is, azonban ezekre nem volt éjjellátó készülék szerelve, így aztán ezek is alulmaradtak a harcokban. Összesen 23 Abrams kapott komolyabb találatot. A legénység tagjai közül senki nem halt meg.
A sivatagi ütközetek során az M1A1 képes volt 2500 m-re lévő célpontok megsemmisítésére. Ez a nagy távolság hatalmas előnyt jelentett, mert az iraki harckocsik lőtávolsága 2000 m-en belül volt. Az iraki harckocsikhoz nem voltak rendszeresítve ágyúcsőből indítható űrméret alatti páncéltörő rakéták, így az Abramsek még azelőtt támadni tudtak, mielőtt ők maguk az ellenség lőtávolán belülre értek volna. A páncélzat nagyon ellenállónak bizonyult, a torony és a harckocsitest homlokpáncéljaira leadott lövések egyetlenegy alkalommal sem tudták áttörni azokat. Azonban az oldalról és hátulról leadott lövésekkel már nem ez volt a helyzet.A források többsége szerint egyetlen Abrams sem az ellenséges harckocsik tüzétől semmisült meg. Egy olyan esetről tudunk, amikor az egyik iraki T–72-es harcképtelenné tudott tenni egy Abramst, űrméret alatti páncéltörő lövedék használatával. Az Abrams nem semmisült meg, de nagyjavításra kellett küldeni. A tároló rész kigyulladt és lángra kapott, későbbi elemzések szerint hagyományos lövedék találta el. Az irakiak nem használtak szegényített uránt tartalmazó lövedékeket.
Hat másik Abrams kapott találatot T–72-es harckocsiktól, de a sérülések nem voltak komolyak.1991. február 26-án a 37. páncélosezred néhány Abrams harckocsiját egy szintén amerikai AH–64 Apache harci helikopter támadta meg tévedésből, és AGM–114 Hellfire páncéltörő rakétákkal négyet harcképtelenné tett. A legénység néhány tagja is megsebesült. Ez nem bizonyított teljesen, mert ugyanekkor iraki T-72-esek is támadták ugyanezeket a harckocsikat, azonban a későbbi vizsgálat alapján a baráti Apache támadást tartják a legvalószínűbbnek.
Egy másik alkalommal három Abrams elszakadt a saját csapatoktól, és az ellenséges vonalak mögött magára maradt. Egyikük találatot kapott, míg a másik kettő elakadt, így a legénységüknek el kellett azokat hagynia. Végül az amerikai erők mindhármat teljesen megsemmisítették, nehogy ellenséges kézre kerüljenek.
A 2003-as iraki invázióban szintén részt vett a típus. A hadjárat hasonló eredménnyel zárult, mint az előző. Egyetlen harckocsizó sem halt meg ellenséges harckocsitűztől, ami elsősorban az erős légi támogatásnak volt köszönhető. Néhány harckocsi másodlagos robbanások eredményeként semmisült meg.
Az M1A2 Abramsek legnagyobb sikere hét iraki T–72-es megsemmisítése volt. A harckocsik egészen közelről harcoltak egymás ellen, a távolságuk nem volt több 100 m-nél. Amerikai harckocsi nem veszett oda, ami nem meglepő, mert a T–72-es nem képes az Abrams páncélzatát átlőni. Azonban 2003. október 29-én két katona meghalt és egy harmadik megsebesült, amikor a harckocsijukat egy harckocsiakna megsemmisítette. Az aknák hatását egyéb robbanóanyaggal (többek között 155 mm-es tüzérségi lövedékkel) növelték meg. Ez volt az első alkalom, hogy egy Abrams legénysége ellenséges cselekmény miatt halt meg. A „Sivatagi Vihar” hadműveletből okulva, valamennyi amerikai harckocsi és harcjármű fel volt szerelve egy úgynevezett „Harci Azonosító Panel”lel (Combat Identification Panel) azért, hogy a „baráti támadás” veszélyét csökkentsék. Ezek a torony két oldalára és hátuljára voltak felszerelve. A fegyverzet is kibővült vállról indítható páncéltörő rakétákkal. Ezeket olyan városi harcra szánták, ahol a főfegyverzet nem használható. Egyes harckocsikon a rakodóteret megnövelték külső tartók felszerelésével.
A hadműveletek során a Hadsereg és a Tengerészgyalogság egy-egy harckocsija alatt leszakadt egy híd, amikor át akartak kelni rajta. A harckocsik belezuhantak az Eufrátesz folyóba. A tengerészgyalogosok nem tudták időben elhagyni a járművet és megfulladtak.
Bagdad megtámadásakor az egyik harckocsit egy hátrasiklás nélküli löveg lövedéke találta el. Kilyukasztotta az üzemanyagtartályt, az üzemanyag pedig kiömlött a forró hajtóműre, amely nagy tüzet okozott. A legénység végül felrobbantotta és elhagyta a harckocsit. Egy másik a biztonság kedvéért kilőtt rá egy lövedéket, de a célpont továbbra is sértetlen maradt. Később egy AGM–65 Maverick és két Hellfire rakétát is kilőttek rá, míg végül sikerült megsemmisíteni. Érdekes módon kívülről nézve a harckocsi teljesen sértetlennek látszott, noha a belseje teljesen kiégett.
2004. november 27-én három nagy erejű M109A6 lövedékből készült pokolgép (IED) robbant fel egy Abrams mellett. A bennük lévő robbanóanyag össztömege 34,5 kg volt. A vezető halálos sérülést kapott egy repeszdarabtól, míg a legénység többi tagja szerencsésen megmenekült. A harckocsi harcképtelenné vált. 2005. december 25-én egy másik harckocsi semmisült meg hasonló támadás következtében. A legénység egyik tagja életét vesztette.
2006. június 4-én szintén pokolgép semmisített meg egy M1A2-t, a legénység két tagja elesett a támadásban.
A hadműveletek során néhány Abramset iraki gyalogos katonák tettek harcképtelenné RPG–7 és hasonló kézi rakétavetők alkalmazásával. Ugyan az RPG-7 lövedéke nem képes átütni a homlok- és oldalpáncélzatot, a hátsó és felső részek viszont sebezhetőek általa. Általában a lánctalpakat vették célba az irakiak.
Egy esetben a kívül tárolt üzemagyag okozott tüzet nehézgéppuska-lövedékek találata következtében. A harckocsit vissza kellett vonni javításra.
Néhány esetben mesterlövész fegyverekkel öltek meg harckocsizókat, amikor a búvónyílásokon közlekedtek ki-be, vagy ültek benne. Néhány ilyen támadást propagandacélból filmre vettek elkövetőik, és a filmeket az interneten terjesztették. Szintén az interneten található video egy nagyerejű pokolgépes támadásról (a szerkezet a harckocsi alatt robbant), melynek következtében az Abrams kis híján átfordult. Azonban visszazuhant a lánctalpaira, és láthatóan komolyabb sérülések nélkül továbbra is részt vett a harci cselekményben.
M1: Az első sorozatban gyártott változat. A gyártás 1979-ben kezdődött, és 1985-ig tartott. Összesen 3273 db készült el.
M1IP: Az alaptípus javított változata (IP = Improved, azaz „javított”). Rövid ideig gyártották 1984. folyamán, még az M1A1 bevezetése előtt. Számos módosítást és fejlesztést tartalmazott.
M1A1:  A második nagyobb sorozat, 1986 és 1992 között gyártva, M256 típusú 120 mm-es sima csövű harckocsiágyúval felszerelve. 4976 db készült a Hadsereg számára, 221 db a Tengerészgyalogságnak, 555 db Egyiptomnak. 59 használt példányt később Ausztrália vásárolt meg.
M1A1HC (Heavy Common): szegényített uránból készült páncélzat, ABV-védelem, megnövelt rakodótér és M256 120 mm-es sima csövű harckocsiágyú.
M1A1-AIM (Abrams Integrated Management): Az elavult példányok nagyjavított, modernizált változata.
M1A1 KVT (Krasnovian Variant Tank): Módosított M1A1 változat, amelyet úgy alakítottak át, hogy hasonlítson a szovjet harckocsikra. Kiképzési célokra készültek.
M1A2: A harmadik fő változat. Gyártása 1992-ben kezdődött. 77 db új egység, illetve 600-nál is több M1A1 lett továbbfejlesztve. 315-öt Szaud-Arábiának, 215-öt Kuvaitnak adtak el.
M1A2 SEP (System Enhancement Package): Harmadik generációs szegényített urán páncélzat. 240 új egység, illetve 300 darab M1A2-ből átépítve.
M1 Armored Recovery Vehicle. Páncélozott műszaki mentő változat, melyből csak egy prototípus készült.
A városi túlélőkészlet (Tank Urban Survival Kit, TUSK) alkalmasabbá teszi a harckocsikat városi harcokhoz. A városi hadszínterek mindig is a legrosszabbak voltak a harckocsik számára. Ennek oka az, hogy a páncélzat nem nyújt minden irányból egyenlő védelmet. A felülről vagy hátulról jövő támadásokkal szemben sokkal kisebb a védelem, emellett a szűk utcákban a szabad manőverezés lehetősége sincsen meg.
Ennek megfelelően az oldalsó és felső páncélzatot megerősítették további reaktív elemekkel. A töltőkezelő géppuskája szintén páncélzatot kapott, a parancsnok géppuskáját is kicserélték. Telefont szereltek a test hátsó részére, így a gyalogság könnyebben tud kommunikálni a parancsnokkal (az M48 és M60 harckocsikhoz hasonlóan). A módosításokat a reaktív páncélzat kivételével a teljes hadrendben álló flotta megkapja. Az átépítés tábori körülmények között is elvégezhető, nem szükséges kivonni a járműveket a csapatszolgálatból.
Az M1 harckocsi eredetileg III. generációsnak tervezett változata a 30 évvel később elkészült T-14 Armatához hasonlóan kisméretű, távvezérelt toronnyal ellátott változat lett volna. Az elkészült technológiákat az úgynevezett Tank Test Bed prototípuson próbálták ki 1983 és 1987 között. E jármű egy jelentősen megnövelt frontális páncélzatú M1 alvázat használt, míg a torony helyén egy automata töltővel ellátott, az M60A2 tornyára hasonlító kis frontális keresztmetszetű, relatíve vékony páncélzatú szerkezet terült, ami a 120 mm-es M256 löveg módosított változatát és egy géppuskát tartalmazott. A tűzvezető rendszer teljesen digitális volt, a személyzet a jármű elejében páncélkapszulában ülve képernyőkön keresztül vezérelte a járművet, ezáltal igen védett helyen voltak és egy esetleges lőszerrobbanás sem végzett volna velünk. A digitális komponensek egy részét az M1A1, az egyéb ötleteket részben a Stryker MGS, részben a Challenger 1 harckocsi Falcon tornyos változata hasznosította. Kép a kész prototípusról
A jármű sikeresen vett minden tesztet és az amerikai szakértők szerint a módszer minimálisan fokozta a jármű túlélő-képességét is, mégis oly mértékben megnövelte a karbantartási költségeket, hogy egyszerűen értelmetlennek tartották bevezetését. A sors fintora, hogy miután értelmetlennek kiáltották ki a rendszert a párhuzamosan futó, hasonló jármű kialakítását célzó orosz Project 195 ötlete 30 évvel később a T-14 képében gyártásra került.
howstuffworks lap az M1 Abrams-ról, részletes áttekintés a harckocsi működéséről
Globalsecurity.com Az M1 Abrams részletes bemutatása, specifikációkkal és képekkel kiegészítve
Rostker, Bernard: Environmental Exposure Report:Depleted Uranium in the Gulf. DoD Publication, 1998.[1].
United States General Accounting Office:Operation Desert Storm: Early Performance Assessment of Bradley and Abrams. Washington, January 1992.PDF.
Halberstadt, Hans. Desert Storm Ground War. Osceola, WI, Motorbooks International, 1991. 128 pp.
Forty, George: Tank Action. From the Great War to the Gulf, Allan Sutton Publishing Ltd., Phoenix Mill 1995.
TUSK to update Abrams for urban battle. Army News Service. [2005. március 16-i dátummal az eredetiből archiválva]. (Hozzáférés: 2007. február 26.)
