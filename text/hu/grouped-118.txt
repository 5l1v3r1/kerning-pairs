
Hebei  kiejtése✩ (kínai: 河北, pinjin: Hébĕi, magyar átírás: Hopej) a Kinai Népköztársaság északi tartománya. Tartományi székhelye és legnagyobb városa Sicsiacsuang.
A tartomány a legendákba vesző régmúlt óta Kína része. Mivel közel van Pekinghez, mindenki, aki a birodalmi fővárost kívánta meghódítani, szükségképpen a tartomány vidéki területeit pusztította. Közigazgatása egészen az 1920-as évekig különbözött Kína más területeinek igazgatásától. Nem volt rendes tartományi szervezete, hanem egy pekingi hivatal kormányozta, közvetlenül a császári kormány felügyelete alatt. Határai gyakran és nagymértékben változtak. Az utolsó nagyobb átalakítás a Kínai Népköztársaság kikiáltása után történt. Ekkor határait kiterjesztették a Nagy Falig, hozzácsatolva hagyományosan Belső-Mongóliához és Mandzsúriához tartozó területeket.

Louis Hector Berlioz (La Côte-Saint-André, 1803. december 11. – Párizs, 1869. március 8.) francia romantikus zeneszerző, karmester, író, zenekritikus.
Orvosi tanulmányait félbehagyva tért át a zeneszerzésre. Miután a párizsi konzervatóriumban tanulva, több ízben pályázott sikertelenül a Római-díjra, 1828-ban megrendezte első nyilvános szerzői estjét. 1830-ban, a Fantasztikus szimfónia befejezése után, Szardanapál utolsó éjszakája című kantátájával végre elnyerte az áhított elismerést, és Rómába utazott, ahol azonban nem találta helyét, és félbeszakítva az ösztöndíj feltételéül szabott ott-tartózkodást, visszatért a francia fővárosba. 1833-tól mint zeneíró és -kritikus működött. Egész élete során úgy érezte, hogy a párizsi közönség nem értékeli kellőképpen művészetét. Nem sikerült tanári állást szereznie a konzervatóriumban, és az Opérában sem alkalmazták karmesterként. Zűrös magánéletéből a belgiumi és a németországi hangversenykörutak jelentettek számára menekülést. Később Közép-Európába is eljutott, így többek között Pestre is.
Műveinek java programzene, irodalmi eredetű témák feldolgozása, fantáziadús zenei színekkel. Jellemző vonásuk az egységet biztosító visszatérő téma. Elismert karmester volt. Művei nyitányok, szimfóniák, kórusművek, operák, dalok. Meghangszerelte a Rákóczi-indulót, és belefoglalta a Faust elkárhozása című szimfonikus művébe. Leghíresebb műve a Fantasztikus szimfónia, amelyben először alkalmazta a tételeken végigvonuló vezérmotívumot, amely mindig új hangulatot, érzelmet hoz. Az elsők között volt, akik a művész legbensőbb érzéseit, szenvedéseit zenei vallomássá, programzenei alkotássá formálták. Hangszereléstana máig alapvető kézikönyv, ő a máig érvényes, modern szimfonikus hangzás megteremtője: nagy létszámú zenekarra, kórusra írta műveit; és az alapvető ütőhangszerek nála nyerték el állandó helyüket a zenekarban. Élete utolsó szakaszában fordult az operaszínpad felé, ekkor írta meg nagy sikerű nagyoperáját A trójaiak címmel. Az utókorra gyakorolt hatását tekintve az egyik legfontosabb romantikus alkotónak tekinthető, mely hatás a Liszt Ferencen, Wagneren, Verdin és Mahleren át egészen Richard Straussig húzódó szimfonikus ív számos jelentős zeneszerzőjének műveiben megfigyelhető.
Louis Hector Berlioz 1803. december 11-én született a franciaországi La Côte-Saint-Andrében. Apja Louis Joseph Berlioz, régi, gazdag nemesi család sarja volt, aki a tudomány iránti rajongásból orvos lett. Mivel Napóleon rendeletére bezárták a kolostori iskolát, ahová Hectort is beíratta, maga vette kézbe fia nevelését, ő tanította meg a család régi flageolettjén játszani. Az ifjú Berlioz hamar megismerte a latin klasszikusokat (Horatius, Vergilius, Ovidius) valamint a francia irodalom nagyjait (Jean-Pierre Claris de Florian, Jacques-Henri Bernardin de Saint-Pierre, Charles Hubert Millevoye). Anyja katolikus nevelésben részesítette. Az egyik szomszédos házban nyaranként egy Gautier nevű asszony lakott unokahúgaival. Egyikük, a 18 éves Estelle volt az ifjú Berlioz első szerelme. Ekkor még csak 12 éves volt, de a szerelem emlékét élete végéig megőrizte. Apja felfigyelt fiának tévedhetetlenül biztos hallására, és megtanította a hangjegyolvasásra. Néhány gazdagabb falubeli segítségével sikerült a lyoni színház egyik muzsikusát Saint-Andréba szerződtetnie, hogy fuvolázni tanítsa fiát. Következő zenetanára ugyan tapasztaltabb volt, mint a lyoni muzsikus, de ő is csak hangszerjátékhoz értett: Hectort és idősebb nővérét, Nancit tanította gitározni. A családi ház hamarosan a műkedvelő muzsikusok találkozóhelye lett, akiket az ifjú Hector fuvolajátékával szórakoztatott. Komponálással akkor próbálkozott először, amikor apja régi könyvei között megtalálta Charles Simon Catel és Jean-Philippe Rameau összhangzattani tanulmányait. Jóval halála után találtak egy füzetet egyik gyermekkori barátjánál, megzenésített dalokkal, amelyekhez Berlioz írta a gitárkíséretet. Valószínűleg ezek voltak első zeneszerzői munkái. A dalok Nicolas Dalayrac, François-Adrien Boieldieu, Nicolas Dezède és Charles-Henri Plantade verseinek megzenésítései. Későbbi dalai is főleg hasonló románcfélék lettek, és legtöbbször a lírai zenés színpad hatása érződik rajtuk.Zenei neveltetése nagyrészt abban merült ki, hogy megtanult flageoletten, fuvolán, gitáron, illetve később nagydobon játszani. Zongorázni sosem tanult, ez későbbi élete során igen nagy hiányosságnak bizonyult.Első jelentős zenei élménye az első áldozáskor hallott női kórus Dalayrac Nina ou la folle par amour (Nina, avagy a szerelem bolondja) című érzelmes operájának akkoriban igen elterjedt románca volt: Quand le bien-aimé reviendra… (Amikor szerelmem visszatér…). Fordulópontot jelentett számára, amikor apja könyvei között megtalálta Christoph Willibald Gluck Orpheuszának néhány részletét: ekkor döntötte el végérvényesen, hogy zeneszerző lesz.Az apa ártatlan szórakozásnak, hóbortnak vélte fia zeneimádatát, és egy pillanatra sem hitte, hogy Hector a muzsikálást élethivatásának szánja. Csak akkor ajándékozta fiának a már régen kért jobb minőségű fuvolát, amikor az megígérte, hogy anatómiai tanulmányokba kezd.
Hector 1821. március 22-én Grenoble-ban érettségizett le, majd 1822 tavaszán unokatestvérével Párizsba indult, az orvosi fakultásra. Első párizsi éveit valóban az orvostudománynak szentelte, de emellett esténként ellátogatott az operaházba, ahol meghallgatta a kor leghíresebb zeneszerzőinek műveit (Étienne Nicolas Méhul, Antonio Salieri, Gaspare Spontini). Hamarosan felfedezte a konzervatórium (Conservatoire de Paris) könyvtárát, ahol megismerkedett a nagy zeneszerzők műveivel. Ez volt az az élmény, melynek hatására végleg búcsút mondott az orvostudománynak. Apja továbbra is az orvosi karrier mellett kardoskodott, de nem hívta vissza Párizsból. Az ifjú Berliozt 1823-ban egyik barátja bemutatta Jean-François Lesueurnek, a Conservatoire egyik professzorának, aki magánnövendékévé fogadta. Több kisebb kompozíciója is fennmaradt ebből az időből, a legjelentősebb egy mise volt, amelyet az Aprószentek ünnepére írt a Szent Rókus-templom számára. A bemutató elmaradt, mert a tizenhárom zenészt számláló zenekar elégtelennek bizonyult, azonban egy próbáig eljutottak: ekkor fedezte fel kétségbeesetten kompozíciójának nem egy durva hibáját, így egy későbbi előadásban bízva nagy lendülettel hozzáfogott a mű átdolgozáshoz. A bemutatót Augustin de Pons zenebarát támogatta, mivel Berlioz szülei időközben megvonták fiuk anyagi támogatását. A misét jelentős sikerrel 1825. július 10-én mutatták be. A sajtó elismerően nyilatkozott. Lesueur azt tanácsolta növendékének, hogy hagyjon fel orvosi tanulmányaival és iratkozzon be a Conservatoire-ba. A mise sikere egy időre kiengesztelte az aggodalmaskodó szülőket, ám amikor 1826 júniusában Hector sikertelenül pályázott a Conservatoire Római-díjára, a szülei hazarendelték. Lesueur ugyan megpróbált közbenjárni, de az ifjú Berlioznak mégis haza kellett utaznia.Berlioz makacsul kitartott elhatározása mellett. Néhány hét telt el kölcsönös, néma duzzogásban. Végül is Louis Joseph Berlioz beadta a derekát és engedélyezte, hogy fia visszatérjen Párizsba. Felesége hozzájárulására azonban nem számíthatott, és ezért úgy tervezte, hogy fia titokban utazik majd el. A terv mégis kitudódott és az orvos felesége szenvedélyes jelenet után megátkozta fiát. Az anya a muzsikusi pályát olyannak tartotta, mint a színészét: erkölcstelennek, amely zülléshez vezet. Ettől a jövőtől pedig a szigorú katolikus hitben nevelkedett asszony mindenképpen szerette volna megóvni fiát.Berliozt 1826. augusztus 26-án Lesueur támogatásával vették fel a Conservatoire-ba, mégpedig pártfogoltja zeneszerzés-osztályába. Hiányos zenei ismeretei miatt az akkori igazgató, Cherubini parancsára beiratkozott Antoine Reicha osztályába is, akitől ellenpontozást tanult, és megismerkedett az opera műhelytitkaival is.Berliozt már ebben az időben foglalkoztatta a zenekari technika, a hangszerelés kérdése is. Találkozott ugyanis Humbert Ferrand-nal, aki hősi operának való librettót írt számára Vérbírák (Les Francs-Juges) címmel. Ez volt Berlioz első színpadizene-próbálkozása, bár a darabot sohasem adták elő. Rengeteget járt az operaházba, ahol rendszeresen elbeszélgetett a zenészekkel, így megismerte az egyes hangszerek tulajdonságait, hangszínét. (Erre a fajta közvetlen tapasztalatszerzésre, a zenészekkel való gyakori hangszertechnikai eszmecsere rendkívül hasznos voltára – éppen a Berlioz által kifejlesztett modern nagyzenekari hangszerelés elsajátításának érdekében – később Igor Sztravinszkij is felhívta a zeneszerzők figyelmét.) Magából az operából – melynek teljes címe Lénor ou Les derniers Francs-Juges (Lénor, avagy az utolsó vérbírák) volt – Berlioz körülbelül tizenöt jelenetet komponált meg. Mivel nem sikerült egyezségre jutnia az Opérával egy bemutatót illetően, ezeket egy egyfelvonásos intermezzóvá vonta össze Le cri de guerre de Brisgan (Brisgan harci kiáltása) címmel, de egy áriát és egy tercettet kivéve ezt sem adták elő soha, sőt a kottája sem maradt fenn. A harmadik felvonás egyes jeleneteinek a zenéjét a későbbiekben felhasználta a Gyász és Diadal szimfóniában.A vérbírákon kívül még egy művet írt 1827-ben, egy versenydarabot a Conservatoire pályázatára, amelyen ismét szerencsét próbált. Ezúttal átjutott a selejtezőn, egy kantátát írt a megadott témára: Orpheuszt széttépik a bacchánsnők. Ebben főként legújabb hangszerelési tapasztalatait próbálta kamatoztatni, ám éppen ezzel járta meg: művét ugyanis a szokásnak megfelelően zongorán mutatták be a versenybizottságnak, és az játszhatatlannak ítélte.Berlioz párizsi élete meglehetősen hányatott volt. Ugyan apja rendszeresen biztosított számára járadékot, azonban, mivel vissza kellett fizetnie a De Pons-tól kölcsönzött összeget, spártai életmódra kényszerült. De Pons levelet írt Berlioz apjának, és felkérte, hogy fizesse ki fia maradék adósságát. Az orvos kifizette a tartozást, de fiát ismét eltiltotta a zenei pályától. Berlioz természetesen ellenkezett, apja ekkor beszüntette járadékát. Hogy pénzt szerezzen, Hector először gitárleckékkel próbálkozott, majd a Théâtre des Nouveautes kóristája lett, és egyre inkább a kivándorláson törte a fejét. A sok munka és a Conservatoire megviselték szervezetét, és ágynak esett. Apja megsajnálta, és ismét elkezdte folyósítani apanázsát.Ugyanebben az évben, 1827-ben, érte élete egyik legnagyobb élménye: Párizsban turnézott a Hamlettel az angol Shakespeare Társulat. Ennek volt tagja Harriet Smithson, akibe a fiatal Berlioz azonnal beleszeretett. A színésznő iránt fellobbanó szerelme ihlette egyik legszebb fiatalkori dalára, az Ír dalok (később Kilenc dal címmel) elégiájára: Quand celui qui t’adore… (Amikor az, aki imád…).A Hamlet élménye után írta meg 1827 őszén Thomas Moore versei alapján az Élégie en Prose-t (Elégia prózában), énekhangra és zongorára. 1829 nyarán és őszén a szerző nyolc további dalt komponált különböző énekhangokra, azok változatos kombinációira és zongorára. Hármat a sorozatból (La belle voyageuse – Az utazó szép lány, Héléne, Chant sacré – Szent ének) a harmincas-negyvenes években zenekarra is meghangszerelt.
1827-ben Berlioz legfőbb célja az volt, hogy hírnevet szerezzen magának, így az az ötlete támadt, hogy Franciaországban elsőként önálló szerzői esten mutatkozik be a nyilvánosság előtt. Sok huzavona után megszerezte az engedélyt a Conservatoire nagytermének használatához, hónapokig másolta a bemutatásra kiszemelt művek szólamait, az Odéon és a Théâtre des Nouveautes zenészei baráti szívességből elvállalták a közreműködést, és 1828. május 26-án létrejött a hangverseny. A frissen készült, Walter Scott 1814-ben megjelent első regénye által ihletett Wawerley-nyitány, A vérbírákból a nyitány, egy ária és a tercett, a miséből a Resurrexit, végül a Görög hősi jelenet szerepelt a műsoron. Berlioz elérte, amit akart: felhívta magára a zenei közvélemény figyelmét.Ezt követően úgy döntött, hogy ismét megpályázza a Római-díjat. 1828. július 10-én Herminie című kantátájával második díjat nyert. Az előző szomorú bukásokhoz képest az Herminie már erkölcsi diadal volt, bár Berlioz önérzetének természetesen csak a Nagydíj felelt volna meg. Nagyobb baj volt, hogy a második díj nem járt pénzjutalommal, így a fiatal művész, aki önálló szerzői estjére ráfizetett, ismét nehéz anyagi helyzetbe került. Szüleitől kért támogatást. Nekik köszönhetően néhány gondtalan, munkában eltöltött hónapot élvezett ismét Saint-André vidékén. Itt kezdett hozzá a nyolc Faust-jelenet kidolgozásához. Ezzel párhuzamosan komponálta tovább A vérbírák zenéjét. A Faust-jelenetek 1829 áprilisában jelent meg: Maurice Schlesinger kiadó ugyanis nagy üzletet látott a Párizsban éppen igen népszerű Goethe és a François-Joseph Fétis által is elismert tehetségű fiatal zeneszerző nevében.Októberben tért vissza Párizsba. Újból anyagi gondok elé nézett, ezúttal a tárcaírásban látta meg a pénzkeresés lehetőségét. Nem ez volt az első írói próbálkozása, ugyanis 1823. augusztus 12-én Polémique musicale (Zenei polémia) cím alatt a Le Corsaire című lapban megjelent már egy írása, amelyben Gluck és Spontini művészetéről értekezett. A Le Correspondant-nak rendszeresen írt. Lesueur oratóriumaitól befolyásolva választotta első témájául az egyházi zenét (Considerations sur la musique religieuse – Elmélkedések az egyházi zenéről), majd, jellemzően ez időbeli Beethoven-imádatára, folytatásokban írta meg Beethoven életrajzát (Biographie étrangére, Beethoven). A következő évben írta az Aperçu sur la musique classique et la musique romantique (Észrevételek a klasszikus és a romantikus zenéről).Közben változatlanul rajongott Smithson kisasszonyért, és végül rászánta magát, hogy levélben vallomást tegyen neki érzéseiről. A színésznő válaszra sem méltatta. Berlioz kísérletet tett, hogy egyik nyitányát felvegyék az Opéra Comique műsorába, ahol Smithson kisasszony is fellépett. A főpróbán találkoztak, de a színésznő elmenekült előle. Másnap Smithson kisasszony elutazott a társulatával Hollandiába.
Júniusban ismét eldöntötte, hogy indul a Conservatoire versenyén. A selejtezőn szerencsésen túljutott. A második fordulóban ezúttal egy Kleopátra halála jelenetet dolgoztattak ki a jelentkezőkkel. Berlioz a Rómeó és Júliára gondolt, és Shakespeare szellemében zenésítette meg a megadott költeményt. A hangszerelés ismét kiváló volt, de mivel az előadásra kiszemelt énekesnőt az operaház nem adta ki, és helyette a testvére jelent meg, a bemutató bukásra volt ítélve. A szörnyű interpretáció és a partitúra merészségei együttesen okozták a kudarcot. Lesueur nem volt jelen, a bizottság többi tagja nem látott jelentős javulást az Herminie óta. A többi pályázó viszont tehetségtelennek bizonyult, így a bizottság úgy döntött, hogy a díjat nem adják ki. Negyedszerre sem járt sikerrel, pedig a Nagydíjjal járó ösztöndíjtól várta helyzete jobbra fordulását, és a kitüntetésre feltétlenül szüksége lett volna ahhoz is, hogy zeneszerzői helyzetét, tekintélyét megerősítse.Új művének megírásához, amelynek a Fantasztikus szimfónia nevet adta, 1830 első napjaiban kezdett hozzá és április 16-ra fejezte be. Hamarosan a bemutatóra is sor került a Théâtre des Nouveautés színpadán. A rendkívüli apparátus, a mérhetetlenül felduzzasztott zenekar azonban nem fért el a színházban. Két tétel próbájáig eljutottak ugyan, de a zenekar hiába tapsolta meg a szerzőt, az igazgatók mégis visszaléptek a vállalkozástól. A Théâtre Italien karmestere felajánlotta, hogy bemutatja a darabot, de arra kérte, hogy redukálja a zenészek számát.Ezt követően Shakespeare A vihar című drámájához írt kórusokat. Georges Girard, a Théâtre Italien igazgatója ezt is túlméretezettnek találta, de az Opéra igazgatója közbelépett, és megígérte, hogy a maga színházában előadatja a darabot. Az előadást azonban nem tartották meg, mivel a bemutató estéjén óriási vihar zúdult Párizsra, így csak nagyon kevesen mertek színházba menni.
1830 júliusában ismét kiírták a pályázatot a Római-díjra, a téma ezúttal Szardanapál utolsó éjszakája volt (Jean François Gail verse). Amíg Berlioz a Conservatoire-ban írta a kottákat, Párizs utcáin kitört a forradalom, melynek eredményeképpen végül Lajos Fülöp, a „polgárkirály” került a trónra, és a kedélyek elcsitultak. Párizs egy időre megnyugodott, így augusztus 21-én sor kerülhetett a díjkiosztóra. Berlioz kantátája végre megnyerte a tanári kar tetszését és elnyerte a nagydíjat. A kantáta bemutatóját nagy várakozás előzte meg, különösen azért, mert az előző napi főpróbán kiderült, hogy a szerző egy vadonatúj zenekari fináléval egészítette ki a partitúrát. Ezt már korábban megírta ugyan, de nem merte a bírálóbizottság elé vinni, mert félt, hogy túl merésznek tartják majd, és így csökken az esélye megnyerni a nagydíjat. Az előadás a Théâtre Italienben zajlott le, de nem hozta meg a várva várt sikert, ugyanis pontosan az utólag beillesztett finálé, az úgynevezett tűzjelenet előadása okozott gondot a zenekarnak. A bemutató kudarcát kárpótolta a december 5-én, a Conservatoire-ban rendezett hangverseny. A közönség kedvezően fogadta az itt bemutatott Fantasztikus szimfóniát is, különösen a Menet a vesztőhelyre című tétel váltott ki meleg ovációt. A sajtóban kedvező nyilatkozatok jelentek meg ugyan, de többen éles kifogásokkal éltek. A szerző maga is temérdek hibát talált a műben, később még sokáig nagy gonddal dolgozott partitúráján, amíg az ma ismert alakját elnyerte. Tekintélyét, hírét azonban már a bemutató megalapozta; az akadémikusok, élükön Cherubinivel, hiába próbáltak ellene tenni, Berlioz egy csapásra a korabeli francia zene vezető egyénisége lett.A Fantasztikus szimfónia hosszas munka eredményeként alakult ki. Néhány tétele eredetileg más – részben ismert, részben ismeretlen – rendeltetésű volt. Az indulótétel keletkezett legkorábban: ez, mint a kéziratos partitúra megfelelő oldala elárulja, A vérbírák része volt, és a Gárdainduló címet viselte. A szimfónia fináléja hasonlóképpen – valószínűleg közvetlenül a Faust-jelenetek után – Goethe hatására, legkésőbb 1829-ben, egy Faust-szimfónia vagy egy Faust-balett részeként fogalmazódott meg.A mű végső formáját 1830 februárja és áprilisa között, mintegy két hónap alatt nyerte el. Berlioz a májusra kitűzött, de elmaradt bemutató és a decemberi valódi bemutató között tovább cizellálta a művet, sőt, még ezt követően is módosított rajta. Önéletrajzi írásában a szerző arra utalt, hogy a Fantasztikus szimfóniát Shakespeare Ophéliájának portréjaként képzelte el. Ophéliában egyúttal Smithson kisasszonyt látta, ezáltal akart bosszú állni a nő kegyetlenségén, amiért visszautasította közeledését, ez ihlette a mű híres boszorkánytáncát. A mű tehát a Smithson kisasszony iránti érzéseinek összegzése. A legtöbb zenetörténész azonban ezt kétségbe vonja: Berlioz szerelmes volt ugyan Smithson kisasszonyba, de annak távozása után, még 1829 nyarán megismerkedett a 18 éves Marie Moke-kal, így valószínűleg már nem nagyon nyomasztotta régi szerelmének emléke. Berlioz 1830 áprilisában a Fantasztikus szimfónián dolgozott és arra készült, hogy Marie-t (akit Arielnek becézett) eljegyezze. A szimfónia 1830. december 5-i bemutatójának sikere tette lehetővé végül az eljegyezést.
1831-ben, Berlioz arra kérte a belügyminisztert, engedélyezze számára, hogy Franciaországban maradjon. Azonban a Római-díj feltételei szerint a díjjal járó pénzt csak akkor folyósították, ha a nyertes Itáliába utazott. Berlioz január közepén indult el, néhány hetet családjánál töltött, majd Marseille-ben hajóra szállt Róma felé. A Pápai Állam rendőrsége azonban megtagadta tőle a római vízumot, mivel azt gyanították, hogy a római Francia Akadémia állt a korábbi Colonna téri tüntetések mögött. Csak a Villa Medici (az Akadémia székhelye) igazgatójának, Horace Vernet-nek a közbenjárására adták meg a vízumot.Berlioz – bár erről soha életében nem szerzett tudomást – csakhamar személy szerint is gyanús lett, nemcsak a Pápai Állam, hanem a Szent Szövetség letéteményese, Ausztria hatóságai előtt is. Maga az európai reakció fejedelme, Metternich herceg foglalkozott a római-ösztöndíjas fiatalemberrel. Metternich levele, amelyet 1831. augusztus 18-án küldött egy időben Ausztria római, nápolyi, firenzei, torinói és parmai nagyköveteinek, így hangzott: „Gróf úr, van szerencsém mellékelten megküldeni Önnek egy levél másolatát, amely titkos úton érkezett hozzám, tehát kizárólag az Ön személyes tájékozódására szolgál. Avval, hogy az Ön tudomására hozom, az a célom, hogy megismertessem Nagyméltóságoddal egy fiatal saint-simonista hívő fanatizmusának veszélyes irányzatát; e fiatalember, az említett levél írója, valószínűleg a római Francia Akadémia növendéke. Kétségtelenül úgy fogja megítélni, gróf úr, hogy idejében értesítenie kell az egyházi kormányt azoknak a gondolatoknak a természetéről, amelyekkel ez az egyén telve van, és hogy hasznos tanácsokkal meg kell védenie a Császár alattvalóit, a Rómában tartózkodó fiatal művészeket a vele való érintkezés tolakodó befolyásától. Ha Hector Berlioz úr Rómából távozva a császári követségen vízumért folyamodna, azért, hogy az Osztrák Államokba utazzék, Nagyméltóságod bizonyára úgy találja majd, hogy ebben az esetben kérését vissza kell utasítania.”Ennek előzménye az volt, hogy 1831. július 28-án Charles Duveyrier-nek, a Globe című lap párizsi szerkesztőjének címzett levelében Berlioz kifejtette, hogy szimpatizál Saint-Simon eszméivel, a társadalom megreformálását illetően. Duveyrier párizsi ügyvéd a saint-simonizmus egyik legjelentősebb, ékesszóló propagátora volt, az európai föderáció, az ipar filozófiája, a női emancipáció és a türelmes vallásosság elveinek életre szólóan meggyőződéses híve. Ő ismertette meg Saint-Simon eszméit az ifjú Berliozzal. A saint-simonizmus népszerűsége azonban hamarosan csökkent, így Berlioz érdeklődése is. Néhány későbbi művén azonban érezhető még ennek hatása. A Feuilles d’Album (Albumlapok) egy dala: Chant des Chemins de fer (Vasutas dal) Jules Janin szövegére, amelyet 1846. június 4-én maga vezényelt Lyonban az Északi Vasútvonal megnyitása alkalmából; két évvel korábbról, 1844-ből az Hymne á la France (Himnusz Franciaországhoz), amelyet az Ipari Fesztiválra komponált, 1855-ben az Impériale kantáta, végül a Temple Universel (Egyetemes templom), a londoni Crystal Palace részére. Közös gondolata valamennyinek az ipar, a modern technika, a gép, amely a saint-simonisták szerint az emberi nem „egyetemes társulását” minden más szervezetnél hatékonyabban segíti és készíti elő, és természetesen a hazafiság és a szabadságeszme. Öregkori operájában, A trójaiakban az egyik felvonást nyitó nagy kórusjelenetet ugyancsak a munka és a kézművesek dicséretének szentelte.
Berliozt, annak ellenére, hogy nem akart odamenni, mélyen lenyűgözte Róma szépsége. A Villa Mediciben eltöltött másfél év alatt megismerkedett Mendelssohnnal, akivel többször is közösen zenélt. Mendelssohn nem volt jó véleménnyel Berliozról, tudatlannak tartotta a francia művészt. Berlioz Rómában levelet kapott Matlume Moke-tól, arról, hogy jegyese, Marie, Ignaz Pleyel fiával, Camille Pleyel zongoragyárossal kötött házasságot. Hector nagyon feldühödött a hír hallatán és bosszút forralt.Egy barátja vállalta, hogy órák alatt megszerzi útlevelét és elintézi a postakocsit, ő maga egy divatáru kereskedésbe sietett és szobalány-öltözetet rendelt saját magának. Poggyászát apja címére adatta fel. Kézitáskájába helyezte két megtöltött pisztolyát, zsebébe sztrichninnel és ópiummal teli üvegeket dugott, és beszállt a postakocsiba. Genovában vette észre, hogy útközben elveszítette a szobalányruhát, újat szerzett, és már utazott volna tovább, de a szárd rendőrség feltartóztatta, és csak Nizza felé engedte továbbutazni. Berlioz terve az volt, hogy este kilenckor – szobalánynak álcázva – bejelentkezik Marie-ékhoz, átad a leánynak egy fiktív levelet, és amíg a leány a levelet olvassa, lelövi őt. Arra az esetre, ha mégsem sikerülne lelőnie, maradtak volna a mérgek. A véres családi drámából, szerencsére, semmi sem lett. Berliozt kielégítette a bosszú kiagyalása, a jelenet részletes elképzelése. Visszatért Rómába, ahol megkomponálta a Fantasztikus szimfónia folytatásának szánt Le retour à la vie-t (Visszatérés az élethez) címmel, szintén Shakespeare műveitől inspirálva. Ezt sohasem tekintette önálló alkotásnak, az Epizód egy művész életéből főcímet már 1832-ben mindkét darabra vonatkoztatva használta. Műfajilag mélologue volt, azaz zenétlen monológok és zárt zenei számok keveréke, a kilenc ír dal és a nyolc Faust-jelenet formájának továbbgondolása. 1855-ben, miután jelentősen átdolgozta a művet, a Lélio címet adta neki.A Lélio után megírta a Lear király-nyitányt (a Conservatoire számára), illetve két további nyitányt, az egyiket Walter Scott nyomán Rob Roy, a másikat La Tour de Nice (A nizzai torony) címmel. Utóbbit soha el nem készült operájához tervezte, és később Le Corsaire (A kalóz) címen adta ki. Komponált még egy dalt Victor Hugo Les Orientales kötetének egy versére, La Captive címmel, egy másikat Thomas Moore prózafordítására (Méditation religieuse – Vallásos meditáció). Párizsba csak a Lélio első öt számát, a Rob Royt és a Méditationt küldte el. A Conservatoire-ban kedvezően fogadták műveit, azonban mind közül a Lear király és a Le Corsaire bizonyult időtállónak. Berlioz nagy kedvvel komponálta a nyitányokat: megírta a Wawerley-nyitányt, majd 1836-ra elkészült a Benvenuto Cellini-nyitány is.
Berliozban megszületett az az ötlet, hogy olyan szimfóniát ír, amelyben a szólóhangszernek, bár nem versenyműszerűen, de végig kiemelkedő, afféle főszerepe van. Ezt új művében a Harold Itáliában akarta megvalósítani, amelyben a főhős megszemélyesítője a szólóbrácsa. A mű egységesebb programzene, mint a Fantasztikus szimfónia. Byron Childe Harold's Pilgrimage című művéből merítettette ihletetét. A későbbiekben Liszt Ferenc így nyilatkozott a műről: „Berlioz ebben a művében azokon az ellentéteken elmélkedik, amelyek a mennyeien vidám Itália és egy, a csalódásoktól és a fájdalomtól túltelített szív közvetlen érintkezéséből fakadtak; olyan ellentétekről, amelyek akkor keletkeznek, ha ez a szív a filozófiai töprengések börtönéből a múlt nagy árnyait elfeledve a tömeg tarka hajszájába kerül, az életteli jelenbe, amely a lét örömét többre tartja a börtönök dicsőségénél. A szimfónia címe Harold Itáliában; a komponista szándéka félreismerhetetlenül az, hogy visszaadja benyomásait, amelyeket ennek az országnak gyönyörű természete, lakóinak zabolátlan, érzékien izzó és szeretetre méltó egyénisége vált ki olyan fájdalmaktól sorvadó lélekből, mint amilyen Haroldé a szimfónia monódiájában. Látjuk a vándort az égő fájdalmat körülvevő csodás környezetben, olyan soha nem csillapodó nyugtalansággal, a szellem olyan csalódásával, azzal a boldogtalan hangulattal telítve, amelynek típusa az irodalomban Byronhoz fűződik. Byront Görögországban érte a vég, és halálával egy nemes költőiélek meggyőződését hangsúlyozta. Berlioz Haroldja a sötét barlangban, itáliai rablókkal körülvéve inkább kiüríti a méregpoharat, és utolsó sóhajával utolsó átkot szór az általa megvetett emberiségre.”A szimfónia megírására azonban később került sor, amikor Paganini egy művet rendelt tőle.
Berlioz megnyugvással vette tudomásul, hogy tizennyolc hónap után kérésére felmentették további itáliai tartózkodása alól. Noha lenyűgözte az örök város művészete, az olasz zenéről rossz véleménnyel volt, szerinte az olasz zeneszerzők azzal töltötték idejüket, hogy akkordokat tákoltak össze. Elítélte az operaházakat is, amelyekben szerinte Bellinit utánzó zeneszerzők műveit mutatták be, ugyanakkor hiányolta, hogy nem ismerik Beethoven és Weber zenéjét.1832. május 12-én szülőfalujába utazott. A Saint-André-i pihenő után 1832. november 7-én visszatért Párizsba, ahol megtudta, hogy Harriet Smithson ismét a városban tartózkodik. Sikerült jegyet küldenie a művésznőnek a Lélio párizsi bemutatójára. A december 9-én megrendezett hangverseny utáni napon saját kérésére, Smithson kisasszonynak, akit – saját bevallása szerint – elragadott a zene zsenialitása, bemutatták az ifjú zeneszerzőt. Kapcsolatuk ezek után pozitív fordulatot vett, és mindkettőjük családjának ellenkezése mellett 1833. október 3-án összeházasodtak. Ezt megelőzően azonban az angol társulat csődbe jutott, így Berlioz koldusszegényként vette feleségül Smithson kisasszonyt, akinek ez egyben pályája végét is jelentette. Hogy a nyomasztó adósságoktól megszabaduljon és Harriet hírnevét visszaszerezze, a Berlioz-házaspár a Théátre Italienben színielőadással egybekötött hangversenyt rendezett. A Hamletet és Berlioz műveit adták elő. A hangverseny túl hosszúra nyúlt, és a zenészek nagy része éjfél után, a Fantasztikus szimfónia előadása közben egyszerűen megszökött. Mire a Vesztőhely-indulóra került volna a sor, Berlioznak mindössze öt hegedűse maradt. Az előadás félbeszakadt, másnap mindenki Berlioz kárára mulatott az eseten.
Az év végén tartott szerzői esten, ahol Berlioz bemutatta új dalát, a Le jeune patre Bretont (Az ifjú breton pásztor), nagy sikert aratott, a Fantasztikus szimfónia pedig minden előadáskor hatalmas tapsviharral fejeződött be. Egy ilyen előadás után látogatta meg Paganini, és egy brácsaszólóra írt művet rendelt tőle. Ekkor kezdett hozzá a Harold Itáliában megkomponálásához. A művet Paganini hiányában (akit betegsége otthonához kötött) ő maga vezényelte 1834. november 23-án hatalmas sikerrel.1836-ban kezdett hozzá a Halotti mise megkomponálására, De Gasparin belügyminiszter kérésére, aki ezzel a Lajos Fülöp elleni Fieschi-féle merénylet áldozatáról, Mortier marsallról emlékezett volna meg. A politikai életben köztudott volt, hogy a belügyminisztert hamarosan menesztik, így a szépművészeti igazgató késleltette az állami megrendelés elküldését, ugyanakkor ezt Cherubininek akarta juttatni. Végül azonban a miniszter akarata győzött, és Berlioz kapta meg a feladatot. A Requiemet 1837. december 5-én az Invalidusok dómjában mutatták be. Annak ellenére, hogy a karmester Habeneck megpróbálta kompromittálni a bemutatót, az mégis sikeres volt.A Requiem bemutatója általános feltűnést keltett. Berlioz 1837. december 17-i levelében így számolt be barátjának: „a hallgatóság nagy részére rémítő hatást tett … A benyomás villámcsapáshoz volt hasonló, és a legkülönbözőbb érzelmeket váltotta ki. Az Invalidusok plébánosa a szertartás után még egy negyedóráig zokogott az oltárnál, majd könnyben ázva ölelt át; az utolsó ítélet pillanatában, amikor az öt zenekar és a nyolc pár timpani kíséri a Tuba mirumot az egyik kórista idegrohamot kapott. Valóban a borzalmas nagyság hat így.”A zord kompozíció tehát nagy sikert aratott és minthogy a mű hivatalos rendelésre készült, a közvélemény úgy tartotta, hogy a szerző ezzel a művével befutott, és az állam által is elismert, felkarolt zeneszerző lett. Köszönetképpen a bemutató után Berlioz megkapta a Becsületrend nagykeresztjét.A kapott pénzösszeg azonban nem volt elég ahhoz, hogy kifizesse a felesége által felhalmozott korábbi adósságokat, így új jövedelemforrás után kellett néznie. Megpróbálkozott a Conservatoire-ban állást keresni mint zongoratanár vagy zeneszerzés-tanár, de Cherubini ezt meggátolta. Akkoriban égett le a Théátre Italien, és bennégett az igazgató is. Berlioz két társával szövetkezve vállalkozott a színház felépítésére és vezetésére. A tervről hamarosan törvényjavaslat is született, de a hír hamar elterjedt Párizsban, a versenytársak óriási zajt csaptak, így a kamara visszautasította azt. Állandó pénzszerzési lehetőségként tárcák írása maradt a helyi lapokba, így az Europe Littéraire-nak és a Rénovateur-nak, majd a Gazette Musicale-nak, valamint a Journal des Débats számára. Sok próbálkozás után végül a Conservatoire könyvtárosi állását kapta meg. Az ebből származó bevétel volt egyetlen biztos jövedelme késő öregkoráig.
Rengeteget bosszankodott amiatt, hogy néhány egyértelmű sikere ellenére, művei nem érték el a kellő figyelmet a közönség körében. Egyik híres bukása a Benvenuto Cellini című operája volt, amelyet 1838. szeptember 10-én mutattak be. A nyitány ugyan nagy sikert aratott, de a művet kifütyülték. Ezt a bukást művészi pályájának mélypontjaként értékelte, úgy érezte, elítélték mint operaszerzőt, és ez annyit jelentett, hogy fellebbezés nélkül halálra ítélték mint művészt. Az opera eredeti partitúrája nem maradt fenn, így a bukás oka nehezen állapítható meg. Berlioz művét évekkel később Liszt Ferenc bemutatta Weimarban, ennek a partitúráját Berlioz már jelentősen átdolgozta. A későbbiekben is ezt a weimari verziót játszották.A bukás után Berlioz ismét szerzői estekkel próbálkozott. Az első, 1838 őszén alig fedezte a költségeket, a második, ugyanazon év decemberében élete legnagyobb sikerét hozta. A műsort, amelyen a két szimfónia szerepelt, Paganini is meghallgatta fia társaságában. Csak most ismerte meg a Harold Itáliábant, hiszen annak idején még a bemutató előtt betegsége miatt el kellett hagynia Párizst. A hangverseny után Berliozhoz sietett és elragadtatott szavakkal fejezte ki csodálatát, majd karjánál fogva megragadta a zeneszerzőt, magával húzta a pódiumra, térdre vetette magát, és megcsókolta a kezét. Akik még a teremben voltak, gyorsan szétvitték a váratlan és teljességgel szokatlan eset hírét. Egész Párizs a különös történetről beszélt. Másnap a szenzációt csak fokozta az újabb hír: Paganini a fiával hódoló levelet és 20 ezer frankot küldött az otthonában betegen fekvő zeneszerzőnek. Berliozt ugyanis ágyba kényszerítette torokgyulladása.Ekkoriban halt meg öccse, aki az ő felügyelete alatt diákoskodott Párizsban. A zseniális matematikusnak induló Prosper halála nagyon megviselte.
Berlioz népszerűségénél fogva hamarosan az intrikák, az irigység és a rosszakarat középpontjában állt. De mivel sikerült pénzügyeit rendeznie, gondtalanul nekiláthatott új művének a komponálásához. A Rómeó és Júlia szimfónia hét hónap alatt született meg, 1839-ben. A szimfónia megírásának ötlete akkor pattant ki benne, amikor itáliai tartózkodása idején hallotta Bellini I Capuleti e i Montecchi című operáját, amelyről azt tartotta, hogy Shakespeare művének meggyalázása. A drámai szimfóniát a Conservatoire-ban mutatták be 1839. november 24-én, a szerző vezényletével. Az előadásról a sajtó is elismerően írt, és azt még két alkalommal megismételték.
Berlioz a Gazette Musicale révén csakhamar újabb állami megrendelést kapott az akkori belügyminisztertől, Remusat-tól. A júliusi forradalom tizedik évfordulóján emlékoszlopot avattak a Bastille téren, és díszsírba hantolták át az elesett hősöket. Berlioznak ehhez az ünnepi gyászszertartáshoz kellett zenét írnia, szabadtéri előadásra. A Gyász- és Diadal-szimfónia júniusra készült el, majd július 26-án egy nyilvános főpróbán a szerző vezényletével hangzott el először. Másnap a szertartáson Berlioz nemzetőri egyenruhában haladt a menetben, 200 főnyi katonazenésze élén a Saint-Germain l’Auxerrois templomától a Bastille térig, és minden figyelmét összeszedve vezényelte zenekarát, amely hiába igyekezett túlharsogni a roppant tömeg zsivaját és a 24 ló vontatta hatalmas gyászszekér kerekeinek robaját. Amikor a Bastille térre értek, az ötven holttestet a díszsírba helyezték, és Berlioz a beállott csendben reménykedve intette be a zenekarnak szimfóniája második tételét. Ekkor váratlanul a díszőrségre kivezényelt légió dobosai csaptak hangszerükbe, és ünnepi arccal tették halhatatlanná Berlioz muzsikáját. A főpróba hatására többen igen lelkesen fogadták a művet. Ekkor hallotta Richard Wagner is, aki már néhány hónappal előbb a Rómeó és Júlia egyik előadásán megismerkedett Berlioz zenéjével. A drezdai Abendzeitungban lelkes méltatást írt a műről.
A Shakespeare szimfóniával és a Gyász-és Diadal-szimfóniával egyidőben írta a Théophile Gautier verseiből összeállított Nuits d’été (Nyáréjszakák) című dalciklusát. Ezt követően hosszú ideig nem írt semmi jelentőset. Carl Maria von Weber A bűvös vadász című operájának párizsi felújítása juttatta ismét megrendeléshez 1841-ben. A daljáték prózadialógusai helyébe készített recitativót és a balett számára meghangszerelte Weber Felhívás keringőre című zongoradarabját. Belekezdett egy opera megírásába is, amelynek szövegkönyvét Eugène Scribe-től kapta, és címe La nonne sanglante (A vérző apáca) volt. Néhány számmal már elkészült és 1841-ben már a szereposztás is foglalkoztatta, de a munka megszakadt, mivel Scribe nem fejezte be a librettó megírását. Berlioz visszaküldte az addig elkészült szövegkönyvet, amelyet majd csak jóval később, 1854-ben zenésített meg Gounod.
Az 1840-es évek elején vált tragikussá házasélete. Harriet iránti szerelme már rég kihűlt, csak gyermeke fűzte hozzá, a kis Louis (1834-ben született), akit rajongó szeretettel vett körül. Az asszony féltékenységével gyötörte, miközben ő egyre inkább emberkerülővé vált. Amióta Harriet búcsút mondott a színpadnak, életkedve mindjobban kiapadt, lassanként férje művészi pályája iránt is közömbössé vált, a ’40-es években pedig már az alkoholban keresett feledést. A bizonytalan megélhetés is csak nehezítette a házastársak megértését. Berlioz családja előtt titkolta házasélete csődjét. Figyelmét egy francia–spanyol származású énekesnő keltette fel, Marie Recio. A muzsikusnak ugyan rossz véleménye volt az asszony énekesi képességeiről, de mégis behódolt annak szépsége láttán.Marie anyját nem érdekelte Berlioz felesége és gyermeke, nagyvilági eltartást kívánt a maga és nagyravágyó leánya számára. Berlioznak ilyen helyzetben hajszolnia kellett a pénzt, hogy most már két családot tartson el. Meggyőződése ellenére az énekesnő kierőszakolta, hogy ajánlja be az Operaházba, de gyenge hangja miatt onnan rövid idő után, 1842-ben elbocsátották. A Marie-val folytatott viszonya adta meg a kegyelemdöfést házasságának.Közben sikertelenül megpályázta a Cherubini halálával üresen maradt igazgatói széket a Conservatoire-ba.
Zenéje iránt külföldön is érdeklődni kezdtek. Ezt menekülési lehetőségként fogta fel házasságából, így Brüsszelbe utazott koncertezni Marie-val. Harrietnek egy búcsúlevelet hagyott hátra.
A külföldi kritika jóindulatú volt, megértőbb, mint az otthoni, de Berlioz zenéje mindenütt sok fenntartást váltott ki. Hihetetlen erőfeszítéssel hajszolta magát hónapokon át, és anyagilag éppen hogy nem süllyedt még mélyebbre. Marie mindenütt énekelni akart, és Berlioznak tűrnie kellett, hogy dalait szerelme „nyávogja el” a pódiumon.Brüsszelben két hangversenyt adott közepes sikerrel, majd Frankfurt felé vette útját abban a reményben, hogy ott Meyerbeer majd felkarolja. Levelet írt neki, de a levél útközben elveszett, így Frankfurtban meghiúsult a koncertezés lehetősége. Úgy döntött, visszatér Párizsba és kiengeszteli feleségét, aki nem tudott Marie létezéséről.
Rövid párizsi tartózkodása után ismét visszatért Marie-val Németországba, mert reménykedett, hogy a jó zenekarairól híres országban sikerül majd elismerést szereznie.
Egy lemondott mainzi koncert után (megbetegedett az énekesnő) Stuttgartban lépett a nagyközönség elé. Félsikert aratott. Párizsban a barátai diadalútról cikkeztek, ami egyáltalán nem volt annak mondható. 1843. január 13-án került sor második németországi koncertjére, ezúttal Mannheimban. Kimerült, torokgyulladása miatt ágynak esett. Közben elege lett Marie-ból is, úgy döntött, hogy az asszonyt hazaküldi anyjához. Úgy tervezte, hogy azzal az ürüggyel, hogy Rothschild báró estélyére hivatalos, Weimarba szökik. Marie-tól azonban nem lehetett könnyen szabadulni. Csakhamar ő is megjelent Weimarban, és szinte háziőrizet alá fogta a leleplezett szökevényt. Ez keserítette meg a weimari napokat, mert különben a város lakossága szívesen fogadta Berliozt. Itt nemcsak sikert aratott, de jelentős bevételekhez is jutott.Weimarból Berlinbe utazott. Útközben megállt Lipcsében, ahol február 4-én elvezényelte egy hangversenyen a Fantasztikus szimfóniát. A hangversenyt Mendelssohn szervezte, és annak érdekében, hogy megnyerje a közönséget, a bevételt jótékony célokra ajánlotta fel. Egy második ilyen jótékonysági hangversenyre is sor került Drezdában, ahol legnagyobb sikerét aratta. Itt találkozott ismét Wagnerral, aki ebben az időben vált sikeressé a Rienzivel és A bolygó hollandival. Drezda után ismét Lipcsében hangversenyezett, majd Braunschweigban és Hannoverben. Március 28-án érkezett Berlinbe. Itt több mint egy hónapot kellett várnia, hogy zenekar élére állhasson. Berlin után, májusban visszatért Párizsba Hannover és Darmstadt érintésével. Hazatérve első dolga volt, hogy véget vessen házasságának. Kiegyezett Harriette, aztán elköltözött. Feleségéről és gyermekéről azonban tovább gondoskodott, élete végéig.
Művészi téren a hazatérés azonban csalódás volt, mert németországi diadalai ellenére nem változott zenei megítélése a francia fővárosban. Továbbra is könyvtárosként dolgozott a Conservatoire-ban, valamint tovább írta tárcáit a zenei lapoknak. Marie-t megpróbálta álláshoz juttatni az Opéra Comique-ban, de ott is hamar megunták. Berliozra hatalmas pénzügyi terhet rótt, hogy egyszerre két családot kellett eltartania. Ekkortájt fejezte be híres művét a Hangszereléstant. 1843 nyara végén kezdte közölni a Journal des Débats hasábjain németországi úti beszámolóját, amelyet aztán könyvként is kiadott.Helyzetén rontottak a Párizsba került német újságok, amelyekből kiderült németországi útjának igazi képe. Kínos helyzetéből emelte ki november 19-i szerzői estjének váratlanul lelkes fogadtatása. Barátai a fordulatot arra szerették volna felhasználni, hogy illő álláshoz juttassák, de tervük, hogy Berliozt az Opéra karmesterévé neveztessék ki, kudarcot vallott.Pályáját további sikeres hangversenyek lendítették elő, illetve új műve, a Római karnevál. Ennek sikeréhez hozzájárult a Párizsban tartózkodó Liszt Ferenc is, aki május 4-én a Théátre Italienben rendezett hangversenyen zongorán eljátszotta a Fantasztikus szimfóniát, majd egy héttel később az új művet is.1844 második felében nagyszabású munkába kezdett, ifj. Johann Strauss-szal szövetkezve a párizsi Ipari Kiállítás záróünnepélyére hatalmas zenei fesztivált tervezett. Végül két hangversenyre került sor, az elsőn Berlioz vezényelte Gluck, Spontini, Meyerbeer, Halévy, Auber, Rossini, Weber, Mendelssohn és Beethoven műveinek részleteit, valamint saját műveiből részleteket. A másik hangversenyen Strauss szórakoztatta a közönséget keringőivel. A hangversenyek szervezésében kimerült Berlioz egy hónapra Nizzába vonult pihenni.Visszatérve Párizsba, a kiállítás hangversenyeinek sikerén felbuzdulva, az Olympia Cirkusz igazgatója felkérte négy nagyszabású hangverseny megszervezésére. Hosszas előkészületek után, 1845-ben jött létre az első hangverseny Berlioz műveiből. Itt mutatták be először A nizzai torony nyitányát is, amely nem keltett különösebb visszhangot. A második hangversenyt február 16-án szervezte. A harmadikat a Párizsban tartózkodó Glinka tiszteletére rendezte, akivel római tartózkodása idején ismerkedett meg. Az utolsó hangversenyen ismét saját műveit vezényelte Berlioz, félig telt ház előtt, ugyanis a francia főváros már megunta a fesztiválokat is. Berlioz arra kényszerült, hogy vidéken próbáljon szerencsét. Marseille-ben júniusban két szerzői estet adott, ezt követően Lyonba utazott. Mindkét városban langyos fogadtatásban volt része.
1845 őszén a pénzügyi helyzete arra kényszerítette, hogy ismét koncertkörútra induljon. Marie-val Bécs, Prága és Pest felé vezetett az útja. Az első három hangverseny novemberben Bécs legjelentősebb vendégévé avatta: a sajtóban ugyan szokás szerint heves viták folytak róla, de a közönséget érdekelte a muzsikája. Útközben nekiállt új művének, a Faustnak a megírásához. Prágában, amelyet abban a korban Bécs riválisának tartottak a zenei életben, szintén ovációval fogadták. Három hangverseny után rövid időre visszatért Bécsbe, ahol ajánlatot kapott a királyi kápolna zeneigazgatói tisztjére, de nem fogadta el, annak ellenére, hogy Párizsban egyelőre semmiféle kilátása nem volt efféle állást szerezni. Bécs után Pest felé vette útját, ekkor már készen volt a Rákóczi-indulója, amelynek keletkezési körülményei nem ismertek. Pesten 1846. február 6-án lépett fel, és hatalmas sikert aratott vele.A Rákóczi-indulót beépítette a Faust-kompozícióba. Ugyancsak Pesten – emlékiratai szerint – egy kiskocsmában komponálta a Faust paraszttáncának refrénjét. Boroszlóban, ahová Pestről vezetett az útja, a latin diákdal szövege és zenéje készült el. Prágában pedig az éjszaka kellős közepén kelt fel ágyából, hogy feljegyezze azt a dallamot, amelyből majd az Angyal-kórus született meg. A Rómeó és Júlia, amelyet március 31-én és április 17-én már átdolgozott formában mutatott be csehországi közönségnek, jelentős sikert aratott. Útban hazafelé Braunschweigban is megállt egy hangverseny erejéig. A francia fővárosba április végén érkezett vissza. Ez a hangversenykörút valóban dicsőséget szerzett nevének, de Párizs továbbra sem vett tudomást sikereiről.Júniusban újabb megbízást kapott, ezúttal a Párizs–Lille vasútvonal megnyitóünnepségére kellett kantátát írnia. Júliusban egy szabadtéri koncertet adott, augusztusban pedig a Saint-Eustache templomban Gluck halálának ötvenedik évfordulója alkalmából.Mindeközben folyamatosan dolgozott új művén, a Faust elkárhozásán. Berlioz, mint minden hősét, Faustot is önmagáról mintázta, s ezzel a Byron, Chateaubriand nyomán kialakult romantikus hős csapongó érzelemvilágának adott hangot. Ezen a művön rengeteget dolgozott, rengeteget cizellálta, de a bemutató 1846. december 6-án az Opéra Comique-ban közönybe fulladt. Barátai úgy próbálták menteni, hogy a sajtóban kedvező kritikákat jelentettek meg róla. A közöny oka az volt, hogy a mű bemutatója a legrosszabb pillanatban történt, ugyanis Párizsban már érezhető volt az a politikai és gazdasági válság, amely másfél év múlva a forradalomhoz vezetett. A bemutató előtti hónapban Párizs egyik negyedében lázadás tört ki.Berlioz megbukott és magára maradt. A bemutató veszteségeit saját költségéből állta. Nagyot csalódott Párizsban, és 1846 decemberében úgy döntött, hogy eleget tesz egy korábbi szentpétervári meghívásnak.Barátai segítségével sikerült összegyűjtenie az oroszországi utazás fedezéséhez szükséges pénzösszeget, de közben lehetőség nyílt számára, hogy elfoglalja az Opéra dirigensi posztját, ugyanis a sajtó éles támadást intézett a karmester Pillet ellen. Végül mégsem sikerült kimozdítani Pillet-t az állásából, így Berlioz február 14-én elindult Szentpétervár felé.
A berlini sikereinek köszönhetően a porosz királytól kapott ajánlólevelet, így az akkori orosz fővárosban kedvezően fogadták. Két nagy sikerű hangverseny után rövid időre Moszkvába is elutazott. Áprilisban azonban ismét Szentpéterváron vezényelt, ekkor mutatta be a Rómeó és Júliát. Szerelmi kalandba bonyolódott egy orosz kóristalánnyal. Május 10-én, maga mögött hagyva a Néva-parti várost, Rigába utazott, onnan pedig Berlinbe, ahol június 14-én bemutatta a Faustot. Annak ellenére, hogy kedvező fogadtatásban részesült, mégsem volt teljes a sikere, ugyanis az operaház nem telt meg. Hamburgba készült, közben Párizsból érkezett a hír, hogy az Opéra élén személycserék történtek, Roqueplant és Duponchelt, Berlioz barátait nevezték ki. Azt remélte, hogy segítségükkel megszerzi az áhított karmesteri posztot, ám nem így történt. Nagy hátránya volt, hogy nem tudott zongorázni.Ismét felmerülő pénzügyi problémáira (Harriet és Marie eltartása, szimfóniáinak magas nyomtatási költsége) váratlan megoldás jelentkezett Antoine Julien, a londoni Drury Lane színház újdonsült igazgatója személyében, aki felkérte, vállalja el a színház karmesteri posztját. Elutazása előtt hazatért Saint-Andréba, ahol találkozott tizenöt éve nem látott, súlyos beteg apjával.Ahogyan ő nevezte, „államcsínyek sorozatának” köszönhetően, sikerült Marie-t Párizsban hagynia, és november 4-én megérkezett Angliába. Bízott az angol közönségben, hiszen műveit szívesen fogadták, és remélte, hogy operájával, amelyet Julien rendelt, hatalmas diadalt arat majd. A valóság azonban teljesen más volt, a Drury Lane társulata rendkívül felkészületlen volt, tulajdonképpen repertoárja sem volt. Először december 6-án mutatkozott be Donizetti Lammermoori Luciájával. A bemutató félsiker volt, ugyan a zene itt igen kedvelt művészet volt, de mindenekelőtt Händelé és Mendelssohné, és a városban létező két olasz operatársulat népszerűségével a Drury Lane nem vehette fel a versenyt. A csőd elkerülése érdekében Julien a társulat nagy részét vidéki körútra vitte, Berlioznak így csak egy kis csapat állt rendelkezésére. Első önálló hangversenyére 1848. február 7-én került sor. A siker ellenére pénzt nem kapott, mert Julien egyszerűen megtagadta a kifizetését, hivatkozva az operaelőadások gyenge bevételére. Berlioz másik két szerzői estet szervezett, az egyiken Shakespeare-től ihletett műveit adta volna elő. Az előadásra már nem kerül sor, mert Julien társulata feloszlott, így ő is állás nélkül maradt.Párizsba nem térhetett vissza, ugyanis február 22-én kitört a forradalom, Lajos Fülöp király elmenekült. Berlioz úgy érezte, ezzel mindent elveszített, hiszen a királypárti Journal de Débats zenekritikusa volt, s mint hivatalnok, elveszítette állását, az Opérába és a Conservatoire-ba pedig nem mehetett nyilvánvaló ellenlábasai miatt. Ugyan a forradalom áprilisban Angliát is elérte, de itt nem fordult komolyabbra a dolog. Ez idő alatt Berlioz európai hangversenykörútjának beszámolóján dolgozott. Londonba érkezett Marie, így kénytelen volt pénzforrások után nézni. Utolsó kísérlete egy második szerzői est volt június 29-én, csekély érdeklődéssel, csodálatos kritikákkal. Szerencsére a Beale kiadó megvásárolt néhány tételt a Londonban hallott művek közül: a Szilfek táncát, a Rákóczi-indulót és az Apoteózist, így fedezhette költségeit.
Vissza kellett térnie Párizsba, mert aggasztotta Harriet és a gyermek sorsa, ugyanis azt a hírt kapta, hogy feleségénél már végrehajtó jár. Nyolc hónap után, annak ellenére, hogy a júniusi párizsi munkásfelkelés és annak vérbe fojtása rettenetesen aggasztotta, indulásra szánta el magát. Július közepén érkezett haza. Harrietet szélütés érte, bénán látta viszont. Pénze egyáltalán nem volt, váltókkal próbálkozott. Július 28-án Saint-Andréban meghalt apja, Louis Berlioz doktor, augusztusban temették. Ekkor tudta meg, hogy régi szerelme, Estelle még él, és 33 év után felvette vele a kapcsolatot.Visszatért Párizsba, ahol az események lassan a rendes kerékvágásba tértek vissza. Megerősítették könyvtárosi állásában, hangversenyt vezényelt Versailles-ban a zenészek egyesülete javára. Kritikái is megjelentek. Egyre több időt töltött Harrietnél, fiát egy roueni intézetbe íratta be.Decemberben III. Napóleon elnökké választásával semmi változás nem állt be életében. Februárban meghalt Habeneck, az Opéra karmestere, de Berliozt számba sem vették mint lehetséges utódot. Jelentős esemény volt azonban, hogy a Conservatoire-ban egy hangversenyen bemutatták a Faust elkárhozása három részletét. Ezt Meyerbeer közbenjárásának köszönhette, aki így próbálta megnyerni új operája, A próféta bemutatása előtt Párizs egyik legjelentősebb zenekritikusának kegyeit.1849 végén Berlioz egy filharmóniai társaság megalakításán gondolkodott. A tervezet, a prospektus, az alapszabály, a plakátok, a jegyek, a terem, mint mindig, most is az ő gondja voltak. 1850 januárjában létrejött az első hangverseny. A társulás 18 hónapig állt fenn, ezalatt 11 alkalommal hangversenyeztek. Az érdeklődés egyre csappant, és már az első hónapok után megkezdődött az egyesület belső bomlása, sokallták a Berlioz-műveket. A zeneszerző-karmester nem engedett, hisz épp ezért szervezte az egyesületet, noha a fiatalok támogatásáról sem feledkezett meg. Néhány hónap múlva meghátrálni kényszerült. A Filharmóniai Társaság nyolcadik hangversenyén már nem szerepelt Berlioz-mű. 1851 tavaszán már alig volt tartható a helyzete, a Társaság amúgy is a csőd szélén állt, fizető szerzők műveivel pótolta az érdeklődés hiányát. Szerencsére Berliozt márciusban a Conservatoire főkönyvtárosává nevezték ki. Éppen kapóra jött, hogy a kereskedelmi miniszter Londonba küldte a világkiállításra, mint a hangszerek zsűrijének tagját, és így botrány nélkül szakíthatott a Filharmóniával, amely távozása után nemsokára végképp feloszlott. 1851-ben meghalt Gaspare Spontini, ámde Berlioznak nem sikerült bekerülnie helyébe, a Conservatoire-ba.
1849 elején kezdte komponálni a Te Deumot, amit aztán októberben fejezett be, de a bemutatóra hat évig kellett még várnia. A Te Deum gondolata még 1832-ben, itáliai tartózkodása idején merült fel benne. Ekkoriban, utazgatásai során megfordult egy-két helyen, ahol néhány évtizeddel korábban Napóleon járt csapatai élén. E városok nevei, amelyek az első konzul itáliai hadjáratával kerültek be a történelembe, felébresztették benne gyermekkori emlékeit, nagybátyja személyes visszaemlékezéseit a nagyszerű harcokra és a nagy álmot, amelyet Franciaország álmodott Napóleonnal együtt. Lodiban gondolta ki, majd Torinóban fel is jegyezte zsebkönyvébe egy szimfónia programvázlatát. 1835-ben ezt az ötletét egy még hatalmasabb műsorozatba illesztette be: Zenei gyászünnepség Franciaország híres embereinek emlékére. Egyik program sem valósult meg, de a Bonaparte-szimfónia első tételének gondolatát már 1840-ben felhasználta, ebből lett a Gyász- és Diadal-szimfónia első tétele. A Te Deum komponálásáról egyébként az első hírt maga Berlioz adta. A Faust elkárhozása 1846-ban kinyomtatott librettójában kiadatlan művei között felsoroltatja. Ez időre tehető vázlatról vagy töredékről azonban a kutatók nem tudnak. Három év múlva, 1849-ben fejezte be a művet. 1850-től kezdve több kísérletet tett bemutatására Párizsban, Londonban, ismét Párizsban a Notre-Dame-ban, azután III. Napóleon koronázása, majd egy esztendő múlva esküvője alkalmából, mindhiába. Csak 1855-ben, az Iparkiállítás megnyitása alkalmával vezényelhette teljes előadását a Saint-Eustache templomban.
A londoni világkiállításon töltött két hónap alatt Berlioz idejét főképp a bankettek, vacsorák, ünnepélyek, sajtófogadások kötötték le, és ő szívesen forgolódott az előkelő nemzetközi társaságban, mert mindenütt összeköttetéseket keresett. Alig szabadult ki a párizsi Filharmónia csődtömegéből, máris új vállalkozásokon törte a fejét. Előbb egy nemzetközi fesztivál tervét vitte barátai elé, majd a Te Deum előadására tett kísérleteket, végül egy új filharmóniai társaság létrehozására gondolt.A londoni Filharmóniát abban az időben Michael Costa, a Covent Garden operaház igazgatója vezette. Berlioz, szokása szerint, hamar összezördült vele: élesen bírálta operaelőadásait, a színre kerülő darabok zenéjének megcsonkítását, az eredeti szöveg megváltoztatását. Csakhamar támogatókra talált a Beale kiadó, Ella, a Musical Union igazgatója és Barnett, a Morning Post zenekritikusa személyében, akik már régóta egy rivális zenekar létrehozásán fáradoztak. Az új filharmónia szervezkedni kezdett. Amikor Marie-val július végén visszautazott Párizsba, Berlioznak reményei lehettek, hogy a következő évadban már az új együttes karmestereként léphet az angol közönség előtt. Ugyancsak londoni tartózkodása alatt kezdte írni azon cikkeit, amelyeket a következő év januárjában Zenekari esték címmel adott ki egy kötetben.Miután visszatért Párizsba, a Benvenuto Cellini partitúrájának átdolgozásán kezdett el munkálkodni, ezt ugyanis Liszt elkérte, hogy Weimarban a német közönségnek is bemutassa. Szeptember elejére készen állt a javításokkal, és úgy tervezte, hogy a februári bemutatón személyesen is részt vesz, hacsak akkor már nem kell Angliában lennie a New Philharmonic Society élén. Közben Párizsban vesztegelt. Nagy csalódás volt számára, hogy Napóleon Lajos párizsi bevonulásakor nem az ő műve hangzott fel a Notre-Dame katedrálisban. Ugyanakkor veszélyeztetve érezte magát, ugyanis 1848-ban pontosan Napóleon Lajos ellenlábasának, Marrastnak dicsőítésére vezényelt Versailles-ban.A weimari bemutató a tenor betegsége miatt elhúzódott, Londonból viszont megérkezett a meghívás: márciusban már vezényelnie kell. Mivelhogy külföldre való szerződése azt jelentette volna, hogy az új rendszer elől szökik, előbb hűségnyilatkozatot tett a császár személyi titkárságán. Londonba utazott, ahol arról értesült, hogy március 20-án Weimarban Liszt diadalra vitte a Benvenuto Cellinit. Négy nap múlva ragyogó sikerrel vezényel a Filharmónia első bérleti estjén.A szezon végén, a sikerek ellenére, a pénzügyi várakozások nem teljesültek, aminek az volt az oka, hogy Berlioz túl nagy és költséges műveket választott műsorára, emiatt a bevétel alatta maradt a várakozásnak. Beale nem újította meg a szerződését. Értesült arról, hogy Liszt Weimarban Berlioz Hetet rendez, és novemberben odautazott. Részt vett a Benvenuto Cellini két előadásán, majd elvezényelte a Rómeó és Júliát és a Faust elkárhozását. Jelen volt mellszobrának leleplezésén is, valamint megajándékozták egy ezüst karmesteri pálcával. Ezt követően Párizsba tért vissza. Néhány hónap múlva Liszt értesítette, hogy előadja a Lear király nyitányt, és London is jelentkezett, a Covent Garden olasz fordításban készült bemutatni a Benvenuto Cellinit. Odautazott, Weimar után diadalt remélt itt is. Június 25-én vezényelte a művet, az előadáson Victoria királynő is jelen volt. Az előadást az első ütemektől kezdve fütty és pisszegés kísérte. Mivel Costa, a Covent Garden igazgatója a sajtót „elfelejtette” meghívni a bemutatóra, másnap kedvezőtlen írások jelentek meg róla a napilapokban. Berlioz visszavonta a művét, de ez az eset nem ingatta meg a műbe vetett hitét. Rövid párizsi tartózkodás után Baden-Badenbe utazott, ahol a kaszinó igazgatójának felkérésére a Faust első felét és a Római karnevál nyitányt vezényelte. A fogadtatás nem is volt annyira fontos Berlioz számára, mint a pénzbeli jutalom, illetve a felkérés, hogy minden idényben hangversenyezzen. Októberben Karlsruhéban Liszt Ferenc részleteket vezényelt a Rómeó és Júliából. Berlioz Braunschweigban, Hannoverben, Lipcsében és Brémában hangversenyezett. Decemberben visszautazott Párizsba Harriet súlyos betegsége miatt. Az asszony 1854. március 4-én meghalt.
Március végén Marie-val vonatra ült Németország felé. Hannoverben, Braunschweigban ismét diadalt aratott, de Drezdában keményen meg kellett harcolnia a sikerért: a Faust diákdala megbotránkoztatta a kritikusokat. Liszt segítsége ide is elért, tanítványa, Hans von Bülow vette pártfogásába: azon fáradozott, hogy Weber és Wagner utódjaként, a drezdai színház karmesteri posztját Berliozzal töltsék be. A zeneszerző elhárította az amúgy sem hivatalos meghívást. Ebben közrejátszott Marie egy meggondolatlan kijelentése is, ami Bülow neheztelését váltotta ki. Wagnerről volt szó, aki egyik írásában Berlioz művészetét egyszerűen „zenekari mechanizmusnak” titulálta, és aki a Benvenuto Celliniről így írt Lisztnek: „Mi ér többet? Benvenuto vagy Berlioz? Hagyd elbukni az egyiket, hogy megmeneküljön a másik… Hidd el, szeretem Berliozt, bár ő bizalmatlan irányomban… Ha van komponista, akitől várok valamit, akkor az Berlioz. De akkor nem, ha azt az utat követi, amely a Faust szimfónia laposságaihoz vezetett…” Bülow sértődötten írta Lisztnek: „Jó lenne talán emlékeztetni Berliozt, hogy legelső és legőszintébb barátai, akiket Drezdában talált, … már régóta Wagner pártjához tartoztak. Berliozné locsogása Wagnerről eléggé felingerelt…” Pedig Marie szavaiban, anélkül, hogy tudta volna, sok igazság volt. Wagner úgy alkotott véleményt a Benvenuto Celliniről és a Faustról, hogy soha nem hallotta ezeket a műveket, sőt még a partitúrákat sem olvashatta, hiszen akkor még mindkettő kézirat volt. Berlioz viszont, az emigráns Wagner helyzetén segítendő, jóindulatú bevezető szavak kíséretében közölte Liszt lelkes Tannhäuser-elemzését a Journal des Débats-ban. Ebben a perben egyelőre Berlioz bizonyult igazabb, őszintébb barátnak és kollégának.Visszatért Párizsba, ahol májustól június végéig új kompozícióján, a Krisztus gyermekkora című oratóriumon dolgozott. A trilógia középső darabja már néhány éve elkészült, ennek egy részét (L’Adieu des Bergers – A pásztorok búcsúja) már bemutatta álnéven a párizsi Szent Cecília Társaság egyik hangversenyén, majd Menekülés Egyiptomból címmel az 1852-ben kiadott teljes partitúrát vezényelte 1853 decemberében, Lipcsében, és nagy sikert aratott vele. Egy évvel korábban felvázolta a folytatást is, ebből alakította ki most a trilógia harmadik részét (Megérkezés Szaiszba). A legtöbb munka az első résszel volt. Július végén jelentette barátainak, hogy készen van az új mű. Az év hátralevő része a trilógia bemutatójának jegyében telt. Közben hazautazott szülőfalujába, rendezni apai örökségét, október 19-én pedig feleségül vette Marie-t.December 10-én a trilógia bemutatója szenzációt keltett, végre a párizsiaknál is csatát nyert. A trilógiát két egymás utáni hangversenyen őszintén megtapsolták. Januárban még egyszer előadták. Sikerének következő állomása Hannover, majd Weimar volt, ahol a második Berlioz Hét alkalmával adták elő. Innen visszatérve Berlioz a brüsszeli közönséget is meghódította művével.A Krisztus gyermekkora 1855. április 7-i előadását Berlioz a Te Deum főpróbájának tekintette, és a jó sajtóvisszhangot a nagy bemutató előtti hírverésre használta fel. Április 30-án először hangzott fel a Te Deum, óriási sikerrel. Lisztnek írott levelében úgy számolt be az előadásról, hogy az „szívébe harapott a közönségnek”. Június elején Londonba utazott, hogy két hangversenyt vezényeljen az Új Filharmónia élén. Itt találkozott Wagnerrel, akit a Régi Filharmónia szerződtetett nyolc hangversenyre. Az angol sajtó megpróbálta egymás ellen uszítani a két zeneszerzőt. A két fél egy ideig hallgatásba burkolózott, de a rivalizálás szelleme csakhamar rájuk is hatott. Meghallgatták egymás előadásait: Wagner túl középszerűnek találta Berlioz Mozart-interpretációját, Berlioz pedig túlzottan szabatosnak találta Wagner technikáját. Több heti néma vetélkedés után egy muzsikus közbenjárásának köszönhetően a két zeneszerző személyesen is találkozott. „Erről a találkozásról új barátom iránti mélységes rokonszenvvel tértem haza. Szerencsétlen sorstársra ismertünk egymásban, és én úgy találtam, hogy még mindig én vagyok a boldogabb.” – írta Wagner a találkozásról, és meghívta új barátját Zürichbe. Berlioz óvatosan kitért a meghívás elől Marie miatt, aki továbbra is gyanakvóan tekintett a német mesterre. Barátságukat azonban beárnyékolta, hogy néhány nap múlva egy angol zenei szaklap fordításban közölte Wagner Opera és dráma című kötetének Berliozról szóló kritikáját.
Életvitele miatt egyre gyakrabban jött elő gyomorbaja, később az ideg-összeroppanás is megkörnyékezte. A következő évek hangversenyei, próbái, utazásai között rengeteg időt töltött ágyban, nemritkán hosszú hetekig szobájához láncolta a fájdalom, és ebben az időben mind gyakrabban jelentkezett nála a búskomorság.Az 1856-os év a szokásos tárcaírásokkal és a németországi koncertekkel indult, de váratlan eseményben lett része, miután Adolphe Adam halálával megüresedett egy hely a Conservatoire-ban, Berlioz pedig megkapta a felvételhez szükséges szavazatokat.Áprilisban nekikezdett egy Vergilius nyomán írandó opera komponálásához. Wagner hatására úgy döntött, hogy saját maga írja meg a szöveget és a zenét is. Berlioz áprilisban felvázolta a mű tervét, májusban már a verseket írta, a következő hónapokban teljes egészében elkészül a librettó, és júniusban megírta az első zeneszámot. Nyáron félretette a komponálást, ugyanis júniusban a Római-díj zsűrijében vett részt (ekkor nyert Bizet), augusztusban pedig Baden-Badenben hangversenyezett. A művén, amelynek A trójaiak címet adta, augusztusban kezdett ismét dolgozni. Az opera következő év márciusára teljes egészében elkészült. Hiába kért kihallgatást a császártól, kérvényében illetlenül támadta a császári Operaházat, nem is bocsátották az uralkodó színe elé. Az előadásra tehát semmi reménye nem volt. Tovább csiszolgatta a művet, folytatta emlékiratait, ekkor írta meg a stílusáról és alkotómódszeréről szóló vallomásszerű kritikáját is.Húsvét előtt már szinte hagyományosan Párizsban vezényelt műveiből, júniusban Bordeaux-ban vezette a Szent Cecília Társaság ünnepi estjét, augusztusban ismét Badenben dirigált. Az utóbbi hangverseny műsorán felhangzott A trójaiak két részlete is. Visszatérése után az opera igazgatója hívatta, de nem az antik zenedráma ügyében. Gluck Orpheusza partitúrájának megtisztítására kérte fel az évtizedek óta hozzáragadt hamisításoktól, átírásoktól, illetve megbízta a mű betanításával is. Az Orpheuszt korrepetálta, amikor Párizsba érkezett Wagner, hogy az Operában bemutassa a Tannhäusert.A hangverseny előtt négy nappal elküldte Berlioznak a Trisztán és Izolda partitúráját, amelyet „a Rómeó és Júlia kedves és nagy szerzőjének” ajánlott. A hangversenyen Berlioz is megjelent. A rákövetkező napokban a francia kritika maró dühvel rontott Wagnernak („hiábavaló akarás, amely nem vezet semmihez”), egyedül az írók voltak fogékonyak a „jövő zenéje” iránt, többek között Charles Baudelaire. Wagner lázba hozza a franciákat. Nemigen tudták, mit akar, de ahhoz túlságosan jelentősnek érezték, hogy hallgassanak róla. Berlioznak is állást kellett foglalnia, a zenésztársadalom kíváncsian várta a legtekintélyesebb francia kritikus és zeneszerző véleményét. Berlioz meghallgatta a második Wagner-estet is, és február 8-án megírta cikkét a Journal des Débats-ban. A zenésznek igazságot szolgáltatott, dicsérte, ragyogónak és pompázatosnak írta le a német zeneszerző műveit, és megemlékezett Wagner zenedrámai koncepciójáról is. Wagner ekkor ismerte fel, hogy Berlioz tulajdonképpen nem vetélytársa, és egy Lisztnek címzett levelében így írt róla: „Gyengéd és mélységesen érzékeny. Annyira, hogy az emberek csak megsebezhetik, csak visszaélhetnek beteges ingerlékenységével… Környezete befolyása hatalmas eltévelyedésekbe rántja, s … anélkül, hogy tudná, önmagát sebzi meg … Berlioz alkalmat adott arra, hogy egy anatómus pontosságával figyeljem meg: mint tehet tönkre egy gonosz asszony egy páratlan embert, hogyan züllesztheti le egészen a nevetségességig … Cikkét olvasva felismertem, hogy tehetséggel gazdagon megáldott ember csak magasrendű emberben találhat megértő barátra; és arra a következtetésre jutottam, hogy ma mi triászt képezünk, mert mind a hárman hasonlóak vagyunk. Ez a hármas Belőled, Belőle és belőlem áll. De óvakodjunk attól, hogy ezt megmondjuk Berlioznak: rögtön kapálózik, mihelyt erről beszélnek neki. Egy isten, aki ily kegyetlenül szenved, nem egyéb szegény ördögnél!”Berlioz magánéletében rossz idők következtek. Betegsége gyötörte, márciusban meghalt második testvére is, fiáról, aki időközben katonaként egy hajóra szegődött, semmi hírt nem kapott, A trójaiak bemutatójára semmi remény nem volt. Ugyanakkor úgy érezte, hogy operai téren semmit sem sikerült bizonyítania. A francia operavilágot abban az időszakban Meyerbeer valamint a feltörekvő Offenbach uralták. Ugyanakkor neheztelt is Wagnerra, amiért a Tannhäuser bemutatójára 160 000 frankot kapott a császári kincstárból, őt pedig meg sem hívták az előadásra. A Wagner-ügy egyik legsúlyosabb rögeszméjévé vált életében, annyira, hogy a Tannhäuser párizsi bukását örömmel könyvelte el. Wagner kudarca azonban semmit sem oldott meg Berlioz életében. 1861 őszén új megbízást kapott, Gluck Alkésztiszének felújítását.1862 első felében egy vígopera írásába kezdett Shakespeare Sok hűhó semmiért című komédiája nyomán, Beatrice és Bénédict címmel. Az operát augusztus 9-én hatalmas sikerrel vitték színre Baden-Badenben.1862 júniusában váratlan hirtelenséggel második feleségét is elvesztette.
1863-ban Weimarba utazott, és ott is bemutatta vígoperáját. Útban hazafelé, szokása szerint többször is megállt. Strasbourgban egy nyári fesztivál próbáit kezdte meg, oratóriumát júniusban több ezres tömegek ünnepelték. Párizsban a Théátre Lyrique-ben végre sikerült bemutatnia A trójaiak-at. A sok javaslat és tanács hatására Berlioz három felvonásossá alakította át az öt felvonásra tervezett művet, helyettük egy új zenekari nyitányt és prológust írt. A művet 1863. november 4-én mutatták be. A számos, elsősorban műszaki akadály ellenére a darabnak nagy sikere volt. A sajtó is jól fogadta az operát. A második előadáson, hogy egy hosszadalmas színváltozást elkerüljenek, elhagyták az opera kimagasló szimfonikus-pantomimikus közjátékát, a Vihart és a Királyi vadászatot. A harmadik előadáson Berlioz már nem vehetett részt a betegsége miatt. Amikor december elején újból látta művét, már tíz kegyetlen húzás éktelenítette el, és ami ennél is nagyobb csapást jelentett, a Choudens kiadó ebben a formában akarta kiadni. Az opera 22 alkalommal került színre. Nem volt Meyerbeeréhez fogható diadal, de a pénzjutalom elegendő volt ahhoz, hogy végleg abbahagyja a tárcaírást. Berlioz operájának félsikerét majd elfeledését az okozta, hogy kissé későn született meg. Ha pályája kezdetén, 1830 körül, Meyerbeer színre lépése előtt, vagy legalábbis vele és a fiatal Wagnerral egy időben lépett volna fel mint színpadi zeneszerző, lett volna közönsége. A Trisztán és Az álarcosbál éveiben A trójaiak nem hozhatott diadalt szerzőjének. Berlioz művészpályájának talán legfontosabb belső tragédiája volt, hogy első operájának kudarca elzárta előtte a színpadot, így mint szimfonikus művész fejlődött mesterré, és zseniális drámai készségét, kifejezőerejét nem érlelhette meg az operaműfajban.Amikor a Théatre Lyrique színpadán Berlioz operáját követően már Verdi Rigolettója aratott sikereket, a zeneszerző, Marie édesanyjára bízva magát, többnyire betegeskedve a lakásán feküdt. Zeneszerzői pályája véget ért. Többé sohasem komponált, hatvanadik életévében elbúcsúzott a kottapapírtól.Zenekari és kórusműveinek minden birtokában levő szólamát elküldte a Conservatoire-ba. Ereje rohamosan fogyott, csak emlékeinek élt. Januárban hivatalos végzést hozott a postás: a régi montmartre-i temetőt kiürítik, gondoskodnia kellett felesége áthantolásáról. Február 3-án Harriet földi maradványait a másik montmartre-i sírkertbe, Marie koporsója mellé kísérte. Márciusban végleg búcsút mondott a Journal des Débats-nak. Augusztus 15-én a Becsületrend tisztjévé avatták. Augusztus végén hazautazott szülőföldjére, megkereste és megtalálta első szerelmét, Estelle-t. Lyonban találkoztak, az asszony 67 éves volt ekkor. Megértette, mi hozta hozzá a férfit, de megijedt szenvedélyétől, és attól is tartott, hogy ez a nem hozzájuk illő érzés családja előtt nevetségessé teheti. Az első találkozás után elzárkózott, Berlioz hiába könyörgött, hogy fegyelmezett lesz és csak barátságot kér, az asszony a fiához költözött Genfbe. Berlioz itt is meglátogatta. Megegyeztek: Estelle vállalta szerepét, és utolsó lelki társa lett a beteg zeneszerzőnek. Néha-néha találkoztak, és rendszeresen írtak egymásnak. (Berlioz és Estelle találkozásáról – Ádám Ottó rendezésében – tévéjáték készült Hubay Miklós művéből, Ők tudják, mi a szerelem címmel, 1984-ben. Berlioz szerepében Sinkovits Imre, Estella szerepében Tolnay Klári.)
1866 elején egy új megbízást kapott a Theatre Liriqyue-től, Gluck Armidájának felújítását. A terv azonban nem valósult meg, a próbák megszakadtak. 1867-ben Brüsszelbe utazott, hogy részt vegyen egy misepályázat zsűrijében; visszatérve ismét egy Gluck-felújításba kezdett: Alkésztisz. Egykori fiatalsága minden lelkesedését beleadta a betanításba, és az októberi bemutatót személyes diadalának tekintette. 1866 utolsó hónapjában Bécsbe utazott a Faust elkárhozása előadására.1867 februárjában egy kölni utazásra szánta rá magát, meghallgatni a Harold Itáliában-t. Júliusban utoljára zsűrizett a Conservatoire-ban. A hó végén kapta a hírt, hogy Louis fia, 33 éves korában, június 5-én, sárgalázban meghalt.A következő évben meghívást kapott Jelena Pavlovna Romanova orosz nagyhercegné jóvoltából Szentpétervárra. Novemberben adta az első hangversenyt, de négy koncert után Moszkvába is elment, hogy tízezer ember előtt vezényeljen. 1868. február 15-én indult vissza Párizsba, majd onnan Nizzába és Monte-Carlóba. Itt kétszer is vértolulás érte. Március közepén betegen tért vissza Párizsba. Hosszas ágyban fekvés után augusztusban utoljára ment el Párizsból, nem akarta megbántani földijeit, akik Grenoble-ba hívták, hogy egy dalosverseny zsűrijében elnököljön. Októberben Léon Kreutzer, novemberben Rossini halálhírét hallotta. Ebben a hónapban hagyta el utoljára otthonát, a Conservatoire-ban zsűrizett. December-januárban rendkívül legyengült. Az utolsó napokban állandóan aludt, 1869. március 8-án déli fél egykor örökre elszenderült. Március 11-én temették el, a Becsületrend tisztjének kijáró végtisztességet kapott. A montmartre-i temetőben helyezték örök nyugalomra.
Berlioz esztétikájának és művészetének kialakulása egybeesik a júliusi forradalommal és a francia irodalom nagy romantikus nemzedékének zászlóbontásával. Az 1829-et követő néhány évben írta vagy vázolta fel valamennyi jelentős alkotását. Zenéjét áthatja a forradalom pátosza és monumentalitása. Környezete, tanulmányai, olvasmányai, élményei és rapszodikus, szenvedélyektől fűtött egyénisége egyaránt romantikus művésszé érlelték.Az új zene, a musique descriptive esztétikáját, a drámai és programzene igényét professzorától, Letől tanulta, de ezt a tanítást ő tette jelentékennyé és útmutatóvá az összeurópai zenei fejlődés számára. Drámai és programtörekvéseinek megfelelően a színház és a nagyzenekar kötötte le érdeklődését. Berlioznál az alkotás és a valóság viszonya szinte vakmerően közvetlen. A maga életét öntötte zenébe a látomás erejével. A Fantasztikus szimfóniában reménytelen szerelme kárpótolta magát a be nem teljesült vágyakért, a Lelióban megszabadulásáról, újjászületéséről vallott. Irodalmi élményből született a Faust elkárhozása, a színpad és közönség lázas találkozásából pedig a Rómeó és Júlia. Második szimfóniájában itáliai úti élményét és George Byron Childe Haroldját dolgozta össze. A Gyász és Diadal-szimfónia, a Requiem, a Te Deum, a Rákóczi-induló a forradalmi időkkel való végzetes erejű találkozásból született. Ezekből az élményekből műveiben drámai jelenetek alakulnak: mindegyik egy-egy adalék Berlioz romantikus képzeletvilágához, amely leginkább Victor Hugo és Eugène Delacroix regényes látomásainak rokona.Programjainak megvalósítása közben folytonosan új ösvényeket vágott. Élményeinek belső ritmusa nem egyezett a zenei műfajok és formák törvényeivel. A drámai zene lendülete minden művében új partok felé sodorta. Életművének alapvető problémája a zene egyesítése a programmal, a drámával. Ez magyarázza különös műfajait (program-szimfónia, szimfonikus költemény, drámai szimfónia, drámai legenda). Ez világít be formálásába is, amelyre a program és a tiszta zenei formák közötti egyensúly bizonytalansága jellemző.Zenéjében sok az illusztratív anyag, amely gyakran megtöri vagy megterheli a formálást. Berlioz kevéssé érzékeny az intim hatások, a mozaiktechnika, az árnyalati finomságok iránt, inkább plakátokat fest, roppant hangzattömböket görget, freskóin hatalmas tömegek hömpölyögnek. Kora tanította meg arra, hogy tisztelje a monumentalitást. Új színekkel, hangzással, nyers plebejusi tónussal, tömb- és freskótechnikával merőben új drámai zenét teremtett. Mindehhez inkább zsenialitása, mintsem alapos, minden oldalú mesterségbeli tudás segítette hozzá. Harmóniavilága nagy kortársaihoz képest szegényes, hármashangzatok alkotják alapját. Bizonyos kromatikára való hajlam és váratlan modulációk adják egyéni jellegzetességeit. Dallamainak nagy része illusztráló téma, legjelentékenyebbek közöttük a hangszeres deklamációk. A programtól független melodikus invencióját sokszor lerontja a kor operai, teátrálisnak ható dallamossága. Jelentőssé csak néhány motívuma lett. Valóban szép, nagy dallamot csak egyszer-kétszer sikerült leírnia. Gazdagabb a ritmikus leleménye. Kedvelte az aszimmetriát, szívesen tarkította szinkópákkal a súlyokat, váratlan szüneteket iktatott közbe.Zenéjének kifejezőereje elsősorban zseniális hangszínérzékéből és hangszerelés-tudásából táplálkozik. Rendkívüli érzéke volt a hangszerek sajátos színe, karaktere és drámai kifejezőereje iránt. Addig nem ismert hatásokat fedezett fel, új módon keverte egyes hangszerek és hangszercsoportok színeit, a zenekart víziók festésére is alkalmassá tette. Gondolatai eredetileg is hangszínekben születtek; kivonatban elvesztik legsajátosabb jellegüket.Életműve zsenialitása ellenére sem lett népszerű. Az 1848 utáni nemzedék már nem értette meg állandó romantikus lángolását, forradalmi pátoszát. Műveinek programja, különleges, bizarr képei hovatovább mind idegenebbé váltak, abszolút zenei értéküket pedig a műfajok, a formák, a nyelv egyenetlenségei homályosították el. A mai hallgató számára Berlioz zenéjét néhány mű, még inkább néhány tétel képviseli, bálzenék, fantasztikus táncok, indulók, a boszorkányszombat vagy az utolsó ítélet látomásai, a Mab-scherzo vagy a Rómeó és Júlia másik részlete: a kertjelenet.Zenetörténeti jelentősége ettől eltekintve jelentős, hiszen a 19. század reprezentáns műfajának, a szimfonikus költeménynek legfőbb előkészítője volt. Ebben és programszerűségébe Liszt Ferenc, a dráma és zene összeegyeztetésében pedig Richard Wagner előfutára. A késő romantika monumentalitásra törekvő zeneszerzői is leginkább az ő példája nyomán indultak el. Hangszerelő művészete máig utánozhatatlan: benne látják a modern zenekar megalapozóját.Berlioz a 19. század egyik legbefolyásosabb karmestere volt, hírnevét tulajdonképpen ennek köszönhette. Kortársai, mint Charles Hallé és Hans von Bülow a kor legnagyobb karmesterének tartották. Berlioz tulajdonképpen azért nyúlt a karmesteri pálcához, mert idősebb és tapasztaltabb kortársai nem akarták műsorra tűzni progresszívnak tartott műveit. A mesterséget autodidakta módon sajátította el, de odafigyelt kortársainak (mint például Gaspare Spontini) építő jellegű kritikáira is. Mozdulatait Charles Hallé gazdaságosnak jellemezte, ami révén sokkal jobban ellenőrzése alatt tartotta a zenekart és zenét magát. A hangszereléstani írásából is kitűnik, hogy kiválóan ismerte az egyes hangszerek képességeit és helyét egy zenekaron belül. Mindezek ellenére Berliozt soha nem alkalmazták hivatalosan állandó karmesterként, mindössze csak meghívottként vezényelt különböző alkalmakkor. 1835-ben a párizsi zenegimnázium vezetősége felajánlotta neki a zeneigazgatói állást, azonban a forradalom kitörése miatt nem sikerült elfoglalnia azt. Műveinek külföldi bemutatóin is rendszerint ő maga vezényelt, így tett szert nemzetközi ismertségre. Karmesteri művészete képezi az alapját a tiszta és pontos francia karmesteri iskolának, amelynek jelentős képviselői többek között Pierre Monteux, Désiré-Émile Inghelbrecht, Paul Paray, Charles Munch, André Cluytens, Pierre Boulez és Charles Dutoit.
Berlioz nemcsak a zenével foglalkozott, hanem írással is. Éveken keresztül zenei recenziók írásából tartotta fenn családját. Bátor hangvételű, alapos, néha szarkasztikus írásait a Rénovateur, a Journal des débats és a Gazette musicale lapjain publikálta. Több mint harminc éven át volt a Journal des débats szerkesztője. Utolsó írása 1863-ban jelent meg.A Gazette musicale-nak rövidebb-hosszabb időszakokban főszerkesztője is volt. Ezt a helyzetet kihasználva számos zenetörténeti írást is publikált, nem csak kortárs zeneszerzők műveinek recenzióit. Ennek ékes példája a Gluckról és művészetéről 1831–35-ben megjelent hét cikkből álló sorozat.Egyéb írásai között található a Les soirées de l’orchestre (Esték a zenekarral), az 1852-ben publikált szatíra, amely a 19. századi Franciaország vidéki zenei életét mutatja be. Legjelentősebb munkája azonban a Hangszereléstan (Grand traité d’instrumentation et d’orchestration modernes), amely egy pedagógiai jellegű mű, és amelyet a Gazette musicale hasábjain publikált sorozatban. Ebben Berlioz a hangszerek technikai aspektusait mutatja be, ugyanakkor kitér ezek helyére a zenekaron belül. A mű példák révén mutatja be az alkalmazható vagy ajánlott technikákat. Ezek a példák nagyrészt saját szerzemények, de találhatók közöttük Mozart, Wagner, Beethoven és Gluck művek is.Önéletrajzi írásának, a Mémoires-nak egy részét 1870-ben a Journal des débats valamint az Le monde illustré adta közre. A mű révén az olvasó betekintést nyerhet a romantikus zene világába, annak egyik legjelentősebb képviselőjének szemszögéből.
Bár halála után Berlioz soha nem került le teljesen a repertoárról, mindössze néhány darab és egyetlen nagyszabású mű, a Fantasztikus szimfónia képviselte alkotásait. Noha Franciaországban a 19. században hanyagolták, Berlioz zenéjét gyakorta említették a szimfónia, a hangszerelés és a programzene egyik úttörőjeként. Zenéjét a romantikus zene beteljesedéseként is számon tartják. Liszt Ferenc és Richard Wagner mellett korának egyik úttörő zeneszerzője volt. Liszt csodálta őt, Wagner eleinte tartózkodó volt, viszont később egy Lisztnek írt levelében már magával egyenértékű zeneszerzőnek titulálta. Berlioz hatása Wagner művészetében leginkább a hangszerelés terén, valamint a hagyományos szimfóniaformák megtörésében mutatkozik meg. A Fantasztikus szimfóniában használt idée fixe mintegy előrevetíti a Wagner által tökéletesre fejlesztett vezérmotívum-technikát. Liszt Ferenc a francia zeneszerzőben szövetségesét látta a klasszikus zene megújításáért indított forradalmi mozgalmában. Születésének századik évfordulóján, 1903-ban, művészetét még sokan vitatták, hírneve eltörpült kora híres német zeneszerzői mellett. Volt néhány nagy propagátora, mint Felix Weingartner, de a második világháborút követő újrafelfedezéséig Berlioz a háttérbe szorult. A műveit az 1960-as években kezdték újra felfedezni és átértékelni. Angliában különösen erős reneszánsza volt, még az operáit is műsorra tűzték, nagy sikerrel. Ennek egyik fontos momentuma A trójaiak színrevitele volt 1957-ben, a Covent Gardenben Rafael Kubelik vezénylésével. Ezt követően az opera elfoglalta a méltó helyét a nemzetközi repertoárban, és azóta a világ több színpadán is bemutatták. A trójaiak előadásával nyitották meg 1989. március 17-én az új párizsi operaházat, az Opéra Bastille-t. Az 1960-as és '70-es években Berlioz zenéjét elsősorban Charles Munch és Sir Colin Davis karmesterek népszerűsítették, akik lemezre vették összes munkáját, bemutatva ezáltal a közönségnek kevésbé ismert munkáit is. 2003-ban, a zeneszerző születésének 200. évfordulója alkalmából ismét lemezre vették műveinek nagy részét. Számos tanulmány jelent meg életéről, munkásságáról és örökségéről. Javasolták földi maradványainak áthelyezését a párizsi Panthéonba. Az ötletet az akkori francia elnök, Jacques Chirac is támogatta, de nem valósult meg. Róla nevezték el a 69288 Berlioz nevű kisbolygót.
Marche funèbre pour la dernière scéne d’Hamlet (Gyászinduló a Hamlet utolsó jelenetéhez) 1848
Le Corsaire (A kalóz). (Eredetileg: La Tour de Nice – A nizzai torony) Nyitány, 1831–44–55
Marche troyenne (Induló A trójaiakból) 1860Kantáták, oratóriumok, művek zenekarra és kórusraResurrexit (a Miséből) 1824–31
Scène héroique (Hősi jelenet) (La Révolution grécque – A görög forradalom) 1825–26
Hymme pour la consécration du nouveau Tabernacle (Himnusz az új Tabernaculum felszentelésere) 1859
Tantum ergo. Veni creator (?) (Két motetta)Hangszerszóló zenekarralHarold en Italie (Harold Itáliában) Szimfónia brácsaszólóval, 1834
Rêverie et caprice (Álmodozás és capriccio) Hegedűre, 1839Szólóének és zenekarHerminie, 1828
La mort d’Ophélie (Ophelia halála) 1850Áriák, együttesek és dalokToi qui l’aimais, verse des pleurs (Te, aki szeretted, sírjál) 1825
Le trébuchet (A csapda) 1850Vegyes művekHárom darab harmóniumra:Sérénade agreste a la Madone (Falusi himnusz a Madonnához) 1845
Études sur Beethoven, Gluck et Weber (Tanulmány Beethovenről, Gluckról, Weberről) 1843
Voyage musical en Allemagne et en Italie (Zenei utazás Németországban és Itáliában) 1843
Boyden, Matthew. Az opera kézikönyve, 2009, Budapest: Park Könyvkiadó. ISBN 978-963-530-854-5 
Clarson-Leach, Robert. The illustrated lives of the great composers, 1987, Omnibus Press. ISBN 071190829X 
Griffin, Clive. Opera, 2007 (angol nyelven), Sevenoaks: Focus Publishing. ISBN 0-00-724145-3 
Pettitt, Stephen. Opera, 2007, Budapest: Képzőművészeti Kiadó. ISBN 9789633370476 
Rousselot, Jean. Faust elkárhozása (Berlioz szenvedélyes élete), 1974, Gondolat kiadó. ISBN 9632800486 
Schonberg, Harold. A nagy zeneszerzők élete, 2006, Budapest: Európa Könyvkiadó. ISBN 963 07 8099 2 
Szabolcsi Bence – Tóth Aladár: Zenei lexikon I. (A–F). Főszerk. Bartha Dénes. Átd. kiadás. Budapest: Zeneműkiadó. 1965.
Winkler, Gábor. Barangolás az operák világában, 2005, Budapest: Tudomány Kiadó. ISBN 963 8194 41 3 
Egy nagy zenész diadalútja. Önéletrajz; ford. Wildner Ödön; Fővárosi Kiadó, Bp., 1925
Hector Berlioz önéletírása. 1803-1865. Utazásai Itáliában, Német-, Magyar-, Oroszországban és Angliában; vál. , ford., bev. Wildner Ödön; Fővárosi Kiadó, Bp., 1925 (Documenta humana)
Hector Berlioz Emlékiratai. Utazásai Olaszországban, Németországban, Oroszországban és Angliában 1803-1865; ford. Faragó László, bev. Győry János, sajtó alá rend., jegyz. Kóla Margit; Zeneműkiadó, Bp., 1956
Rákóczi induló. Az autográf fogalmazvány facsimile kiadása; keletkezéstörténeti tan. Bónis Ferenc; Balassi, Bp., 2010

A hegedű a vonós hangszerek hegedűcsaládjának legmagasabb hangolású, méretre legkisebb tagja, 4 db, kvint távolságra hangolt húrral. A csoportba tartozik még a mélyhegedű, vagy közismertebb nevén brácsa, a cselló (más néven gordonka) és a nagybőgő (másként gordon).
A legmélyebb húr (ami tulajdonképpen a hegedűn megszólaltatható legmélyebb hang) a kis G, ezt követi az egyvonalas D-, egyvonalas A-, illetve a kétvonalas E-húr.
A hangszer iránt támasztott megnövekedett igények következtében az egyik legösszetettebb építési szakértelmet igénylő hangszer lett, gondos készítési és játéktechnikai bánásmód kombinációja a többi húros hangszert meghaladó virtuozitást, valamint széles skálán változtatható dinamikai előadást is megengedő teljesítményt eredményez. A vonósok közül talán a legnépszerűbb, de mindenképpen a leggyakrabban előforduló és legkeresettebb hangszer.
A hegedű szavunk lehetséges, hogy „hej” (hejgetős) indulatszavunkból származik; ebben a formában csak a 16-17. századtól használják, addig a „hegedűs” szó leginkább énekmondót jelentett. Erdélyben a hegedűt mozsika vagy muzsika, a csángóknál pedig cinige néven ismerték.
Az olasz neve, a violino tulajdonképpen „kis violát” (azaz brácsácskát) jelent. Ez az eredeti viola con tre corde senza tasti (érintők (bundok) nélküli háromhúros viola) rövidítése, 1540 körül kezdett elterjedni. 1523 táján jelent meg a francia nyelvben a vyollon megnevezés. A Geige a német nyelvterületről származó megnevezése.
A vonós hangszerek valamikor a 8-9. század környékén alakulhattak ki Belső-Ázsiában, mert a 9-10. századi arab forrásokban az iklik/iqkliq, iklij, yiklij terminusok vonós hangszerekre utalnak.  A török eredetű „ok/ik” (’íj’) jelentésű szóból képzett „okli/iklij” alak jelentése (’íjjal vagy vonóval’).  A vonós hangszerek első, egyértelmű leírása a feltehetően török származású Abú Naszr Muhammad al-Fárábí 900-ban megjelent „Kitáb al-múszíkí al-kabír” (’a zene nagy könyve’) című művében található, ahol a szerző leírja a hangszerek megszólaltatásának lehetséges módozatait, és a felsorolás végén olyan hangszerekről tudósít, amelyeket más húrokkal vagy ahhoz hasonlókkal szólaltatnak meg.  A hangszerkutatások arra mutatnak, hogy a vonós hangszerek a 10-11. század folyamán arab átvétellel, a mozarab spanyol és bizánci kultúrákban közel egy időben terjedhettek el. A különböző eredetet bizonyítja, hogy amíg a korai nyugat-európai ábrázolásokon frontális (felső vagy alsó állású), hangoló kulcsos megoldás látható, ami a belső-ázsiai hangszerekre volt jellemző, a közel-keleti és a bizánci ábrázolásokon látható vonós hangszereken viszont jellemzően laterális (oldalsó állású) hangoló kulcsok láthatóak, ami az arab hangszerekre volt jellemző. (Brauer-Benke József: A népi hangszerek története és tipológiája. Budapest: MTA BTK Zenetudományi Intézet 2014, 340-341.) 
Korai formájában a 11-12. századi nyugat-európai ábrázolásokon jellemző, hogy egy hurok segítségével a hangszertesten átnyúló nyak alsó részéhez erősítették a húrokat. Későbbi fejlemény (13-14. század), amikor azokat egy közbeiktatott húrtartó segítségével a kávához rögzítik. A 13. században még egymás mellett él a nyugati és a keleti játékmód, majd a 13. század végétől állandósul a vállhoz vagy az állhoz szorított nyugati játéktechnika. A 12. század előtt a fidulák testét a nyakkal és a hangoló-fejjel együtt egyetlen fadarabból faragták ki (monoxilitikus kialakítás). Csak a tetőlap készült külön hasított, faragott fenyőlapból. A 12. századtól a gyalu és a fűrész illetve a ragasztás technikája alkalmazásával lehetővé vált, hogy a hangszerek káváját, a nyakkal együtt, egy vastag deszkát kívül-belül körbefűrészelve alakítsák ki, majd a sík tetőt és a hátat külön ragasszák erre rá. A 14. században jelenik meg a káva nedvesen, meleg vason való hajlítása és a 16. századtól kezd elterjedni a hangszerek lakkozása. Állandósul a vállhoz vagy az állhoz szorított nyugati játéktechnika. A 16. században elterjedő kávás építésű, lakozott vonós hangszerek elnevezéseit az ókori és középkori, először pengetett, majd vonóssá váló népszerű hangszertípus, a "líra-" nevéből képezték. A líra név a hangszertípussal együtt Bizáncból átkerült Itáliába is, ahol a játékmód szerint két fő típusa alakult ki, a lira da braccio (’karlíra’) és a lira da gamba (’láblíra’). Valószínűleg a 16. század első felében a Medici-család megbízásából Andrea Amati már elkészíthetett egy olyan, utcazenélésre is alkalmas hegedűt, ami minőségében elérte az akkori legelterjedtebb hangszer, a lant színvonalát. (Brauer-Benke József: A népi hangszerek története és tipológiája. Budapest: MTA BTK Zenetudományi Intézet 2014, 348-350.)
A hegedű először Észak-Itáliában bukkant fel, a 16. század közepén. Annak ellenére, hogy a hangszerek nagy része azóta elpusztult, festményekről ismerjük az akkori „hegedűket”. Ezek nagy részének csak három húrja volt. A hegedű megalkotói valószínűleg három forrásból kölcsönöztek ötleteket: a rebektől, amit a 10. század óta használtak (és az arab rebáb hangszer nyomán került be Európába), a fidulától, illetve a lira da bracciótól. Az első pontos leírás Jambe de Fer A zene összegzése (Epitome musical) című könyvében található, amit 1556-ban adtak ki Lyonban. A hegedű ekkorra már Európa-szerte igen elterjedt volt.
Egyes állítások szerint az első igazi hegedűt Andrea Amati készítette a 16. század első felében a Medici-család részére, akik egy olyan, utcazenélésre is alkalmas hangszert szerettek volna, ami minőségében eléri az akkori legelterjedtebb hangszer, a lant színvonalát. Amati eredetileg csak pengetős hangszerekkel (liuto, azaz lant – innen származik az olasz hegedűkészítők mai neve – liutaio – is) foglalkozott, és csak abban az időben kísérletezett gambák építésével. Mivel a gambák hangja igen szép, de túlságosan gyenge volt, Amati a jövőt egy újfajta vonóshangszerben látta. A hegedű megjelenése után igen gyorsan elterjedt Európa-szerte. Például az akkori francia uralkodó, IX. Károly egész zenekarnyi hangszert rendelt tőle.
A legrégebbi, még egyben lévő hegedű, ami a „IX. Károly” becenevet viseli, Cremonában készült 1564-ben.
A leghíresebb hegedűkészítő családok: Amati, Guarn(i)eri, Stradivari. Ezenkívül híresek még Jean Baptiste Vuillaume és Stainer munkái.
A hegedűkészítés Magyarországon közel százötven évvel az itáliai hegedűkészítés kialakulása után jelent meg, nagyjából a 17-18. században. Lenhardt János hangszerész és hangszerkereskedő - aki az 1920-as években az első magyar pedálos hárfáival vált híressé - kezdetben hegedűket készített, mesterhegedűi 1907-ben a pécsi országos kiállításon ezüstérmet kaptak.
A hegedű mai formája a 15. század környékén alakult ki. Alapvető alkotóelemei a kávarendszer (oldalak), boltíves tető, elő- és hátlap, nyak, amely csigában végződik, fogólap, húrtartó, láb, kulcsok. Formája, méretei, amelyeket az aranymetszés szabályai alapján terveztek, olyan tökéletesek lettek, hogy mind a mai napig ugyanezt a konstrukciót használják.
A 19. században hirtelen újabb fejlődésnek indult a hangszer; ekkor szorította ki a gambákat a koncertéletből. A köztudatba ennek ellenére az ivódott be, hogy a 18. század elejére teljesen kifejlődött és azóta senki sem változtatott semmit se radikálisan. Ez nagyjából így is van, de azért kisebb változtatások történtek:
a fogólap sokkal szélesebb és laposabb lett, hogy az ujj jobban ráférjen, ezáltal erősebb hangja legyen,
ezen változtatások a híresebb hangszereken (például Stradivariusok) is végbementek, mivel a hangmagasság emelkedésével értelemszerűen szükségessé vált a hegedű magasabbra hangolásának igénye is,
a basszusgerenda könnyebb lett, mivel a húrerősség csökkent, ill. statikailag nagyobb szerep hárult a lélekre,
eredetileg a nyak ragasztva, ill. szögelve volt a hangszerre, és a hátlap elkészültekor került be a hangszerbe; manapság a test teljes elkészültekor illesztik a helyére,
továbbá megjelent az álltartó és a párna.Ezen hangszereknek már eléggé eltér a hangjuk az eredetiekétől. Szerencsére fennmaradt jópár eredeti darab is, ilyeneket, vagy ezek másolatát használják a historikus előadásmódot követő zenekarok.
A hegedűből az idők folyamán igen sok különleges változat is készült, úgymint violino piccolo, pochette (zsebhegedű), quinton, violinofon, elektromos hegedű, illetve egy egész hangszercsalád, a hegedűoktett.
A barokk korból Daniel Merck, Michel Corrette vagy Francesco Geminiani emelhető ki Giuseppe Tartini mellett, aki a „L'arte dell arco”, vagyis A vonó(kezelés) művészete című opuszával, amely egyebek mellett 50 variáció egy Arcangelo Corelli témára, az első (általunk ismert) hegedűetűd. Megemlíthetők még a Georg Philipp Telemann-féle Metodikus szonáták.
Az első jelentősebb és minden területet átfogó írás a hegedűpedagógia történetében Leopold Mozart Versuch einer gründlichen Violinschule (Kísérlet hegedűiskola megalkotására) című alkotása 1756-ból.
A modern hegedülés alapjait a franciák alkották meg a 19. század elején, elsősorban a Párizsi Konzervatóriumban. Legjelentősebb mesterek ebből az időszakból: Pierre Rode, Pierre Baillot, Rodolphe Kreutzer, Charles Auguste de Bériot, Carl Flesch és Louis (Ludwig) Spohr.
A klasszikus hegedű a 16. század óta szerepel az európai zenében, bár eleinte sokkal kevésbé tartották arisztokratikus hangszernek, mint manapság. Fénykorát a barokk zene concertóiban és a hegedűvirtuózok korában élte, de mint szólóhangszer azóta is a legnépszerűbb hangszerek egyike.
A hegedű a barokk kor óta a legfontosabb hangszer, a zenekarok jelentős részét teszi ki (manapság általában 20-24 fő). Általában két szólamra vannak osztva, van az első hegedű, amely sok esetben a dallamot játssza és virtuózabb, mint a második hegedű, amelyik kiegészítő dallamokat játszik, sok esetben pedig a szólam oktáv vagy tercpárhuzamban van az első hegedűvel, illetve néha megkapja a dallamot. Nem annyira látványosan virtuóz, mégis sokszor akár nehezebb is, mint az első hegedű. Az első hegedűsök szólamvezetője, aki közvetlenül a karmester balján, az első sorban ül, a koncertmester.
Természetesen a hegedű ugyanúgy tagja a vonósnégyesnek (ami két hegedűt, egy brácsát és egy csellót tartalmaz), mint a többi vonós együttesfajtának, kivéve a konzortokat. Lásd még itt.
A hegedűre íródott szólóművek elsőként a barokk időszakában voltak népszerűek, jó példák erre Heinrich Biber, Johann Sebastian Bach vagy Georg Philipp Telemann művei. A klasszicizmus és a romantika zenéjében általánosan csökkentek a nem billentyűsökre írt szólóművek; viszont annál több született a 20. században, ahol főleg Bartók Béla, Paul Hindemith és Igor Stravinsky művei jelentősek. A Híres Niccolò Paganini művei is ismertek.
Ezek általában a hegedűszonáták: zenemű, szóló hegedűre, gyakran (de nem mindig) – népszerűek például Joseph Haydn brácsakíséretes szonátái – zongora vagy más billentyűs hangszer kíséretével, vagy a barokkban a Basso continuo által.
Megjegyzendő, hogy egyes szerzők (például Wolfgang Amadeus Mozart vagy César Franck inkább hegedűkíséretes zongoraszonátákat írtak).
Kialakulásuk feltehetőleg a virtuóz koncertmesterek megjelenésének köszönhető. A műfaj úttörői Giuseppe Torelli és Antonio Vivaldi, de híresek még Johann Sebastian Bach hegedűversenyei is. A bécsi klasszicizmus mindhárom nagy mestere (Joseph Haydn, Wolfgang Amadeus Mozart ill. Ludwig van Beethoven) is írt versenyműveket erre a hangszerre. A főbb romantikusok (Luis Spohr, Felix Mendelssohn-Bartholdy, Robert Schumann, Johannes Brahms vagy Max Bruch) se maradnak le ebből a szempontból, bár ők inkább kevesebb (elsősorban a rengeteg zongoraverseny megjelenésének köszönhetően), de nagyobb szabású versenyműveket írtak. A 20. században szintén nagyon népszerű maradt (híresebb szerzők: Arnold Schönberg, Alban Berg, Bartók Béla ill. Igor Stravinsky), bár térvesztés figyelhető meg a brácsaversennyel szemben.
A vonóstriók, triószonáták, zongorástriók, vonósnégyesek, vonósötösök és vonósszextettek meghatározó tagja, általában a dallamvivő hangszer.
Wolfgang Amadeus Mozart: Duók hegedűre és brácsára (G-dúr és B-dúr, K. 423 és 424)
Sok nép zenéjében is található hegedű, többek között a magyarban is, de jelentős szerepe van az ír, német, osztrák, román, skandináv és szláv népzenében.
Az ott használatos hangszerek megegyeznek a klasszikus értelemben vett társaikkal, külön, speciális népi hangszerek nem nagyon készülnek. Viszont egyes esetekben eszközölnek változtatásokat:
Elvékonyítják a hasat (kaparás) – ideiglenesen megnő a hangerő, viszont az elvékonyított fa hamar elfárad és egyébként is sérülékenyebb. Rossz hangú hangszerek eladás előtti tuningja ez.
Húrokkal való manipuláció – vastagabb húrokat tesznek fel, finomhangolóval a mélyebb húrokra is.
Bartha Ágoston egyik tanulmányában [1] megemlíti, hogy Gyimesközéplokon egy ötödik húrt szerelnek a hegedűre, amin nem játszanak. Ez egy zengőhúr, ami hangosabbá teszi a játékot, mert alaphangként rezonál a fogólap alatt.
A hegedű a dzsessznek szinte kezdete óta része, bár közel nem akkora a jelentősége, mint a komolyzenében. Nagyobb népszerűségnek inkább a countryban örvend. Könnyűzenében elvétve akad.
Joe Venuti volt az első nagy dzsesszhegedűs, aki az 1920-as években a gitáros Eddie Langgal dolgozott együtt. További híres személyek: Stéphane Grappelli, Stuff Smith, Ray Perry, Ray Nance, Claude „Fiddler” Williams, Leroy Jenkins, Jelle van Tongeren, Billy Bang, Mat Maneri, Malcolm Goldstein…
Miközben a rockzenében a gitárhoz és a basszusgitárhoz képest nagyon keveset használják, addig a mainstream popzene oszlopos tagja. Final Fantasy és Andrew Bird játszanak kvázi hegedűs rockot.
Hegedűsök olyan fősodrásban levő popsztárok, mint Vanessa Mae, Bond, Miri Ben-Ari, Yellowcard, Nigel Kennedy és a Dave Matthews Band Boyd Tinsley-vel és Jean-Luc Pontyval; a U2 is néha használ (általában elektromos) hegedűt. Az ún. csellórockban is szerepel hegedű.
Az igen népszerű Motown-felvételek az 1960-as és '70-es évekből egyfajta névjegyként használják a hegedű hangját zenéjük textúrájában. Egyes popműfajok szívesen használnak teljes szimfonikus zenekarokat, abban is természetesen szerepel a hegedű. Ezen időszak diszkózenéje is szívesen alkalmaz hegedűt. Az 1980-as évekre megint kiment a divatból, de manapság ismét növekszik a népszerűsége.
A hegedű formája, felépítése, szerkezeti részei, díszítése 300 éve gyakorlatilag nem változott, sőt, a részek összeillesztéséhez használt ragasztó és a felületkezelésre használt pácok, lakkok összetétele is ugyanaz.
A korpusz (1) a hegedű rezonátorteste, a szerepe az, hogy a húrok rezgését átvegye, és azt a térbe hangként kisugározza. Szemből nézve jellegzetes homokóraformája van, összeszűkülő dereka lehetővé teszi a vonó akadálytalan mozgását bármely húr megszólaltatásakor.
A tető (4) a korpusz felső lapja. Két sugármetszetű, középen szimmetrikusan összeillesztett lucfenyődarabból áll, enyhén ívelt formájúra kifaragva. A hangszernek ez az a része, melynek anyaga, formája, vastagsága, kidolgozása a leginkább meghatározza a hang minőségét. Ehhez középtájon illeszkedik a láb (13), amely különlegesen finoman kidolgozott alkatrész, a húrok rezgését továbbítja a tetőnek. A láb két oldalán szimmetrikusan helyezkednek el az f-lyukak, (10) melyek egyfelől olyan módon gyengítik meg a tetőt, hogy a láb szabadabban rezeghessen, másrészt a rezonátortest üregének biztosítanak bizonyos fokú nyitottságot, hangrést. A tetőt belülről egy hosszanti irányban futó léc, a basszusgerenda erősíti meg, amely kissé aszimmetrikusan, a mély húrok felé eső oldalon halad végig.
A hát (6) alulról zárja le a korpuszt. Hasonló kiképzésű, mint a tető, a különbség az, hogy keményebb anyagból, jávorfából készül, és nincs rajta sem lyuk, sem gerenda. Készülhet egy darabból, vagy két szimmetrikus darabból fúgolva, mint a tető.
A tetőt a háttal az oldallapok (5) kötik össze, a hegedű sajátos formájából adódóan ez hat darab különböző módon meghajlított jávorfa lemezkéből áll, melyeket a tőkék rögzítenek egymáshoz. A két szélükön belül ragasztóléc fut végig, hogy megnövelje a ragasztási felületet a tető és a hát rögzítése számára. Az alsó tőkéhez egy keményfa gomb csatlakozik, erre van akasztva a húrtartó, (9) amely esetenként a finomhangolóknak is helyet ad. Ez az alkatrész rögzíti a húrok játékos felőli végét.
A hegedű lelke egy lucfenyőből készült kis hengeres pálcika, ami a hangszer belsejében található, és nagyjából a láb magas hangok felőli oldalán ékelődik a tető és a hát közé. Nincs ragasztással rögzítve, hogy az f-lyukon át egy különleges szerszámmal benyúlva a helyzetét finoman változtatni lehessen. Ha eltávolítjuk, a hangszer szinte teljesen megnémul, de ha csak egy milliméterrel elmozdítjuk, az is jelentős változást okoz a hangban. Ez az alkatrész a legtöbb fajta vonós hangszerben megtalálható, a szerepe elsősorban az, hogy a húroknak a vonó által gerjesztett, a tetővel közel párhuzamos síkú rezgéseit a tetőre merőleges irányú rezgésekké alakítsa, amit a tető átvenni, továbbítani képes. Ezt olyan módon éri el, hogy a láb egyik talpacskája alatt viszonylag szilárd alátámasztást, csuklópontot ad, hogy a másik talpacskának adódhasson át szinte minden rezgési energia, ami utána a basszusgerenda révén eloszolhat az egész tetőn.
A nyak (2) a korpusz felső tőkéjébe illeszkedik, annak hossztengelyéhez képest kissé hátradöntve. Hegyi juharból készül, a felső felületén fut végig a fogólap, (3) amely hosszan a tető fölé nyúlik. A másik végén található a kulcsszekrény (7) a csigával (8) és a kulcsokkal (12). A hegedűjátékos a hangmagasságokat a húroknak a fogólapra való lenyomásával képezi, tehát a nyak olyan formájúra van kifaragva, hogy kényelmesen a tenyérbe simuljon. A fogólap ébenfából készül, a láb görbületének megfelelően enyhén domború keresztmetszetű. A fogólap távolabbi végén található a nyereg (11), amely a húrok egyik rezgési végpontját képezi.
A hangolófej csigaformájú faragványban végződik, amely a készítő „kézjegyeként” is funkcionál. Ezt annyira tiszteletben tartják, hogy amennyiben egy értékes hangszer nyaka tönkremegy, és ki kell cserélni, az új nyakra is a régiről levágott fejet, csigát építik rá. A húrok a nyeregből egy vályúszerű mélyedésbe a kulcsszekrénybe futnak, ahol a keresztirányban beillesztett kulcsokra tekerednek. Ezek ébenfából vagy grenadilfából vannak esztergálva, fontos, hogy nagyon pontosan – és kúposan – illeszkedjenek a fej furataiba, hiszen ezen múlik a hangszer pontos behangolhatósága. A kúposság a rögzítést szolgálja.
A hangszertető, a gerenda, a lélek  a tőkék és a kávalécek tűlevelű lucfenyőből, míg a hát, a káva, a nyak, a kulcsszekrény a csigával és a láb középkemény lombos fából, hegyi juharból készül. A nagy igénybevételnek, kopásnak kitett fogólap készítéséhez ébenfát,  használnak. A kulcsok, a húrtartó, a gomb és az álltartó paliszanderből, bukszusból, ébenfából vagy egyéb egzotikus faanyagból készülhetnek.
A lucfenyő Európában az egyik legelterjedtebb, legközönségesebb fafaj, hangtani tulajdonságai miatt azonban a legmegfelelőbb a hegedűtető elkészítésére. A rezonánsnak való tetőanyagokat gondosan válogatják. Ennek az anyagnak a minősége döntő befolyásolja a hangszer hangzását, valahogy úgy, ahogy a szőlő minősége eldönti a bor zamatát.  Statikai szempontból fontos, hogy a tető készítéséhez a fa sugárirányú metszetét használják, így az évgyűrűk merőlegesen haladnak át a tető vastagságán.
A hát, a káva és a nyak legkedveltebb anyaga a habos jávorfa. Ez nem külön fafaj, hanem szintén hegyi juhar, amelynek rostjai egy bizonyos fejlődési rendellenesség miatt nem egyenesen, hanem hullámvonalban nőnek. Az ilyen faanyag esztétikai kvalitásai mellett különleges akusztikai és statikai tulajdonságokkal is rendelkezik.
A húrok eredetileg nyúl- vagy báránybélből készültek, (a népszerű sztorikkal ellentétben macskabélből nem) amelyeket ma kizárólag csak historikus zenekarok használnak, 19. századi vagy korábbi darabokhoz. A bélhúrok könnyen hangolódnak és szakadnak, de ezeknek modern, ezüsttel vagy alumíniummal borított változatait magas áruk ellenére néhány zenész ma is használja. A mai átlag zenekari húrok többrétegűek. A belső mag rengeteg, a hajszálnál jóval vékonyabb plyamid szálból áll, és ezt borítja többnyire kétrétegű rozsdamenetes nemesfém, ezüst-, volfrám-, vagy krómötvözet, illetve könnyűfém alumíniumötvözetű finoman hengerelt külső réteg. A hegedű "e" húrja lehet egyetlen húzott rozsdamentes fémszálból de készülnek némileg vastagabb fonott, valamint elektrolízis útján arannyal bevont húrok.
A brácsahúrok felépítésben megegyeznek a hegedűhúrokkal, de az "a" húr mindig több rétegben fonott, műanyag vagy fémszál maggal. A zenekarban általában használt drága csellóhúrok többnyire fém magra fonottak, de természetesen gyártanak műanyagra font gyönyörű hangú csellóhúrokat is.
Gyerekeknek általában nem adnak teljes méretű, „egészes” hegedűt a kezükbe, mert az túl nagy lenne nekik. Ezért léteznek „tizenhatodos”, „nyolcados” (ezek elég ritkák), „negyedes”, „feles” és „háromnegyedes” hegedűk. A kis méretű hegedű tulajdonképpen az egészes hegedű arányos kicsinyítése. Természetesen nem várható tőlük az egészes hangszer tónusa (általában ún. dobozhangjuk van).
Egy teljes méretű hegedű testének (tehát a nyakat nem számítva) mérete kb. 35,4 cm. A háromnegyedesé kb. 33,5 cm, a feles pedig kb. 32,5 cm. Vannak speciális hétnyolcadosok is 34,4 cm hosszúsággal, de ezek eléggé ritkák, általában nagyon alacsony felnőtt hegedűsök preferálják (szokás nők hegedűjének is nevezni). A mélyhegedűk többféle testhosszal készülnek, 39 cm-től 44 cm-ig. Mivel a mélyhegedűk mérete eléggé változatos, ezért ott meg szokták adni a hangszer testének pontos méretét is. Egy átlagos brácsa kb. 40,5 cm.
Az egészes hegedűkből is létezik több méret, például olyan, amely hosszúságában majdnem egy kisebb méretű brácsa is lehetne.
Itt jegyzendő meg, hogy egyes helyeken a gyerekeknek ragasztanak a fogólapra bundokat (általában ragasztószalagból), de amint kialakul a nebulónál a normális billentés és a hangok eltalálása, leveszik. Általában az USA területén használnak ilyen, egyesek által barbárnak titulált módszereket.
A vonón található (általában) fekete fadarab a kápa, a másik végén pedig a csúcs található. Ezek között feszül a szőr. A vonószőr napjainkban is hagyományosan a ló farkának szőréből készül (általában sárgás-fehér színű), bár léteznek olcsóbb vonók, amelyekben valamilyen szintetikus anyag helyettesíti a szőrt. A pálca általában fernambukból készül. A kápában található egy gyöngy, ez általában kagylóhéjból van, olcsóbb megoldás esetén műanyagból.
Egy átlagos hegedűvonó kb. 74,5 cm és 60 g. A brácsavonók ehhez képest 5 mm-rel rövidebbek és 10 grammal nehezebbek.
A vonókat általában meg kell „gyantázni” (egy gyantadarabot végig kell húzni a szőrön), hogy a vonó vertikálisan ne csúszkáljon, ill. hogy a húrok jobban rezegjenek. Lásd még: vonó.
A vonó a mai formáját a késő klasszicizmus korában (1800-as évek eleje) nyerte el. Az ún. „barokk vonó” nem volt ennyire masszív, mint a mai változat, a fa pedig ellentétesen görbült, mint ma (egy nagyon nyomott elfordított C-re emlékeztetett.) Ennek ugyan az volt az előnye, hogy a kettős-, hármas-, ill. négyesfogások könnyebbek voltak, viszont például fortét nehezebb volt játszani rajta. Emellett élettartama is rövidebb volt.
Létezik egy háromdimenziós mértani szerkezet, ami pontosan elhelyezi az alkatrészeket, a külső „kontúr” elkészítéséhez pedig a régi mesterhegedűk vonalát használják.
Eme előállítástípus gyors, gazdaságos, de minősége elég sok kívánnivalót hagy maga után. Általában csak a tanulók használnak ilyet.
A mesterhegedűket a mai napig céhes keretek között készítik, sok egyedi nevet is kap, lásd Stradivariusok.
Első lépés a terv kidolgozása, ezután a tervek alapján elkészül a műanyagból vagy fémből készült sablon. Ezután a sablon segítségével létrehozzák az elő-, ill. hátlapot, a bordázatot. Utána a nyakat készítik el, amit a végén a testhez illesztenek. A végén az egészet lelakkozzák.
Egy régóta elfogadott elmélet szerint a hegedű hangját (és úgy általában a vonós hangszerekét) a fa sűrűsége és fizikai tulajdonságai határozzák meg. A hegedű esetében ezt az elő- és a hátlap akusztikus viselkedése határozza meg. Egy ehhez kapcsolódó részletes elmélet megalkotója a német Ernst Chladni. (Munkája részletezése (angolul).)
A hegedű rendkívül szólisztikus hanggal rendelkezik (egyes megállapítások alapján hangja nagyon hasonlít az énekhangra), ezért a dallamot sok esetben a hegedű játssza. Egy jó hegedűs kezében a hangszer igen fürge, és le lehet játszani vele igen nehéz és gyors futamokat. Ezért a hegedű (a zongorához hasonlóan) igen gyorsan virtuóz hangszerré vált.
Hegedüléskor jobb kézben tartjuk a vonót, bal kézzel a nyakánál fogjuk a hangszert, amelyet bal vállunkra teszünk (ha van párna csatlakoztatva a hegedűre, akkor értelemszerűen az kerül a vállunkra), az állunkat pedig az álltartóra, vagy annak helyére helyezzük. Hangot úgy tudunk létrehozni, hogy a bal kézben az egyik ujjunkkal lenyomjuk az egyik húrt, a jobb kézzel pedig a vonót végighúzzuk a húron, vagy megpengetjük (pizzicato).
Elég sokféleképpen tarthatjuk a hegedűt ahhoz, hogy megszólaltassuk, például akár úgy, mint az indiai eredetű carnatic zenében, ahol a csigának a lábat kell érinteni, vagy mint a zsebhegedűnél, ahol egyszerűen csak a kézfejen van. A legtöbb játékos a fentebb említett módon használja.
Az olyan kiegészítők, mint a párna vagy az álltartó használatát mindenkinek saját magának kell eldöntenie az alapján, hogy mi illik legjobban testéhez és játékstílusához. Ez a keresés általában sokáig eltart. A kiegészítőktől függetlenül a játékosnak a minél kiegyensúlyozottabb, természetesebb, komfortosabb tartást kell választania, egyenes gerinctartással, legfőképpen a nyaknál, ugyanis a rossz tartás maradandó egészségkárosítást okozhat.
A test súlypontjának lehetőleg a bal lábra kell esnie. Egyes esetekben a jobb lábra való támaszkodás érdekes hatást válthat ki a hangban.
A bal csukló egyenesen (vagy majdnem egyenesen) való tartása nagy szabadságot ad az ujjmozgásnak, és csökkenti a megrándulás esélyét. Előforduló probléma a fiatal játékosoknál a csukló összeszorítása annak érdekében, hogy a hegedű tartását oly módon segítse, hogy a tenyér merev legyen, és a hegedű nyaka arra kerüljön (csúnya tenyerelés!).
A nyak természetesnél magasabbra emelése szintén helytelen. A többi problémához hasonlóan, ez is a mozgási szabadság korlátozásához vezet, és tovább növeli a húzódás lehetőségét.
Míg a gitárnál a hangszerre ún. érintők vannak szerelve, addig a hegedülésnél a játékosnak saját magának kell elsajátítani, hogy melyik hangnál hova rakja az ujját, különben a hang hamis lesz.
Ha hamis a hang, akkor az ujjuk odébbcsúsztatásával tudják „kitisztítani”. Többek között ezért szükséges a hegedüléshez nagyon jó hallás. Általában egy másik, üres húrt (lásd lejjebb) tudunk hozzáhúzni, aminek segítségével ellenőrizhetjük, hogy tiszta-e a hang, bár ez is csak félmegoldás, mivel a húrok játék közben elhangolódhatnak, emiatt sok esetben az üres húr sem tiszta.
Ezért a hegedűsök általában több órát gyakorolnak naponta (nem ritka az akár 6 órás gyakorlás sem!), amelynek egy részét skálázás és ún. ujjgyakorlatok teszik ki, amelyeknek céljuk az, hogy minél jobban elsajátítsák, hogy mikor hova rakják ujjaikat (tehát a minél pontosabb intonáció). Ezen gyakorlatok főleg a kezdetekkor fontosak, hogy minél jobb billentés alakuljon ki. A hosszabb, nehezebb futamokat pedig eleinte lassan, majd fokozatosan (általában metronóm használatával) felgyorsítják.
Nagy hegedűsöknél előfordul, hogy rosszul billentenek ugyan, de olyan gyorsan korrigálnak, hogy a közönség észre sem veszi. Erre mondta Jascha Heifetz (1901–1987), hogy „ugyanannyi hamis hangot játszok, mint bárki más, csak még azelőtt korrigálom, mielőtt rajtam kívül bárki más meghallaná.”
Az ujjak meg vannak számozva: az első a mutatóujj és a negyedik a kisujj. Az úgynevezett üres húr (amikor nem tesszük le egyik ujjunkat sem), az a 0 vagy az angol nyelvterületeken O, mint open string. Eme számok gyakran megjelennek a kottában; akár „gyárilag” odanyomtatva (elsősorban a tanulóknak szánt instruktív kiadású kottákban), akár kézzel odaírva.
Az ujjaknak három állásuk lehet: mély, magas, vagy nyújtott. E-húr második ujj esetén például lehet g (mély), gisz/asz (magas), de akár a (nyújtott) is.
Kezdőknek az elérhető legmagasabb hang a kétvonalas H, amit az E húron letett negyedik ujjal érhetünk el. Az ennél magasabb hangokhoz fekvést kell váltani, a kétvonalas H tehát csak akkor számít az elérhető legmagasabb hangnak, hogyha csak az első fekvést nézzük (tanuláskor először ezt tanítják a legtöbb esetben – csak egyes metódusok kezdenek a harmadik fekvéssel).
Fekvést úgy kell váltani, hogy a bal kezünket a fejünk felé húzzuk, és abban a helyzetben tesszük le az ujjunkat. Például ha a G-húrt nézzük, az ún. első fekvésben lerakva a negyedik ujjunkat D-hangot kapunk (az első fekvésben letett negyedik ujjak megegyeznek a következő üres húrral). Ha második fekvést játszunk, akkor az ujjunkat az E-hangra kell helyezni, harmadik fekvésben Fiszre és így tovább. Tehát a hegedűn elérhető legmagasabb hang nagyrészt a játékos képességétől függ. Egy jó játékos általában két- két és fél oktávot tud lejátszani egy húron. Természetesen a bekezdés elején említett H-t nemcsak az E-húron lehet játszani: negyedik ujj esetén az A-húron a negyedik-, D-húron a kilencedik-, G-húron a tizenharmadik fekvést kell igénybe vennünk.
Felmerülhet a kérdés, hogy az A-, D- és G-húrokon miért van szükség fekvésváltásra, hiszen a magasabb hangokat lehet másik húron is játszani. Ez azért van, mert sok esetben egyszerűbb és kényelmesebb egy húron lejátszani egy menetet, mint villámgyorsan húrt váltani. Ezenkívül a különböző húroknak másfajta hangszínük, erősségük stb. indokolja az ilyen játékmódot, ezért sokszor maga a zeneszerző beírja, hogy egyes esetekben melyik húrt kéri. Erre példa, hogy a hegedűsök és a szerzők sokszor kerülik az E-úr használatát, hogyha fádabb (tompább) hangszínre van szükségük.
A húroknak is van számuk, a G a IV., az E az I. húr. Általában a sul G, G/IV. saite, G/IV.a corde jelölésekkel találkozhatunk.
Az üres húr azt jelenti, hogy egyetlenegy ujjunkat se tesszük le a húrra, csak simán meghúzzuk a húrt. Ezt a módszert csak bizonyos hatásokhoz használják, mivel nincs ujj a húron, ezért más a hangszín (nincs rajta az a „fojtottság”), és bizonyos egyéb hatások (például a vibrálás) pedig nem érhetőek el. Természetesen a kis G-hanghoz mindig üres húrt használnak, mert azt másképp nem lehet lejátszani; más esetekben viszont az üres húrt kerülik.
Létezik az ún. bariolage effektus. Ezt csak a D-, A- és E-húroknál használhatjuk, mivel a módszer úgy működik, hogy az alsó húrra lerakjuk az üreshúr hangját (mondjuk D esetén a G-húrra például a negyedik ujjat) és kettősfogással együtt összehúzzuk a D-húrral. Ez igen sajátos hatást hoz létre, mivel egyszerre két hangszín kombinálódik.
Ezt az effektust Joseph Haydn kedvelte leginkább; jó példa rá az op. 50 no. 6-os vonósnégyes, vagy a híres fisz-moll Búcsú-szimfónia. Híres példa még Johann Sebastian Bach E-dúr partitájából a prelúdium tétel.
Két húr együttes meghúzásával a dudákhoz hasonló effektust hozhatunk létre, ami gyakran a népzenei elemeként használatos. Sok zeneszerző népi effektusokat így jelenít meg.
A kettősfogás az, amikor egyszerre két húrt húzunk meg (ezeken általában eltérő ujjakat teszünk le), ezzel létrehozva egy hangközt. Ez természetesen sokkal nehezebb, mintha egy húron játszanánk, mert nemcsak a vonót kell egyszerre két húron húzni, hanem egyszerre több ujjat kell lerakni. Sok esetben fekvést is kell váltani a kettősfogáshoz, különben az akkordot fizikai képtelenség lenne lejátszani.
Vannak olyan esetek, amikor mindez három vagy négy hanggal történik, így egy akkordot kapunk, de ezeket hármas-, ill. négyeshangzatoknak is nevezhetjük.
A vibrato (magyarul vibrálás) igen gyakran használt módszer, amikor is a hang nagyon gyorsan fel-le változik. Ezt úgy érhetjük el, hogy a lenyomott ujjunk ujjbegyét nagyon gyorsan fel-le mozgatjuk. A hegedűsök általában „le-fel” vibrálnak. A vibrato alatt a hang sokkal dúsabb lesz. Ez a módszer a romantikában volt nagyon kedvelt, és – a maihoz képest – nagyon intenzív volt.
A vibrálásnak több változata van: van, amikor az ujjbegyünket mozgatjuk, van, amikor az egész ujjunkat („ujjvibrato”), sőt akár az egész kézfejet („csuklóvibrato”), ill. a kart („karvibrato”) is lehet mozgatni. Természetesen ezek mind másfajta hangszínt adnak, amit játékosa, és a zenemű stílusa válogat. Egyes stílusokban például nem is kell feltétlenül vibrálni (például barokk zene).
Régebben azt hitték, hogy az intenzív vibrálással el lehet tüntetni a hamis hangokat, mert a fül úgyse tudja olyan jól érzékelni a hangok változását ilyen gyors változás mellett. Egy tanulmány kimutatta, hogy az emberi fül igenis érzékeli a vibrato magas és mély hangjait, nem csak az egész frekvenciát. Tehát senki se tudja a rossz intonációt vibrálással eltüntetni, sőt, gyors tempók esetén általában a vibrato okozza a hamisságot. Ezért a tanuló hegedűsöknek általában azt tanácsolják, hogy a vibratót csak a darab megtanulásának legvégén illesszék be.
Ha a húrt nem nyomjuk le, csak megérintjük, akkor üveghangok keletkeznek. Ez azt jelenti, hogy a megszokott erős, homogén hang helyett egy magas, alapvetően sipító hangot hallunk. Ennek az az oka, hogy blokkoljuk a húr alaphangját, viszont a hangmagasság csak akkor változik, ha egy konkrét ponton lenyomjuk a húrt.
Nem minden hang helyén van azonban üveghang, csak a húr bizonyos pontjain, például a húr felénél vagy a húr harmadánál. Ekkor a húrnak csak egy része vibrál, például ha a felénél fogunk üveghangot, akkor a fele. Szintén ennél a példánál maradva ilyenkor a húr egy oktávval feljebb szól. Ez Püthagorasz felhangrendszer-elméletén alapszik. Ha az üveghangot nem jó helyen, ill. nem eléggé érintjük meg, akkor nyekergő, hamis hang fog csak szólni. Az elérhető üveghangok mennyiségét a hangszer minősége határozza meg.
Jelölése: egy üres húrhoz hasonló karika a hang felett, vagy gyémánt alakú kottafej.
Az eddig ismertetett metódus a természetes üveghang. A másik fajta a mesterséges üveghang.
Az üveghang-létrehozás másik módja az, hogy az egyik húron rendesen lenyomjuk az ujjunkat, és megérintjük a felette lévő kvartot (ami általában az első és a negyedik ujjra esik, mivel az üres húrt nem lehet használni, mert az természetes üveghang). Ekkor a lenyomott hang két oktávval felette lévő változata szólal meg, mert a húr ilyenkor négy részre osztódik. (Szintén lásd Püthagorasz felhangrendszer-elméletét.) Erre példa: ha a D-húron lerakjuk az első ujjunkat (e'), felette negyedik ujjunkkal megérintjük az a' hangot, akkor az e"' hang fog megszólalni.
Hasonló módszerek alapján még az is létezik, amikor az első hangot lenyomjuk, és egy tercet érintünk meg felette, ilyenkor a terc két oktávval feljebb lévő változata szól, ill. használhatunk még alap + kvint üveghang-fogást is, ilyenkor a kvint 2 oktávval feljebb szól (az előző példa folytatása: e' felett megérintjük a g'-t, lesz g"', vagy e' felett megérintjük a h'-t, lesz h"'). Eme két fogás elég ritka: a terces változatot elég nehéz kicsikarni a hangszerből, a kvintes esetben meg túl nagyot kell nyúlni.
Jelölése: a megszokott kör alakú kottafej felett egy gyémánt alakú is található; ott kell megérinteni a húrt.
Minden üveghangot elég nehéz eltalálni, főleg az utolsó kettőt, tehát sok gyakorlást igényel. Üveghangokat nagyrészt a 19. és a 20. század zenéjében találhatunk.
A jobb kéz – így a vonós is – felelős a hangminőségért, a ritmusért, a dinamikáért, az artikulációért és a hang rezgésében bekövetkező egyéb változások nagy részéért.
A vonót egyfajta speciális fogással kell fogni, ahol a hüvelykujjal és a középső ujjal fogjuk, a kisujjal támasztjuk, mozgatjuk a vonót, a többi ujj csak pedig finoman érinti a vonót (lásd kép), amivel sokkal rugalmasabb vonókezelést érhetünk el, mint bárhogy máshogy.
Ha a vonót a kápától a csúcsig húzzuk, akkor vonjuk, ha a csúcstól a kápáig, akkor pedig toljuk.
A hangerő növelésének legegyszerűbb módja a nyomás növelése. A nyomás erősségét a mutatóujjunkkal koordinálhatjuk.
Másik metódus: a vonó sebességének növelése; ámde megjegyzendő, hogy sok hegedűs nagy vonósebesség mellett is tud finoman játszani.
A két metódust általában kombinálva használjuk, mivel ha a vonót inkább csak nyomjuk, akkor túl recsegő hangot kaphatunk, ha pedig inkább csak húzzuk, akkor a hang nagyon levegőssé válhat.
A vonót a láb és a fogólap közti terület kb. felénél kell húzni, figyelve arra, hogy a vonó függőlegesen ne csúszkáljon.
Különböző effektusokat hozhatunk létre, ha ezt a „szabályt” nem tartjuk be. Ha a húrlábhoz közel sul ponticello (a. m. a hidacska fölött) játszunk, a hang a szokásosnál intenzívebb lesz, a magasabb felhangok erősödnek meg. Ha a fogólaphoz közel (sul tasto), akkor a hang kissé nazálissá válik, és az alaphang erősödik fel.
Ez a kifejezés egyszerűen annyit jelent csak, hogy „elválasztva”, és minden olyan hangot így kell játszani, ami nincs összekötve egy kötőív segítségével egy másik hanggal a kottában.
Amikor vonót váltunk, egy pillanatig egy hangsúlyos szünet van. A détaché traîné az a módszer, amikor nincsen (non c'e':) megszakítás két hang között.
Szokás még olasz nevén (martellato) is említeni. Tulajdonképpen annyit jelent, hogy „kalapálva”. A détaché egy formája, de erős akcentusokkal.
Ragasztva. Olyan vonásnem, ahol a vonónak „megsúlyozva” kell mozdulatlanul állnia, mielőtt meghúznánk azt. Jobb esetben a szokásos súly is elég a mozdulat kivitelezéséhez.
Ez a technika az, amikor egy finoman pattogó hangot hallunk. Igen sok rossz koncepcióval ellentétben vízszintesen kell húzni a vonót, a pattogás a vonó felépítéséből, és annak súlyából jön. Nagyobb tempónál egyszerűbb kivitelezni, a pattogás kisebb jelentősége miatt.
Általában az egymást követő hangok összekötését (a fentebb említett kis szünetek nélküli lejátszását) értjük rajta. Az, hogy a gyakorlatban egy vonóra vesszük ezeket a hangokat, vagy külön vesszük őket, már részletkérdés.
Egyéb változatai: legatissimo (a legszorosabb kapcsolódási forma), tenuto, portamento, legato, portato, non legato, mezzo-staccato, staccato (az ellentéte), staccatissimo.
Franciául; olaszul saltando, németül Springbogen, spanyolul saltillo. Olyan vonásnem, ahol a vonót erős lökésekkel késztetjük pattogásra, általában a vonó közepén pattogtatva. Nincs rá egységes jelölés: hol pötty, hol ék található a hang felett; de egyes esetekben az előadó saját magától is belerakhatja előadásába. A spiccato és a sautillé egyes esetekben szinonimaként használatosak, pedig nem azok.
Ismert még jeté néven is. Itt kell dobálni a vonót, a felső harmadánál, lefele húzva. Így egy pár (általában 2-től 6-ig, de van, hogy 10, 11) gyors, pattogó hang jön létre.
Franciául louré. Általában lassú tempónál használatos vonásnem, a hangok elválasztása a vonó megállítása nélkül.
Esetleg arpeggiando, arpeggiato (a.m. hárfaszerűen). Tört akkordnak is hívhatjuk; mindegyik hangot másik húron kell játszani. Sok esetben a vonó magától pattan.
Általában zenekarban használatos. A vonó mozgatása nem meghatározott ritmusban, de nagyon gyorsan.
Amikor nem a szőrön, hanem a fán kell húzni a vonót. Elég halk a hangja, így csak a zenekari vonósszekciókban szokás alkalmazni. Leghíresebb példa a Boszorkányok tánca Hector Berlioz Fantasztikus szimfóniájából. Gyakran jelölik e kifejezéssel a vonó pálcájával való ütést is (col legno battuto), ilyenkor karakteres, csattogó, zörgő hangot ad a hangszer, azonban kivehető a hangmagasság. Liszt Ferenc a Haláltáncban használja a csontok zörgésének érzékeltetésére.
Ütőhangszer-jellegű technika. A kápánál a szőrről való pattintást takarja; általában csak egy recsegés, és nincs meghatározott hangja.
Ha a kottában az olasz pizzicato (ejtsd: piccikáto) van kiírva (vagy rövidítve pizz.), akkor a hangot nem a vonó húzásával kell létrehozni, hanem a húr megpengetésével. Egyes virtuóz pengetős futamoknál a jobb kéz két ujját is szokás alkalmazni, de általában elég csak egyet.
Egyes esetekben, ha a jobb kéz valamiért foglalt, akkor balkéz-pizzicatóval is találkozhatunk. Mint neve felfedi, bal kézzel kell pengetni. Általában + jelöli a kottában.
Másik fajtája a csattanós pengetés, vagy más néven Bartók-pizzicato. Ezt Heinrich Ignaz Franz Biber alkalmazta először Battaglia c. művében (1673), később ez a technika elfelejtődött, így Bartók Béla nevéhez fűződik „újrafeltalálása”. Először a 44 duó 42., Arab dal című darabjában jelent meg, de vonósnégyeseiben és a Szólóhegedűre írt szonátában is megjelenik. Két ujjal kell elhúzni a húrt, majd elengedni úgy, hogy a fogólaphoz csapódjon.
Ha pizzicatóról vonóhasználatra kell visszatérni, akkor a kottában az arco kifejezést láthatjuk.
Ezt az eszközt a hegedű aljára csatlakoztathatjuk. Segít egyenesebben tartani a hangszert, mert a váll és hátlap közötti területet tölti ki. A jobb párnák teljes egészében „testreszabhatóak”, hisz nagyon sok helyen állíthatóak. (Lásd kép.)
A hangfogó (olaszul sordino) egy fémből vagy műanyagból sokféle formában készült eszköz, ami típusától függően vagy a húrlábra vagy a húroknak a láb mögötti részére csatlakoztatható. Lényege, hogy tömegénél fogva megnöveli a húrláb tehetetlenségét, rontja rezgőképességét. A hegedű hangja ettől fojtottabb, halkabb lesz, megváltozik a hangszíne. Ezt a szerkezetet speciális hangeffektusként is be szokták vetni, zenekarban ilyenkor az egész vonós szólam felteszi (jelölése: con sord, senza sord.).
Régebben hasonló céllal készítettek olyan „gyakorlóhegedűket”, amik mindössze egy lapból álltak; a fogásokat nagyon jól lehetett gyakorolni, de hangjuk nemigen volt.
A legtöbb hegedűs mindig tart magánál tartalék húrokat, hogy ha egy elszakad, akkor rögtön tudják pótolni. A húrokból általában készleteket tartanak; ez azt jelenti, hogy 4 db egyfajta, egy időben és egy módszer alapján gyártott húrt tartanak maguknál, így elkerülve, hogy a különböző húrok esetenként máshogy viselkedjenek, illetve elkerülendő a folyamatosan változó alaphangszínt. Általában ezeket a húrokat egy év használat után mindenképpen lecserélik, bár a felső húrokat gyakrabban is lehet, mivel jóval olcsóbbak, és jobban szakadnak.
Egy legenda szerint Niccolò Paganini annyira virtuózan játszott, hogy húrjai gyakran koncertje kellős közepén is elszakadtak. Ilyenkor a darab hátralévő részét a többi húron játszotta, olykor ijesztően magas fekvésekben.
A hegedű csak ritkán igényel generáloztatást, nem úgy, mint például egyes fúvós hangszerek.
A hangszer testét egyszerűen a bútorok tisztításához is használt polírozóval (ill. létezik megfelelő hangszertisztító keverék is, aminek köszönhetően a hangszernek „előjön” a csillogása), míg a húrokat és a fogólapot alkohollal tisztíthatjuk, de vigyázzunk, hogy a szesz ne érintkezzen a lakkozott résszel, mert egyes lakkanyagok károsodhatnak tőle.
Ha a vonón a szőr elhasználódik, illetve elfogy, akkor újraszőröztetést igényel. Néha-néha pedig a vonó farészéről szintén alkohol segítségével eltávolíthatjuk a felesleges gyantát.
Az egyik, durvább, de radikálisabb eredményekhez vezető megoldás, ha a kulcsokat használjuk.
Kisebb (kvinten belüli) változtatásokhoz jók a finomhangolók is.Ezek kis fém gombok a húrtartón, amik forgatásával hangolhatjuk a hangszert. Hátránya, hogy nem engedi a húrokat teljes mértékben rezegni, ami a hangszín „elszegényedéséhez” vezethet. Általában csak kezdőknek van fenn mint a négy, a professzionális hegedűsök általában az E húrnál, jóval ritkábban az A húrnál hagyják meg a finomhangolókat. Bélhúrok esetén nem javasolt finomhangoló, mivel az tovább feszítheti az amúgy is szakadékony húrt.Ezen kívül nagyon apró változtatások végezhetőek a húr kézzel való mozgatásával.Elsőnek az A-húrt hangolják, 440 vagy 442 Hz-re, de egyes zenekarokban a 445, ill. 446 Hz is használatos, a minél fényesebb hang érdekében. A modern kor ui. egyre magasabb hangérzetet követel meg. A historikusok ennél sokkal alacsonyabbat használnak, akár 415 Hz-es hangolás is előfordulhat. Legegyszerűbben hangolósíppal, ha nincs hangolhatatlan hangszer a zenekarban.
Ritkán hangoljuk a hegedűt önmagához; általában a körülményesebben hangolható hangszerekhez (például zongora vagy a zenekarban az oboa), vagy a hangológéphez hangolunk.
A többi húrt kettősfogással hangolják be (értsd: a két húrt egyszerre meghúzzák). Ezzel a tiszta hangolást érhetjük el; az alsóbb húrok kicsit alacsonyabbak lesznek a kiegyenlített hangoláshoz képest. Ez főként a mélyhegedűnél és a csellónál okoz problémát, ahol a legalsó húr C, vagyis három kvinttel van odébb a referenciának használt A-nál.
A húrok egymáshoz való távolságát úgy is ellenőrizhetjük, hogy az egyik húr felénél letesszük az üveghangot (ekkor ugye az adott húr két oktávval felette lévő hangját halljuk?), és ha a másik húron is ugyanott szól az üveghang, akkor a két húr egymáshoz képest pontos. Szólójáték esetén lehet variálni azzal, hogy például egy kicsit feljebb hangoljuk a hangszert, ezáltal csillogóbb hangot elérve. De például barokk szólódarabokhoz ajánlatosabb az alacsonyabb hangolás, a teltebb hangzás végett.
Fontos, hogy hangolás után ellenőrizzük, hogy a láb nincs-e elgörbülve, és a két f-lyukra merőleges-e. Ez már csak azért is fontos, mert a legjobb hegedű hangját is tönkretehetjük nem megfelelő lábbeállítással.
A hegedűnél ritka a standardhangolástól (g-d'-a'-e") való eltérés, ennek ellenére találhatunk rá példát a komoly- (scordatura a. m. elhangolás) és népzenében (kereszthangolás). A kettő közül az utóbbiban gyakoribb.
Heinrich Ignaz Biber: Rózsafüzér-szonáták (minden tételhez más hangolás, tizenhat tételből csak az elsőben és az utolsóban használ rendes hangolást)
Niccolò Paganini: 1., Esz-dúr hegedűverseny. Az összes húrt egy fél hanggal fel kell húzni. A szólóstimm D-dúrban íródott. Érdekes, pedig az ő korában mindent lejjebb játszottak.
Igor Stravinsky: Tűzmadár (G → A, ez az első olyan eset, hogy egy egész szekciónak scordaturát írnak elő, a természetes üveghangok miatt)
Az igazi hegedű hangját elektronikusan a MIDI (Musical Instrument Digital Interface) rendszeren keresztül szimulálhatjuk, elektromosan előállított hanghullámok segítségével. A MIDI szabványban minden hangszer egy számhoz van hozzárendelve; szólóhegedű vonóhúzással a 41-es számú (a számozás 1-től kezdődik).
Ugyan a MIDI-ben nincs lehetőség felfele és lefele vonás érzékeltetésére, viszont staccatót és legatót létrehozhatunk a hang hosszúságának állítgatásával, és a legtöbb kottaíró program is ezt a módszert használja MIDI-kimenet esetén. Ezenkívül lehetőség van egész vonósszekció-hangzásra ill. pizzicatóra, de mint minden esetben ez is csak az eredeti hangzás távoli megközelítése.
Leopold Mozart: Versuch einer gründlicher violinschule (facsimile – Breitkopf & Härtel)
Brauer-Benke József: A népi hangszerek története és tipológiája. Budapest: MTA BTK 2014, 348-350. ISBN 9786155167034
Fiddle Tunes of the Old Frontier, the Henry Reed Collection, US Library of Congress
Online hegedűszótár, (e)-könyvek a hegedűről, kottaletöltések, újság – MusicForStrings.com

A heidelbergi várkastély Németország egyik nevezetes romépülete, Heidelberg városának jelképe. A Königstuhl erdős lejtőjén a wormsi érsekek 13. századi erődítménye állt, amiből mára csak egy falszakasz kora gótikus ablakai maradtak. A gótikus Ruprechtsbau 1410-re, a kora reneszánsz Ottheinrichsbau 1559-re, az érett reneszánsz Friedrichsbau 1607-re készült el. A pfalzi választófejedelmek székhelye volt mindaddig, amíg a pfalzi örökösödési háborúban (kilencéves háború) – 1689-ben és 1693-ban – XIV. Lajos francia király katonái le nem rombolták. Gazdái tervbe vették helyreállítását, de a választófejedelem udvarának Mannheimbe költözése, valamint az 1764-es, villámcsapás okozta tűzeset után csak a ma is látható részeit építették újjá.
A heidelbergi kastély a Neckar bal partján, a folyó és a Königstuhl közé ékelődő, északi fekvésű 80 méter magas dombon, a Jettenbühlön áll. A Kornmarkttól hegyi vasúttal is megközelíthető.
Heidelberg városának nevét 1147-ben, III. Konrád német király uralkodása idején említik először hivatalos okiratban, amikor édesapja, I. Frigyes sváb herceg és féltestvére, Barbarossa Frigyes úgy osztotta fel az örökséget, hogy ő kapta a rajnai területet.Először 1225-ben történik említés egy heidelbergi várról („castrum in Heidelberg cum burgo ipsius castri”), amit Henrik wormsi püspök (Heinrich von Worms) hűbéri birtokként (V.) Kelheimeri Lajosnak adományozott. A vár építői az 1214-ben a Rajnai Palotagrófsággal megajándékozott bajor hercegek és grófok voltak (Kelheimeri Lajos). Egy 1303. évi okmányban említenek először két várat: a „felső várat” a Kis Gaisbergen a mai Molkenkurnál és az „alsó várat” a Jettenbühlön.Sokáig azt gondolták, hogy a heidelbergi kastély története a 15. század eleji Ruprecht-épület felállításával kezdődött, mert a kutatások és vizsgálatok során talált legrégebbire datálható építőanyag ebből az időből származott. A 19–20. században végrehajtott átfogó régészeti kutatások során egy válaszfalba befalazott, késő román lóhere-ívű ablaktöredéket, illetve egy kora gótikus, hármas tagolású ablakot találtak, ami egyértelműen bizonyítja, hogy a dombon már a 13. század elején végeztek építési munkálatokat.
Amikor 1401-ben Rupert német király lett, a kastélyban olyan kevés hely volt, hogy a koronázás utáni hazatérésekor, udvartartásával az Ágoston-rendi kolostorban (ma Universitätsplatz) kellett letáboroznia. Mindenképpen szükség volt egy, az uralkodó hatalmát reprezentáló létesítményre, amely helyet ad az udvari háztartásnak és hivatalnokoknak, de ugyanakkor mint erőd védelmi feladatokat is ellát.
Rupert halála (1410) után, az uralma alatti területet fiai között osztották fel: a Pfalzi Választófejedelemség törzshelyét legidősebb fia, III. Lajos kapta (Jánosé Pfalz-Neumarkt lett, Ottóé Pfalz-Mosbach és Istváné Pfalz-Simmern). A konstanzi zsinat után Zsigmond magyar király és német-római király (később német-római császár) megbízásából 1415-ben foglyul ejtette XXIII. János ellenpápát és a heidelbergi kastélyban tartotta fogva, amíg a mannheimi Eichelsheim várba nem zárták.
A mainzi örökösödési viszály 1461–1462-ben a mainzi püspökségért folytatott háborús konfliktus volt, aminek során I. Győzedelmes Frigyes pfalzi választófejedelem („Pfälzer Fritz”) foglyul ejtette és a kastélyban kegyetlen körülmények között, láncra verve tartotta I. Károly badeni őrgrófot, Georg badeni őrgrófot, Metz püspökét és V. Württembergi Ulrich grófot, amíg hajlandók nem lettek megfizetni az értük követelt váltságdíjat. I. Károly őrgrófot 25 000 gulden megfizetésére kötelezték, valamint zálogba kellett adnia Sponheimet és pfalzi hűbérbirtoknak kellett elismernie Pfozheimet. A metzi püspöknek 45 000 guldent kellett fizetnie. A legfontosabb az volt, hogy Frigyes biztosította választófejedelemségre vonatkozó igényét.
1518 áprilisában V. Jámbor Lajos fejedelemsége idején Luther Márton is meglátogatta a kastélyt, amikor Heidelbergbe érkezett, hogy a város híres egyetemén előadja és megvédje téziseit. A kastélyban a fejedelem testvére – Wolfgang – vezette körbe: később Luther egy barátjának írt levelében (1518. május 18.) dicsérte a kastély szépségét és katonai felszerelését.
A harmincéves háborúban lőttek először a heidelbergi kastélyra. Ettől kezdve története elsősorban pusztításáról és újjáépítéséről szól.
1619-ben V. Frigyes elfogadta Csehország királyi koronáját és ezzel magára vonta a Német-római Birodalom haragját. A fehérhegyi csatában (a harmincéves háború első jelentős ütközete, 1620. november 8.) elszenvedett vereség után nemcsak a cseh koronát (rövid uralkodása miatt a Winterkönig – téli király – gúnynevet kapta), de a pfalzi területeit is elveszítette; csapatait elhagyta és száműzetésbe vonult. A bajor választófejedelem szolgálatában álló Johann t’Serclaes Tilly tábornagynak, a Katolikus Liga parancsnokának szabad útja volt a védtelen Pfalz felé. 1622. augusztus 26-án megkezdte Heidelberg lövetését, szeptember 16-án bevette a várost, majd pár nappal később a kastélyt is.
1633. május 5-én a svédek foglalták el Heidelberget, és amikor a Königstuhlról kezdték lőni a kastélyt, a császári parancsnok átadta az erődöt (1633. május 26.). Csapatai már a következő évben megpróbálták visszaszerezni az épületeket, de ez csak 1635 júliusában sikerült és csupán 1649 októberében költözött be az új uralkodó (I. Károly Lajos) a lerombolt kastélyba.
XIV. Lajos francia király a gyermektelen II. Károly választófejedelem (a Pfalz-Simmern vonal utolsó fejedelme) halála után Pfalzi Erzsébet Sarolta orléans-i hercegné nevében, az örökösödési szerződés ellenére igényt tartott a pfalzi allódiumra. Ezt demonstrálandó, 1688 szeptemberében csapatokat küldött a Pfalzi Választófejedelemségbe és ezzel kezdetét vette a pfalzi örökösödési háború. Az új fejedelem II. Fülöp Vilmos (Pfalz-Neuburg vonal) elhagyta Heidelberget és Neuenburgba (Felső-Pfalz) költözött. A francia csapatok 1688. október 24-én vonultak be a városba és megkezdték a kifosztását. Erzsébet Saroltának nagyon fájt, hogy hazájában, az ő nevében ilyen pusztítást végeznek; férje I. Fülöp Orléans hercege nagylelkűen osztogatta kegyenceinek a háborús zsákmányt.
Az egyesült európai hatalmak elleni tervként a francia haditanács az erődítmények és várak lerombolása és a pfalzi földek elpusztítása mellett döntött, hogy ezzel megakadályozzák az ellenség esetleges támadását innen. Amikor a csapatok elhagyták a várost (1689. március 2.), felgyújtották a kastélyt és a város több részét. Ahogy János Vilmos bevonult a letarolt Heidelbergbe, rendbe tetette a városfalakat és a tornyokat. 1691/1692-ben a franciák újból a városkapuk előtt álltak, de a város védelmi rendszere olyan jónak tűnt, hogy dolguk végezetlenül elvonultak. 1693. május 22-én viszont sikerült ismét bevenniük a várost. A kastély legénysége kapitulált. A franciák a várfalakat és a tornyokat, amik az előző pusztítást megúszták, ezúttal robbantással rombolták földig.
A pfalzi örökösödési háborút lezáró rijswijki békeszerződés (1697) enyhülést hozott. Úgy tervezték, hogy a kastélyt teljesen elbontják és a használható részeket egy új palota megépítéséhez használják fel. A terv végrehajtása nehézségekbe ütközött, ezért a kastély ideiglenes helyreállítása mellett döntöttek. III. Károly Fülöp pfalzi választófejedelem a teljes átépítését szerette volna megvalósítani, de pénzhiány miatt elnapolta a terv végrehajtását. A katolikus választófejedelem vitába keveredett a város protestánsaival, mert be akarta tiltani a heidelbergi káté hittételeit, és átengedte a Szentlélek-templomot (Heiliggeistkirche) a katolikusoknak azzal a céllal, hogy egy katolikus udvari templomot hozzanak létre. Ezt a protestánsok mindenképpen meg akarták akadályozni. A vita azzal ért véget, hogy a fejedelem 1720-ban Mannheimbe helyezte át rezidenciáját és sorsára hagyta a várost; a heidelbergi kastély renoválási szándékai pedig feledésbe merültek.
Utóda, IV. Károly Tivadar úgy gondolta, hogy visszaköltözik a heidelbergi kastélyba, de 1764. június 24-én kétszer egymás után villám csapott az épületbe, a kastély ismét tűz martaléka lett, ezt a fejedelem rossz jelnek tekintette és elállt terveitől. A következő évtizedekben végrehajtottak ugyan néhány szükséges felújítási munkát az épületeken, de a kastély nagy része romos állapotban maradt.
1777-ben IV. Károly Teodor Mannheimből Münchenbe helyezte át székhelyét, így a heidelbergi kastély még inkább háttérbe szorult. A fedett termekben kézművesek dolgoztak, a déli fal kockaköveit pedig elhordták és építőanyagként a schwetzingeni kastély építéséhez használták fel.
A regensburgi birodalmi gyűlés kiküldött birodalmi választmányának 1803. február 25-én meghozott határozata (Reichsdeputationshauptschluss) területcserék, mediatizáció és szekularizáció révén területileg újjászervezte a Német-római Birodalmat. Az egyetlen megmaradt egyházi fejedelemség a mainzi érseké volt, aki egyben a birodalom prímása is lett- Több mint 100 birodalmi rend (fejedelemség) veszítette el önállóságát. Az átrendezés következtében Heidelberg és Mannheim Badenhez került. Károly Frigyes badeni nagyherceg örült a területnövekedésnek, de a heidelbergi kastélyt nem kívánatos ráadásnak tekintette: az épületek tovább roskadoztak, a heidelbergiek pedig – a badeni kormány engedélyével – további nagy mennyiségű követ, faanyagot és vasat, sőt szobrokat és díszítéseket hordtak el házuk építéséhez. A badeni kormány számára a kastély csupán „változatos, ízléstelen, romos díszítésű öreg falak” együttesét jelentette.
A kastély megmentője a francia Charles de Graimberg gróf volt. 1822-ben Graimberg gróf önként vállalta a kastélyőri tisztséget és egy ideig az egyik épületben lakott, ahonnan jól átlátta a kastély udvarát. Ő volt az első, aki törődött a kastély konzerválásával és dokumentálásával. Graimberg megbízására Thomas Alfred Leger, a Heidelbergi Ruprecht Karl Egyetem professzora összeállította az első kastélyismertetőt. A nagy számban kiadott, rajzokkal és rézmetszetekkel bővített leírás népszerűvé tette a kastélyromot és fellendítette az idegenforgalmat Heidelbergben.
Sokáig tartó vita folyt arról, hogy a kastélyt teljesen visszaállítsák-e eredeti állapotába. A Badeni Nagyhercegség kormányzósága 1868-ban létrehozta a „Schlossbaubürót” (kastély építésügyi hivatala) Josef Durm építési igazgató felügyelete alatt, Lulius Koch megyei építési igazgató és Fritz Seitz építész vezetésével. A hivatal feladata volt a kastély állapotának lehető legpontosabb feltérképezése és ugyanakkor javaslatok készítése a főépület megőrzésével, illetve helyreállításával kapcsolatban. A munkálatok 1890-ig tartottak. A birodalom területéről összetoborzott szakemberekből álló bizottság egyhangú meggyőződése az volt, hogy a kastély teljes vagy részleges helyreállításáról le kell mondani, ellenben mindenképpen meg kell őrizni az akkori állapotot és csak a Frigyes-épületet kell helyreállítani, amelynek a belső termeit a tűzvész tönkretette ugyan, de sohasem dőlt össze. Az épület felújítására 1897–1900 között került sor Carl Schäfer építész vezetésével; a munkálatok költsége 520 000 aranymárka volt.
Heidelberg legrégebbi leírása is megemlíti, hogy a várost sok idegen meglátogatja. De a tényleges városi turizmus a 19. század elején kezdődött Graimberg gróf közbenjárásával: kiadatta a már említett, rajzokkal és rézmetszetekkel kiegészített kastélyismertetőt, ajándéktárgyakat, többek között csészéket készíttetett a kastély képével. 1840-ben Heidelberg bekapcsolódott a vasúthálózatba, ami döntő lendületet adott az idegenforgalomnak.
Az amerikai turistákat Mark Twain ismertette meg a heidelbergi romkastéllyal az európai utazását leíró Csatangolás külföldön (A Tramp Abroad, 1880) című élménybeszámolójával. Hatására a 20. században egyre több látogató érkezett az Amerikai Egyesült Államokból. A 21. század elején évente több mint egymillió látogató érkezik a városba.
A kastély egykori előudvarába egy részben betemetett árok fölött ívelő kőhídon vezet az út. A főkapu 1528-ban épült, az őrházat a pfalzi örökösödési háború során lerombolták, majd 1718-ban helyettesítették a ma is látható íves kapuval. A főbejárat mellett, balra található kiskaput felvonóhíd zárta le, amit – annak leengedésével – gyalogosok használtak.
Az egykori nyeregkamra kezdetben erődítmény volt. A harmincéves háború után kezdték istállóként, illetve felszerelések tárolására és kocsiszínként használni. A 18. században leomlott a boltozat, amit csak 1977–1979 között hoztak helyre. Azóta a kastélylátogatók számára berendezett kávézónak ad helyet.
A Felső fejedelemkutat (Oberer Fürstenbrunnen) III. Károly Fülöp pfalzi választófejedelem újjáépíttette. A kútház ajtaja fölé egy monogramot és az 1738-as évszámot vésték. A kúthoz vezető lépcsősor melletti falon a következő felirat látható:
A felirat egy kronogramma, amelyben az egyes betűket helyettesítő római számok összege 1741. A felső és alsó fejedelmi kutak segítségével fedezték a mannheimi fejedelmi udvar vízszükségletét egészen a 19. századig. „Egészséges és jó kútvíz hiánya miatt, addig, amíg az udvartartás Mannheimban tartózkodott, naponta hozták a szükséges vizet a hegyekből. Az udvarnak egy kifejezetten erre a célra használt vízszállító kocsival kellett rendelkeznie, ami naponta ment Heidelbergbe és vizet hozott a kastélyudvar kútjából.”. A mannheimi víz olyan rossz minőségű volt, hogy akik megtehették – elsősorban előkelő családok – csatlakoztak ehhez az eljáráshoz és fizettek a Heidelbergből történő vízszállításért. A választófejedelmi rezidencián még 1777-ben is az udvari alkalmazottak között volt az úgynevezett „heidelbergi víztöltő”.
A középkori vár felépítéséről nincsenek források. A mai kastélyudvar területén helyezkedett el, a falgyűrűn belül, amelynek maradványai még ma is megvannak a Lajos-épület keleti falában, a gazdasági épület keleti és déli falában, valamint a Ruprecht-épület és az udvarhölgyek épületének nyugati falában. A későbbi kastély és az 1537-ben leégett vár a mai Molkenkur magasságában egyetlen védelmi vonalat alkotott.
A 15. század közepén a várat erőddé építették át; a keleti oldalra három tornyot emeltek a tüzérség számára és létrehozták a külső falgyűrűt. VI. Lajos pfalzi választófejedelem a 16. század első felében jelentősen kibővítette a kastély területét nyugati irányban, valamint új, erős erődítményeket és lakóépületeket építtetett. Utódai a védelmi szempontokat háttérbe szorítva, reprezentatív nézőpontok alapján bővítették és szépítették a kastélyt, amely nemzedékről nemzedékre pompás lakóépületek felhalmozását jelentette.
A Ruprecht-épület (Ruprechtsbau) nevét Rupertről (1400-tól német király) kapta. A heidelbergi kastély legrégibb épületei közé tartozik. Rupert a 15. század elején kezdte el építtetni a napjainkig megmaradt épületrészt. Hosszú ideig feltételezték, hogy a kastély története ezzel az építkezéssel kezdődött. A 19. század végén végrehajtott restaurálási munkák idején átfogó régészeti vizsgálatokat végeztek a kastély területén, amelyek során román és kora gótikus stílusú ablaktöredékeket találtak, ami azt bizonyítja, hogy a kastélyt már 1300 körül elkezdték építeni. 1534-ben V. Jámbor Lajos választófejedelem egy kőből készült emelettel egészítette ki a Ruprecht-szárnyat. Ezt igazolja az épület belsejében látható évszám (1534). A bejáratot fölül egy angyal-címer díszíti: valószínűleg az építőmester jele, amellyel megörökítette magát az utókor számára. A hagyomány szerint a címeren található két angyalfej az építőmester gyermekeit ábrázolja, akik a kastély építése közben egy baleset során életüket vesztették.
Rupertet 1400-ban német királlyá koronázták, ettől kezdve az épület reprezentációs célokat is szolgált. A Ruprecht-szárnyon birodalmi sassal díszített címertábla utal a királyságra. Az épület belsejében található egy reneszánsz kandalló, ami azon kevés dolgok közé tartozik, amik a belső berendezésből a mai napig megmaradtak.
Az épületet (Ludwigsbau) 1524-ben V. Jámbor Lajos építtette és elsősorban lakóépületnek használták. Egy régebbit helyettesített vele, amelynek falait részben felhasználták az új építmény számára. Nevéhez fűződik a kastély megerősítése, a „nyugati sánc” („Westwall”) és a „kövér torony” (Dicker Turm) megépítése és más épületek modernizálása. A gótikus lépcsős oromzat, amely az épület déli falát zárta le, már nem létezik. A Lajos-szárny eredetileg egy szimmetrikus, északi irányban hosszabban elterülő épület volt, a lépcsőtorony a homlokzat közepére esett. Először Ottó Henrik fejedelem változtatott a szimmetrián: a lépcsőtornyon túli északi részt lebontatta, hogy helyet csináljon az Ottó Henrik-épület részére, 1764-ben pedig egy tűzvész rombolta le a tornyot. Az épület külső falán lévő címerek között két majom látható, amik éppen egy kötéllel játszanak (Strangkatzenziehen): ez valószínűleg a Lajos-szárny legfelső emeletén lakó nemes ifjak erőpróbájára utalt.
Az Ottó Henrik-épület (Ottheinrichsbau) Ottó Henrik uralkodása idején épült, miután 1556-ban választófejedelem lett. Az új palota az első reneszánsz építmény volt német területen, egyben a német manierizmus fontos alkotása. Az Ottó Henrik-épület megépítéséhez régebbi építményeket használtak fel vagy bontottak le, mint például a Lajos-épület északi részét. Az épület északi része régebbi létesítmények alapjaira és a külső védőfalra épült.
Az épület még nem készült el teljesen, amikor Ottó Henrik 1559-ben elhunyt. Utóda III. Frigyes az építkezést az eredeti tervektől eltérően folytatta: ennek egyik lehetséges oka az, hogy az Ottó Henrik-épület a harmincéves háború előtt két hatalmas dupla oromzatot kapott, ami nem harmonizált az épület – a kora reneszánsz olasz példaképei szerinti – vízszintes felosztásával. I. Károly Lajos idején, a harmincéves háború után az Ottó Henrik-épület új tetőzetet kapott, a hatalmas dupla-oromzat pedig eltűnt.A négy emelet magasságú épület homlokzatát Alexander Colin által készített 16 allegorikus alak díszíti, amelyek a fejedelem államvezetését szimbolizálják. A szobrok (a bejáratnál lévő figurák kivételével) az Ószövetség és az istenek világának allegorikus ábrázolása és megformálása. Az utóbbi miatt egészen a 18. századig „a pogány épület” néven emlegették.
földszint: bibliai és mitológiai alakok (Józsué, Sámson, Héraklész és Dávid) és római császárok – a politikai és katonai hatalom jelképei. A háromszög alakú ablakhomlokzatokban híres rómaiak portréi láthatók, amelyeket éremgyűjtemények alapján készítettek.
1. emelet: a keresztény uralkodó erényei (erő, hit, szeretet, remény és igazság);
2. emelet: a hét klasszikus bolygó – Szaturnusz, Mars, Vénusz, Merkúr, Jupiter, Sol és Luna – megszemélyesítése (geocentrikus világkép).A földszint négy alakját gótikus írással írt, bolondos verssorok egészítik ki.
A Frigyes-épület (Friedrichsbau) nevét IV. Frigyes pfalzi választófejedelemről, Mannheim megalapítójáról kapta. IV. Frigyes 1601 és 1607 között építtette ezt az épületrészt olyan lakóépületek és a kastélykápolna helyén, amelyeket már az összeomlás veszélye fenyegetett. Az építőmester Johannes Schoch volt. A Frigyes-épület udvari homlokzatán Sebastian Götz churi szobrászmesternek a választófejedelem őseiről készült szobrai sorakoznak, amelyek impozánsan mutatják be a dinasztia történetét (bár Nagy Károly besorolása történelmileg helytelen). A szobrok a következő személyeket ábrázolják:
Oromzat: Nagy Károly, I. Ottó (Otto I. der Rotkopf), I. Kelheimeri Lajos, I. Rudolf;
Legfelső emelet négy megkoronázott uralkodó a Wittelsbach-házból: IV. Lajos német-római császár, Rupert, Ottó magyar király, III. (Bajor) Kristóf dán, norvég és svéd király;
Középső emelet: I. Rupert, I. Győzedelmes Frigyes, II. Bölcs Frigyes, Ottó Henrik;
Alsó emelet: III. Kegyes Frigyes, VI. Lajos, Johann Kasimir, IV. Frigyes.Az oromzaton található egyéb szobrok, a tavasz és a nyár allegorikus ábrázolása, a földi élet mulandóságát szimbolizálják. A Frigyes-épület a kastély első olyan palotája, amely nemcsak a kastélyudvar felé néz, hanem van egy város felé néző homlokzata is. Ez szerényebb díszítésű, elsősorban faragott oroszlánfejek és gazdagon mintázott ablakfélfák jellemzik. Az épület felső szintjeit lakóhelyiségként használták, földszintjén a kastélytemplom található, amely napjainkig megmaradt.
Az 1693. és az 1764. évi pusztító tűzvész után ez volt a kastély egyetlen része, amit újjáépítettek. 1890-1900 között a Frigyes-épületet a karlsruhei Carl Schäfer professzor tervei alapján a historizmus szellemében újították fel. Viták folytak a belső terek kialakításáról: végül egy neoreneszánsz stílusú belső berendezés mellett döntöttek Az 1. emelet tölgy-intarziaberakásos ajtókkal, stukkómennyezettel és csempézett padlózattal készültek. A 2. emelet stukkómennyezetét Pfalz címere (fekete alapon aranyszínű oroszlán és a kék-fehér rutás harántpólya), valamint Tiberius és Julius Caesar képe díszíti. Napjainkban a Frigyes-épület számos termében különböző stílusok szabad keveredése uralkodik. A termeket a későbbiekben nem használták lakóhelyiségként, múzeumi építményként működtek.
A Angol épület (Englischer Bau) neve Stuart Erzsébet, Anglia és Skócia hercegnőjéhez kapcsolódik, aki V. Frigyes pfalzi választófejedelem felesége volt. Már élete során „téli királynő” néven is emlegettek. Az építész ismeretlen, de feltételezik, hogy az Erzsébettel Heidelbergbe érkező Salomon de Caus vagy Inigo Jones lehetett a mester. Az Angol épület – ma romépület – a heidelbergi kastély történetének utolsó nagy épülete. Helyhiány miatt a kastélynegyeden kívül, a kövér torony és a Hordóház közé épült (1610–1613). Napjainkban a romokban fogadásokat és előadásokat tartanak a minden évben megrendezett ünnepi játékok (Schlossfestspiele) keretében. Az 500 m²-es terület 300 ülőhelynek ad helyet.
A Udvarhölgyek szobáinak épülete (Frauenzimmerbau) nevét az udvarhölgyeknek otthont adó szobákról kapta. Az épületből csupán a földszint maradt meg. V. Jámbor Lajos építtette a 16. század első felében. Az udvarhölgyek szobái a felső emeleten voltak, a földszint pedig a királyteremnek (Königsaal) adott otthont, amit különféle rendezvények alkalmával használtak. A homlokzatot több zárt erkély tette érdekessé, a 17. században pedig az udvari homlokzatra oszlopokat és alakokat festettek.
Miután elkészült az üvegterem (Gläserner Saalbau) és az Ottó Henrik-épület dísztermei a királyterem elveszítette reprezentációs szerepét. Ettől kezdve a 34,65 méter hosszú, 16,70 méter széles és 7,4 méter magas terem lovagjátékok és gyűlések színhelye lett rossz idő esetén, valamint ünnepi alkalmakkor a szolgák ehettek itt.
1689-ben a Königssaal teljesen leégett és a bodnárok munkahelye lett, akik a „nagy hordón” („Grosser Fass”) dolgoztak, így lett az épület neve „kötőház” („Bandhaus“). A bodnárok panaszkodtak, hogy nyakukba esik az eső, ezért IV. Károly Teodor a romra tetőt húzatott. Az 1930-as években a földszintet felújították és azóta Heidelberg a dísztermet rendezvények helyszínéül használja.
Az épületet II. Bölcs Frigyes emeltette. Nevét - üvegterem (Gläserner Saalbau) - nevét a 2. emeletén található, velencei tükörüveggel díszített tükörteremről kapta. Az udvar felé eső zömök árkádok reneszánsz stílusúak, a kerengő boltívei viszont késő gótikusak. A város felé néző északi oldala teljesen egyszerű, keleti oldalát egy kis gótikus zárt erkély és egy ékes oromzat díszíti. I. Károly Lajos a harmincéves háború után átépíttette az épületet: megváltoztatta az emeletmagasságokat és az északi homlokzatba új, íves ablakokat tetetett. 1764. július 24-én kétszer egymás után villám csapott az épületbe, ami egészen a pincéig leégett. 1897-ben a nyugati falán egy befalazott kora gótikus ablakcsoportot találtak, ami arra utal, hogy a kastély területén már a 13. század első felében folyt építkezés.
A Ruprecht-épület és az udvarhölgyek szobáinak épülete között elhelyezkedő könyvtárépületet (Bibliotheksbau) (korábban tévesen Rudolf-épület, Rudolfsbau) V. Jámbor Lajos építtette 1520 és 1544 között késő gótikus stílusban. Az épület legszebb megmaradt része az udvarra néző emeleti zárt erkély. Az először a 17. században felmerülő név félrevezető, mivel nem bizonyított a fejedelmi könyvtár létezése. Az első emeleti boltozatos terem sokkal inkább egy nagy fejedelmi ebédlőnek adott helyet. Feltehetőleg az épületben őrizték a fejedelmi pénzérméket is, itt volt a kastély, illetve az udvartartás széfje. Az 1689. évi francia pusztítás során egyedül a könyvtárépület maradt épen, de az 1693. évi rombolást már nem kerülte el ő sem.
Az Hordóházat (Fassbau) Johann Casimir külön egy nagy hordó részére tervezte és építette 1589–1592 között. A királyi teremhez kapcsolódott, ami ünnepségek alkalmával lehetővé tette a közvetlen hozzáférést a hordó borkészleteihez. Az épület késő gót stílusban épült, annak ellenére, hogy az építkezés idején már a reneszánsz stílus uralkodott.
A Nagy Hordó mellett áll a hordó őre, Perkeo, a borszeretők jelképe. A törpe udvari bolond Perkeo-t III. Károly Fülöp vitte magával Heidelbergbe Innsbruckból, ahol korábban császári helytartó volt. A választófejedelem rábízta a fejedelmi borospince és elsősorban a Nagy Hordó tartalmát. A legenda szerint Perkeo neve a következő párbeszédből ered:
„Gyere velem Heidelbergbe. Kinevezlek a hordókirály lovagjának és kamarásának. Az én pincémben van a világ legnagyobb hordója. Ha azt kiiszod, tiéd a város és a kastély.” „Perché no?” (miért ne?) válaszolta a törpe. A fejedelem felnevetett és azt mondta: „Legyen Perkeo a neved!”
A kastély első nagy boroshordóját (Johann-Casimir-hordó) Johann Casimir idején a landaui Michael Werner kádármester készítette 1589–1591 között. A 127 000 literes hordó a harmincéves háború alatt azonban megrongálódott és dongáit eltüzelték.
A második óriási hordót 1664-ben építették: Károly Lajos választófejedelem pincemesterének, Johannes Meyernek adott megbízást egy 195 000 literes hordó elkészítésére. Az átvészelte a kastély lerombolását is a pfalzi örökösödési háborúk során (1689 és 1693).
Az 1720-as években Károly Fülöp választófejedelem elrendelte egy harmadik hordó megépítését, amely 202 000 liter bor tárolására volt alkalmas. A hordó minősége nem bizonyult elég jónak, szivárgott, ezért már 1740-ben tervek készültek az újabb elkészítésére.
A negyedik hordó 1751-ben IV. Károly Teodor idején készítette, 221 726 literes űrtartalmmal Johann Jacob Englert mester. Ma már „csak” 219 000 liter folyadék fér bele a fadongák összeszáradása miatt. A hordó tetején egy lyukon bevezetett csövön keresztül lehetett a bort a hordóba pumpálni, hogy ne kelljen a tetejére mászni. A 7 méter átmérőjű és 8,5 méter hosszú hordó elődeihez hasonlóan, nemcsak bortárolásra volt alkalmas, hanem táncmulatságot is rendeztek a tetején.
A Kút-ház (Brunnenbau) közvetlenül a katonák épületéhez csatlakozik a kútcsarnok, ami V. Lajos uralkodása idején épült. Feltűnő a négy szabadon álló monolit és két falhoz támasztott féloszlop. Az egykor félig betemetett, 16 méter mély láncos kút valószínűleg már 1508-ban létezett. Sebastian Münster azt írta az oszlopokról, hogy azok szülővárosában (Ingelheim), Nagy Károly egykori palotájánál álltak és Fülöp vitette azokat a Heidelbergi kastélyba. Valószínűbb, hogy az oszlopok egy Mainzhoz közeli antik épület részei voltak.
A Katonák épülete (Soldatenbau) arról kapta a nevét, hogy itt voltak a katonák lakóhelyiségei. A főbejárat közelébe építették, hogy szükség esetén jobban védhető legyen. A háromemeletes épület földszintjén volt az őrszoba, fölötte a hálóhelyiségek, amelyek az 50 fős állandó helyőrségnek adtak szállást.
Nevét az épületben található gazdasági helyiségekről és konyháról kapta. Az épület egyéb megnevezései – „Metzelhaus” és „Backhaus” – is arra utalnak, hogy vágóhíd, illetve pékség is üzemelt benne. A feljáró a felső emeletekre a kastélyi hivatalnokok szállásaihoz vezetett.
A hét méter vastag falairól elnevezett kövér torony (Dicker Turm) V. Jámbor Lajos idején készült. A torony fenyegetőleg hatott, ami az építtető célja is volt: Jámbor Lajos azon a véleményen volt, hogy csak félelemmel tartható fenn a béke. Az erődítmény közel 40 méter magas, teljes átmérője 28 méter (belső átmérő 14 méter). Méretei ellenére 1689-ben fel tudták robbantani és északi fala a völgybe zuhant. A törésvonalak ott futnak, ahol a falazatot átfúrták például lőrések kialakítására. Ezen kívül feltűnő, hogy a homokkő nem volt annyira ellenálló, mint a homokkőkockákat összetartó habarcs.
V. Frigyes a torony felső részét színházzá alakíttatta át, az 1613-ban leégett londoni Globe Színház mintájára. A toronyban kialakított színházteremmel angol származású feleségének kedveskedett és a shakespeare-i színházi hagyományokat akarta folytatni. Itt játszódott az udvar és a város kulturális élete, a színház hírneve a határokon túlra is eljutott. A színház három hónapig vendégül látta a Globe Színház színtársulatát is. A torony falán lévő felirat megemlíti az építtető nevét és utal a felső emelet átalakítására is. A torony oldalában lévő mélyedésben V. Lajos és V. Frigyes szobra áll. Az 1693-as háborús pusztítás után Heidelberg polgárai engedélyt kaptak arra, hogy a torony faragott köveit elvigyék, hogy házukat újjáépítsék.
A börtöntorony (Gefängnisturm) romjai a várárok délnyugati sarkánál állnak. A börtöncellák valószínűleg a sötét toronytalapzatban kaptak helyet. 10 méteres külső átmérőjével, 19,5 méteres magasságával és 2,75 méteres falvastagságával ez volt az oldaltornyok közül a legkisebb. 1603 óta „Seltenleer”nek („ritkán üres”) vagy „Nimmerleer”nek („soha nem üres”) is hívták, ami arra utal, hogy a torony szinte soha sem volt üres.
A kaputorony (Torturm) 1531–1541 között V. Lajos uralkodása idején az erődrendszer részeként készült. Az alsó szinten egy fény nélküli helyiség található, ami gyakran várbörtönként szolgált. A kapuátjáró középső boltozatában egy felvonójárat épült: ezen keresztül látták el élelemmel a torony legfelső emeletén lakó toronyőrt. A vörös homokkőkockákból épült kaputorony a várárok aljától mérve 52 méter magas (a kastély tornyai közül a legmagasabb), alapterülete 12,5 m². Az erődből csak egy vastag tölgykapu maradt meg, egy kiskapuval és a kapurács hegyei. 1689-ben az égő Ruprecht-épület lángjai átterjedtek a toronytetőre is és elpusztították azt. A ma látható palatető 1716-ban, a barokk korban készült, hogy megakadályozza a lerombolt kastélyhoz vezető bejárati rész további hanyatlását.A homlokzati oldalt a 3,4 méter magas kapuátjáró és a pajzsot tartó oroszlánok uralják. A feltehetőleg ezüstből készült címerpajzs eltűnt, valószínűleg beolvasztották. A két lovagszobor egy-egy kerek konzolon áll, fejük fölött egy kis kőtetőzet van. A kaputorony és a kapuház közötti hidat 1693-ban francia aknászok felrobbantották, III. Károly Fülöp választófejedelem idején felvonóhíddal helyettesítették; tartóláncainak nyoma még ma is látható a falon. 1810-ben egy további hídpillér építésével tartós útösszeköttetés valósítottak meg. A pillér a 20 méter mély árokból emelkedik a magasba.
A megmaradt kapun egy vaskarika lóg, amivel a bekéredzkedő látogatók kopogtattak. A legenda szerint az, aki átharapja a karikát ajándékba kapja a kastélyt. Egy boszorkány többször megpróbálkozott a vasgyűrű átharapásával, de a varázsereje sem segített. Csak egy kis bemélyedés maradt a kopogtatón, az úgynevezett „boszorkányharapás” (Hexenbiss).
A Lőportorony (Krautturm, más néven Pulverturm, Gesprengter Turm) eredeti magassága 28 méter volt; 1610-ben 42,5 méter magasságúra bővítették ki. A pfalzi örökösödési háború során, a franciák 1689. évi sikertelen robbantási kísérlete után, 1693-ban újra próbálkoztak: a robbantás során leszakadt hatalmas kőfal még ma is az akkori kőtörmeléken nyugszik; a torony romja 33 magasan emelkedik az ég felé. Neve onnan ered, hogy a torony legalsó szintjén volt a lőporraktár. Később ezt a nevet kiszorította a „Gesprengter Turm” (=felrobbantott torony) megnevezés.
A Gyógyszerésztorony (Apothekerturm) a nevét a görög „apotheca” szóról kapta, ami raktárhelyiséget jelent. Bár itt soha nem volt gyógyszertár, napjainkban a Német Gyógyszertár Múzeumnak (Deutsches Apothekenmuseum) ad helyet. Az gyógyszerésztorony egy oldaltorony, a kastély 125 méter hosszú keleti oldalát körülbelül középen osztja ketté. A régi lőréseket befalazták vagy ablakokkal helyettesítették. 1600 körül emeleteket építettek rá és lakótoronnyá alakították át a megnőtt udvartartás részére.
A Harangtoronyban (Glockenturm) mint azt neve is jelzi, harang lógott. Az 1490-ben épült viszonylag alacsony tüzérségi tornyot V. Lajos pfalzi választófejedelem megmagasította, a régi tetőt sátortetőre cserélte és reprezentatív lakószobákat alakíttatott ki. A torony ablakaiból csodálatos kilátás nyílt a Neckar-völgyre. 1764. június 25-én villám csapott az épületbe, a kialakuló tűz szinte az összes épületet megsemmisítette. Azóta romként áll a terület északkeleti csücskében.
A kastély nyugati teraszát képező Löveg-kert (Stückgarten) arról kapta a nevét, hogy V. Lajos ágyúkat sorakoztatott fel rajta. V. Frigyes a területet szórakozó parkká alakította át és ezzel gyöngítette a kastély védelmét. A parkhoz az Elisabethentoron (Erzsébet-kapu) keresztül vezetett az út; egy fasor vezetett az Angol épülethez és virágágyak szegélyezték a kertet: a parkban való séta és andalgás úri szórakozás volt. Amikor a harmincéves háború eseményei Heidelberget is elérték, nyilvánvalóvá vált, hogy a kastély körüli teraszok védelmi szempontból rendkívül előnytelenek, ezért a kertek fölé falakat és sáncokat emeltek.
Az Erzsébet-kapu (Elisabethentor) a Löveg-kert bejárata. V. Frigyes idején épült (a kövér toronyban lévő színházzal és az Angol épülettel együtt) felesége, Stuart Erzsébet angol hercegnő tiszteletére. A diadalív típusú kapu a szájhagyományok szerint az ifjú mátka 19. születésnapjára meglepetésnek készült egy éjszaka alatt 1615-ben. Az latin szövegű ajánlást kőbe vésték:
Az Erzsébet-kapu a heidelbergi kastély első barokk eleme. Építésze az Erzsébettel Heidelbergbe érkező Salomon de Caus volt. Négy oszlopát fatörzsként ábrázolták, amelyen borostyán kúszik felfelé, a levelek között pedig mindenféle állat bujkál: békák, bogarak, csigák, gyíkok és mókusok.
A kastélykertet (latin neve Hortus Palatinus = pfalzi kert) V. Frigyes felkérésére a francia kertépítész, Salomon de Caus tervezte 1614-1619 között az úgynevezett „nyúlkertecske”, a késő középkori várkert kibővítésével. A munkálatok során hatalmas mennyiségű földet kellett megmozgatni és területeket átszervezni, hogy kialakítsák a domboldalon a virágoskert öt teraszát, nem törődve a kastély védelmének csökkenésével. A kertek kialakításához egy 20 méter magas támfalat is építettek, mely a teraszokat tartotta. A kertet francia mintára szimmetrikus virágágyásokkal ültették be. A sétányokat szobrokkal szegélyezték. A kerthez tartozott egy fűtött narancsház is, valamint egy tengeri állatokat ábrázoló, faragványokkal díszített mesterséges barlang is (Grosse Grotte). A negyedik teraszon fürdőházat, valamint halas medencéket alakítottak ki. Amikor Frigyest megválasztották Csehország királyának, Prágába helyezte át székhelyét és a kertépítési munkák leálltak: a kert soha nem készült el. A parkot többször is feldúlták, így az csak rajzokból és festményekből, valamint a kertépítő 1620-ban publikált részletes leírásából ismert. A Hortus Palatinus Európa leghíresebb kertjei közé tartozott, a kortársak a világ 8. csodájának tartották. Károly Frigyes badeni nagyherceg megbízásából angol stílusban építették ki ismét a 18. század közepén. Erről a kertről tett említést Goethe is, amikor Heidelbergben járt.A madárház vagy narancsház közvetlenül az Erzsébet-kapu mellett állt, a löveg-kertet lezárva. Az épületet a 18. század elején egészen a várárokig kibővítették. Ma már csak a nyugati fal romjai és a földbe rakott kőlapok mutatják az egykori épület méretét. A narancsház növényeit 1725-ben a schwetzingeni kastély kertjébe telepítették át. 1805-ben az épületet a választófejedelem engedélyével lebontották és nyilvános parkot hoztak létre. A madárház falmaradványára 1961-ben egy kőtáblát helyeztek egy régebbi emléktábla helyett. A Marianne von Willemers verssoraival ellátott felirat Goethével történt utolsó találkozójának állít emléket (1815 ősze).
Ez a szócikk részben vagy egészben a Heidelberger Schloss című német Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Max Stolpmann: Heidelberg, Kunstverlag E. von König. Heidelberg/Dielheim: (kiadó nélkül). 1998. ISBN 3-921934-15-X  
Szentirmai József: Németország, Panoráma nagyútikönyvek. Budapest: Medicina Kiadó. 1993. ISBN 963-243-856-6  
Tony Halliday: Nyitott szemmel - Németország. Budapest: Kossuth Kiadó. 2010. ISBN 978-963-09-5970-4  

A hélium a periódusos rendszer második kémiai eleme, a legkisebb rendszámú nemesgáz. Vegyjele He, rendszáma 2. Színtelen és szagtalan, továbbá - lévén nemesgáz - kémiailag közömbös. Minden elem közül a hélium forráspontja a legalacsonyabb. A hidrogén után a második leggyakoribb elem a világegyetemben, de a Föld légkörében csak nyomokban fordul elő (kb. 0,0005%). Gazdaságosan a földgázból vonható ki. Felhasználják léggömbök és léghajók töltőanyagaként, és cseppfolyós állapotában hűtőanyagként, például szupravezető mágnesekben. Nevét a Nap görög nevéről (Héliosz, Ἥλιος) kapta, mivel először a Nap színképének vizsgálatával mutatták ki — ekképpen ez az egyetlen olyan elem, amelyet először nem a Földön találtak meg. Elektronszerkezete 1s2.
A tudósvilág az 1800-as évek második felétől kezdte el helyesen értelmezni a hélium létezésére utaló jeleket. A színképelemzéssel foglalkozó, főként csillagász kutatók a hetvenes évek elején arra a feltételezésre jutottak, hogy a Nap külső peremének, az ún. kromoszférának, valamint más égitesteknek a színképe egy addig ismeretlen és elemi jellegű anyag meglétére utalhat. Mintegy huszonöt év múlva a héliumot földi körülmények közt is előállították, ezzel igazolva azt, hogy egyáltalán létezik. A huszadik században rájöttek, hogy a hélium egészen közönséges elemnek számít a Világegyetemben (lévén a csillagokat működtető nukleáris reakciók egyik végterméke), és különleges tulajdonságait (mint pl. egyes változatainak a szuperfolyékonysága) is felfedezték, továbbá fontos szerep jutott neki az atomfizikában és a kozmológiában.
A héliumra utaló jelet először Pierre Janssen francia csillagász észlelte egy 1868. augusztus 18-án kezdődött indiai napfogyatkozást megfigyelve Guntúrban  A Francia Akadémia megbízásában álló Janssennek, aki a napfogyatkozás megfigyelésére Hátsó-Indiába induló 6 európai expedíció munkatársainak egyike volt, először volt alkalma, hogy megvizsgálja a Nap látható maradt részének emissziós színképét a Joseph von Fraunhofer által bő fél évszázaddal korábban (1814-ben) feltalált és érdekes felfedezésekkel kecsegtető csillagászati spektroszkóppal.
Ahogyan várta, a kapott színkép fényes vonalakból állt. A legfényesebbek a Fraunhofer-féle C- és F-vonalak (a hidrogén vonalai) voltak, de ezeken kívül észrevett egy addig még le nem írt, meglehetősen fényes sárga vonalat is, nagyjából a nátrium D vonalainak helyén. Két nap múlva, egy felhős időszak után, sikerült megismételnie az eredményt a teljes Napkorongot vizsgálva. A következő hetekben (szept. 4-ig) Gunturban, majd a Himalája területén lázasan dolgozott egy új műszer, a spektrohelioszkóp megalkotásán, amelyre azért volt szükség, hogy a napfogyatkozás elmúltával is rekonstruálni tudja az eredményt, kiszűrve a már nem eltakart alsóbb szférák által kibocsátott zavaró hullámhosszakat, és megfigyelhesse a kromoszférát akár fényes nappal is. Erőfeszítéseit végül siker koronázta.Két hónappal később és Janssentől függetlenül Norman Lockyer, egy brit (ekkor még amatőr) csillagász is észlelte (napfogyatkozás nélkül) a Nap kromoszférájának színképében található rejtélyes sárga vonalat, amikor 1868. október 20-án kipróbálta új, nagy teljesítményű spektroszkópját.
Mindketten jelentésben számoltak be a Francia Akadémiának megfigyeléseikről; ezek különös véletlen folytán az akadémia ugyanazon ülésére (október 26.) futottak be; és mellesleg olyan eredményesnek és jelentősnek találtattak, hogy pár évvel később emlékérmet is vertek tiszteletükre (1872), Janssen és Lockyer kettős képével. A félreértések elkerülése végett azonban jegyezzük meg, hogy a francia kormány még nem a színképben foglalt új vonal észrevételéért, hanem a kromoszféra nappali megfigyelését lehetővé tevő eszköz (spektrohelioszkóp) kidolgozása, valamint a kromoszféra jelenségeinek (protuberanciák, stb.) leírása miatt jutalmazta őket; vagyis az éremnek a héliumhoz még nem sok köze volt.
Az új, 587,49 nm-es hullámhossznak megfelelő fényes sárga vonalat, amelyet laboratóriumban még soha senki nem figyelt meg azelőtt, és amely Fraunhofer 1817-es színképvonal-osztályzásában sem szerepelt, de amely a nátriumhoz kapcsolható „D” vonalakhoz (D1 és D2) állt a legközelebb, Janssen és Lockyer mellett többen is észlelték, és ama figyelemre méltó tényt is konstatálták, hogy a Nap „normális” (abszorbciós, azaz sötét vonalakból álló) színképében - nincs meg a neki megfelelő Fraunhofer-féle vonal. Ennek ellenére (valószínűleg a D-vonalakhoz való közelsége miatt) kezdetben egyszerűen a nátriumnak tulajdonították; kezdetben fel sem merült, hogy új elemre utalna. El is nevezték a Lockyer által „új D-vonalnak” leírt színképvonalat D3-vonalnak (ez az elnevezés, amely hamar elterjedt, valószínűleg P. A. Secchi olasz csillagásztól ered).
A vonalat, illetve hasonló vonalakat, amelyek néha együtt jártak a D3-mal, megtalálták más égitestek színképében is. Emissziós (világos) vonalként például Alfred Cornu megtalálta a Hattyú csillagkép egyik csillagában 1876-ban; 1888-ban Ralph Copeland pedig az Orion-köd színképében, 1894-ben James E. Keeler az Orion csillagkép Bétájának spektrumában; valamint ugyanő abszorbciós (sötét) vonalként az Orion egy másik csillagának színképében, mások abszorbciós vonalként egyes Wolf–Rayet-csillagok, továbbá emissziós és abszorbciós vonalként egyaránt a Lant csillagkép Bétájának színképében.
Lockyer már 1868. november 15-én megállapította, hogy a D3-vonal nem azonos hullámhosszú a nátrium D-vonalával, tehát a neki megfelelő anyag a nátriumtól különbözik. Abban azonban maga sem volt biztos, hogy a vonal egy új elem hírnöke-e, több feljegyzésben és cikkében a kilencvenes évekig egyszerűen a hidrogén különleges formájának valószínűsítette, vagy más, hasonló magyarázatot keresett. Mindenesetre nem akart megelégedni azzal, hogy pusztán figyelje a tudományos sajtót, és közben elméleti spekulációkba merüljön, és szerencséjére, nem is kellett megelégednie ezzel. Edward Frankland, a nagy tudományos tekintélyű vegyész, hajlandó volt segíteni neki, többek között Lockyer rendelkezésére bocsátotta vegyi laboratóriumát és asszisztenseit, hogy segítse spektroszkópiai kutatásait, és azzal foglalkoztak, hogy különféle gázmintákat tettek ki a legkülönfélébb nyomás- és hőmérsékletviszonyoknak, majd spektrogramot készítettek.
Lockyer és Frankland számos vitát folytattak (például levélben) a D3-vonal mögött meghúzódó anyag mibenlétéről. Valószínűleg az 1870-es évek elején merülhetett fel Lockyerben az a hipotézis, hogy ez az anyag egy egészen új kémiai elem (lehet, hogy már előbb is, de írott nyoma ennek nem maradt). Levelezésükből azonban az látszik, hogy Frankland nagyon kételkedő volt e feltevéssel szemben. Csak akkor volt hajlandó egyáltalán fontolóra venni e lehetőséget, amikor világossá vált számára (az 1870-es évek első éveiben), hogy a D3-nak semmiképp sem lehet a hidrogén semmilyen ismert formája az okozója.
Ekkoriban számos elemet fedeztek fel spektroszkóppal, melyekről nemsokára (vagy éppen sokára) kiderült, hogy valójában egyáltalán nem új elemek (korónium, jargónium, nigrium). Frankland továbbá egyáltalán nem volt egyedi példa: kémikusok nehezen fogadták el, hogy egy új anyagot annak előállítása nélkül, pusztán közvetett bizonyítékok alapján, létezőnek lehessen mondani. Mindezek miatt Lockyer óvakodott nyilvánosan írni vagy akár említést tenni az új elemről, melyet „héliumnak” nevezett el, a görög Helios, azaz „Nap” szóból képezve. Ekkoriban írt munkáiban - Helge Kragh már idézett vizsgálatai szerint - egyáltalán nem fordul elő sem ez a szó, sem az a felvetés, hogy ismeretlen kémiai elem lenne.
Azonban informális csatornákon valószínűleg említést tett a dologról, ugyanis Lord Kelvin a Brit Királyi Társaság egyik 1871-es ülésén beszélt Lockyer és Frankland hélium-hipotéziséről. Ez egyben a „hélium” szó első ismert és bizonyítható nyilvános említése. A vegyészek (pl. William Benjamin Carpenter) azonban nagyon kedvezőtlenül fogadták a bejelentést: amíg nem láttak kézzel vagy lombikkal fogható mennyiséget az új anyagból, addig nem akartak foglalkozni a dologgal.
Talán maga Lockyer sem hitt szilárdan a hélium-hipotézisben. Az, hogy a hélium egy ismeretlen kémiai elem, csak egy volt a számtalan lehetőség közül (például amellett, hogy a hélium valamiféle hidrogén-módosulat). Frankland is csak Lord Kelvin hatására volt hajlandó támogatni a csillagászt e véleményében.
1882-ben az olasz meteorológus, Luigi Palmieri, a Vezúvon működő megfigyelőállomás vezetője, bejelentette, hogy - szintén színképelemzéssel - kimutatta a héliumot a vulkán lávájából. Ez valószínűsítette, hogy az elem (ha létezik egyáltalán) a Földön is előfordulhat; azonban Palmieri bejelentését meglehetős kételyekkel fogadták (állítólag semmilyen bizonyítékkal nem támasztotta alá állítását; és másoknak sem sikerült megerősíteniük az eredményt; mindenesetre nem foglalkozott tovább a témával). Egy félreértés folytán ezt a felfedezést az olasz tudós halála után később William Ramsaynek is tulajdonították, noha maga Ramsay elismerte Palmieri érdemeit. Nem teljesen lehetetlen, hogy Palmieri valóban megtalálta a héliumot (vulkáni gázokban néha, alkalomszerűen, igen kis mennyiségben előfordulhat) de egészen máig, nem is bizonyos.
A kilencvenes években W. F. Hillebrandnak sikerült héliumot előállítania (1890), uránszurokércekből, vákuumban történő kénsavas melegítéssel. Hillebrand tapasztalta, hogy az ércből gáz fejlődik, amely „színtelen, szagtalan, éghetetlen, nem reagál levegővel keverve, semleges a lakmuszpapírokra, maró lúgokban nem nyelődik el, és vízben oldhatatlan (vagy legalábbis, túl kicsi az abszorbció mennyisége ahhoz, hogy észlelni lehessen) ... viszont hosszas szikráztatás hatására tiszta oxigénnel keverve nitrogénes savak keletkeznek belőle”; sőt arra is rájött, hogy a gáz mennyiségét az uránszurokérc anyagi minősége egyértelműen meghatározza (lehetővé téve ezáltal az uránszurokércek osztályozását és felismerését), azonban a gázt tévesen tiszta nitrogénnek minősítette.
Az első előállítás dicsősége így William Ramsay brit vegyészt illeti, aki 1895-ben szintén nyers uránszurokérc egy fajtájából, egy Norvégiából származó cleveit-mintából állította elő a gázt (noha valójában az argont kereste), ásványi savas vákuumos melegítéssel. A keletkezett gázelegyből a nitrogént oly módon távolította el, hogy oxigént adott hozzá, majd elektromos szikrákat üttetett rajta keresztül, mígnem térfogata már nem változott. Ezután tömény kálium-hidroxid-oldatba vezette, amely a szikráztatáskor keletkezett nitrogén-oxidot és más nitrogénvegyületeket felfogta. Az így keletkezett és tisztított gázt Lockyer és William Crookes azonosította héliumként, miután spektroszkóppal megvizsgálták. Hillebrand az új elem felfedezéséről értesülve, levélben gratulált Ramsay-nek a sikeres kísérletért. Tőlük függetlenül Per Teodor Cleve és N. A. Langlet svéd kémikusoknak is sikerült nyers uránércből kivonnia héliumot Uppsalában, sőt sikerült akkora mennyiséget előállítaniuk a gázból, hogy az atomtömegét is meghatározhatták.
Ez a dátum egy csapásra megváltoztatta a hélium elfogadottságát: félig-meddig elméleti és hitbéli konstrukcióból, illetve a csillagok közé zárt távoli és elérhetetlen vágyálomból megkérdőjelezhetetlen valósággá változott.
A további vizsgálatok viszonylag rövid idő alatt kiderítették, hogy a hélium homogén vegyület, nem pedig keverék. Röviddel a hélium felfedezése után Carl Runge és Friedrich Paschen, akik spektroszkópos vizsgálataikkal (is) nagy tekintélyt szereztek maguknak a fizikusok és kémikusok között, nagyon alaposan megvizsgálták és lefényképezték a hélium színképét, és a „láthatatlan” (ultraibolya és infravörös) tartományban két olyan vonalsorozatra találtak, melyek alapján úgy tűnt, a héliumnak nevezett elem valójában két gáz keveréke (hasonló feltételezések születtek az argonról is). Nyomukban járva Ramsay és asszisztense, J. N. Collie különféle vizsgálatokat végeztek, melyek először szintén az inhomogenitásra utaltak: porózus csövön átvezetve, sikerült a héliumot diffúzióval két különböző levegőre vonatkoztatott sűrűségű (1.874 és 2.133) és törésmutatójú gázkomponensre bontani, melyek alapján a hélium keveréknek tűnt. Az eredményt azonban ők maguk is kételyekkel fogadták, mivel a kétféle gáz színképe tökéletesen megegyezett. Morris Travers (aki szintén Ramsay asszisztenseként dolgozott ebben az időben) kísérletei is az egyneműséget igazolták: a Plücker-féle csövekben az elektródokról a cső falára szublimáló platina elnyelte a gázt, az elnyelt és visszamaradott gáz között azonban semmilyen módszerrel nem talált különbséget, ami, ha a hélium több gáz keveréke volna, nehezen lenne magyarázható.Már ekkoriban erősen valószínűsíthető volt, hogy a hélium egyatomos gázmolekulákból áll (Ramsay és Collie, továbbá A. Natterer). August Natterer szikráztatási kísérleteket végzett gázokkal, tapasztalatai szerint állandó nyomás és áramfeszültség mellett a maximális szikrahossz elsősorban a gázmolekulák atomjainak számától függ, egyatomos gázokban a legnagyobb, és az atomok számának növekedtével csökken. Néhány gáz mért maximális szikrahossza: oxigén 23 mm, levegő 33 mm, hidrogén 39 mm, argon 45.5 mm, hélium 250–300 mm. Az egyatomosság mellett más tapasztalatok, pl. fajhő-mérések és a törésmutatókra vonatkozó megfontolások is szóltak. Ennek ellenére voltak ezen elméleteknek ellenzői is, pl. Bohuslav Brauner cseh kémikus egy három hidrogénatomból álló Y alakú molekulát képzelt el, mint a hélium alkotóelemét. Mindezeket a tudósok a Royal Society ülésein megvitatták.Hamarosan felfedezték, hogy a hélium kémiailag meglehetősen passzív elem. Még Ramsay és N. Collie megállapították, hogy a héliummal még in statu nascendi sem reagálnak a következő elemek: Na, Si, Be, Zn, Cd, B, Y, Tl, Ti, Th, Sn, Pb, P, As, Sb, Bi, Se, S, U, Co, Cl, Pt.
1905-ben amerikai vegyészek (Hamilton Cady és David McFarland) felfedezték, hogy a hélium földgázból is kivonható. 1907-ben Ernest Rutherford és Thomas Royds bebizonyította, hogy a radioaktív bomlás alfa-részecskéje megegyezik a hélium atommagjával. A héliumot először egy holland tudós, Heike Kamerlingh Onnes cseppfolyósította 1908-ban, amikor sikerült 1 K alá hűtenie a gázt. 1926-ban tanítványa, Willem Hendrik Keesom állított elő szilárd halmazállapotú héliumot. 1938-ban Pjotr Kapica orosz fizikus megfigyelte, hogy a hélium-4 viszkozitása (belső súrlódása) az abszolút nulla fok közelében szinte nullára csökken – ez a jelenség a szuperfolyékonyság. 1972-ben Douglas D. Osheroff, David M. Lee és Robert C. Richardson amerikai fizikusoknak a hélium-3 szuperfolyékonyságot is sikerült kimutatniuk.
Normálállapotban a hélium egyatomos gáz (szabadsági foka 3). Kizárólag nagy nyomáson szilárdul meg – eközben a sűrűsége jelentősen megnő. 4,21 kelvines forráspontja alatt, de a lambda pontnak nevezett 2,1768 kelvin fölött a hélium-4 izotóp normális folyékony állapotban van, amit hélium I-nek neveznek. A lambda pont alatt furcsán kezd viselkedni, és egy hélium II-nek nevezett állapotba kerül. A hélium-3 izotóp viselkedéséről kevesebbet tudunk.
A hélium II viselkedését leginkább két, különböző tulajdonságú folyadék elegyeként írhatjuk le. Szuperfolyékony: nincs belső súrlódása, gyorsan folyik keresztül akár a legkisebb átmérőjű csöveken, és úgy mászik fel a tárolóedény falán – ez a szökőkút-effektus – mintha a gravitáció nem is hatna rá. Hővezető képessége nagyobb bármilyen ismert anyagénál. Ha hőt közlünk vele, a hő igen gyorsan, hőmérsékleti hullámokban (más terminológiával: második hangként) terjed benne.
A hélium normális körülmények között nem lép reakcióba más elemekkel. Elektromos kisülésekben, illetve ha elektronokkal bombázzuk, egyes elemekkel: a volfrámmal, a jóddal, a fluorral, a kénnel, illetve a foszforral alkothat excimereket.
Extrém körülmények között, nagy nyomáson pszeudovegyületekben vehet részt, ahol bár a kötésben semmilyen szerepet nem játszik, a jelenléte mégis alapvetően befolyásolja az anyag viselkedését. Az elméletileg lehetséges két héliumvegyület az Na2He és az Na2HeO lenne.
A hélium a hidrogén után a második leggyakoribb elem, az ismert világegyetem látható tömegének kb. egynegyede. Bár 6 izotópját ismerjük, ezek közül csak a 3He és a 4He stabil, a többi gyorsan elbomlik más anyagokra. Leggyakoribb izotópja, a hélium-4 elsöprő többsége az ősrobbanásból keletkezett. A csillagokban a hidrogénfúzió eredményeként és a szén-nitrogén ciklusban, földi körülmények között a nehezebb elemek alfa-bomlásával jön létre. Ez egy különlegesen stabil atommag, mivel a nukleonok teljes héjakba rendeződnek benne. Hélium-3 izotóp a Földön csak nyomokban található, a trícium béta-bomlása során keletkezik.
Földünk légkörében a hélium részaránya csak 1:200 000 – leginkább azért, mert rendkívül könnyű, és ezért a Föld gravitációja nem tudja huzamosan megtartani. Mivel a földi hélium radioaktív bomlástermék, ezért elsődlegesen az urán és a tórium érceiben található meg. Csekély mennyiségben ásványvizekben, vulkáni gázokban, meteorvasban is megtalálható, mint pl. Fekete-erdő Wildbad-forrása, a Pireneusok kénforrásai, a lotaringiai Maizières-forrás, az angliai Bath forrásai.Jóval nagyobb jelentőségűek azok a lelőhelyek, ahol a földgázban oldva fordul elő, egyes földgázokban 1,6-1,8%-ig is felszaporodhat, ezért az iparban is főképp földgázból állítják elő. A világ fő héliumforrásai a texasi, oklahomai és kansasi földgázlelőhelyek.
Érdekesség: 1968-ban a texasi Amarillóban, amit a világ hélium-fővárosának is hívnak, felállítottak egy héliummal töltött 18 méter magas üreges acél emlékművet, melynek négy végére egy-egy időkapszulát helyeztek. A Helium Monument időkapszulák tervezett kinyitási ideje 1993, 2018, 2068 és 2968.
Mivel a legnehezebb elemek radioaktív bomlásakor keletkezik, urán és tórium tartalmú kőzetek hevítésével felszabadítható a bennük elnyelődött hélium
Földgázból vonható ki úgy, hogy cseppfolyósításakor a hélium kivételével minden gáz lecsapódik
A hélium részecskegyorsítóban is előállítható, lítium vagy bór gyors protonbombázásával
A földgázból kivont, nagy nyomás alatt tárolt hélium a kereskedelemben kapható.
Mivel könnyebb a levegőnél, léghajók és léggömbök töltőanyaga lehet. Előnyösebb a hidrogénnél, mert nem gyúlékony, és emelőereje alig valamivel kisebb (elméletileg a hidrogén emelőerejének 93%-át nyújtja, de a tényleges érték több tényezőnek is függvénye, ezért a gyakorlatban ez valamivel kevesebb, kb. 88%).
A héliumot belélegzett személy hangja időlegesen magasabb lesz, mivel a hang a héliumban a levegőnél háromszor gyorsabban terjed, és ilyen arányban magasabbak lesznek a gégében a rezonáns frekvenciák. Bár ez jó szórakozás, a koncentrált hélium használata az oxigénhiány miatt halált is okozhat.
A mélytengeri búvárok trimixet, azaz hélium, nitrogén és oxigén keverékét használják légzőberendezéseikben, hogy csökkentsék a nagy nyomáson, normál levegő használatával fellépő nitrogén-narkózis (a nitrogén nagy parciális nyomása okozta euforikus állapot), a keszonbetegség és az oxigén-toxicitás esélyét.
Különlegesen alacsony olvadás- és forráspontja miatt hűtőanyagként használják a kriogenikában és szupravezető mágnesek hűtésére, melyeket többek között az NMR- és MRI-berendezésekben, valamint nagyenergiájú részecskegyorsítókban használnak.
Néhány atomreaktorban héliumot használtak hűtőközegként. A hélium viszonylag nagy hőkapacitása és kémiai közömbössége miatt került alkalmazásra.
Kémiai közömbössége miatt védőgázként használják szilícium- és germániumkristályok növesztésekor, a titán- és cirkónium-kitermelésben, ívhegesztéskor és a gázkromatográfiában.
Gázlézerekben gyakran használják a rezonátorgáz (a gerjesztett gázközeg) egyik alkotóelemeként.
Héliumot alkalmaznak szivárgások tesztelésre olyan termékek összeszerelésénél, amelyek szivárgása nem engedhető meg (például üzemanyag-szivattyúk), vagy csővezetékek szivárgásának ellenőrzésére is. A hélium azért különösen alkalmas a szivárgás ellenőrzésére, mert egyrészt kis viszkozitása miatt könnyen átjut minden lyukon, másrészt kvadrupol tömegspektrométerrel könnyen és igen érzékenyen mérhető.
Cseppfolyós állapotban erősen felkeverve akár 1 hónapig is képes mozgásban lenni a rendkívül kicsi viszkozitása miatt.
