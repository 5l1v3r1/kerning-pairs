
A Diósgyőri Gépgyár (DIGÉP) a magyar gépgyártás egyik vezető üzeme volt, amely mára már megszűnt. A gyár történetileg a Diósgyőri m. kir. Vas- és Acélgyárból nőtt ki, ezért hosszú évtizedekig „Újgyár”, magát a törzsgyárat pedig „Ógyár” néven emlegették. Az új gyártelep létesítését a fegyvergyártás felfutása indokolta. Építését 1915-ben kezdték el, és Diósgyőr-Vasgyár nyugati részén épült fel. A gyár azonban gyakorlatilag az első világháború végéig nem termelt, sőt a háborús károk miatt (a gépek egy részét hadizsákmányként elszállították) a tényleges termelés csak 1931-re futott fel a kívánt szintre. Hadiüzem lévén a különböző egységeknek – a népnyelvben még a legutóbbi időkben is használt – kódneveket („Mexikó”, „Ázsia”, „Afrika”) adtak.
A gyár 1944-ig voltaképpen ágyúgyárként működött, de termékei között más nehézgépgyártással összefüggő termékek is voltak. 1945 után – az átmeneti nehézségek áthidalása végett – bizonyos közszükségleti cikkeket is gyártani kezdtek, de már ekkor megjelentek azok a termelési ágak is, amelyek a későbbi termelési profil részét képezték. A hadiipari termékek ingadozó volumene mellett a legfontosabb gyártmánycsoportok a kovácsoló és sajtoló gépek, a csőgyári és hengerműi berendezések, a lemezalakító gépek, a szerszámgépek, a kábelipari gépek, a hadiipari termékek, a hűtőipari gépek, a Diesel-motorok és az aggregátok, a szivattyúk, a hidraulikus emelők, a vasúti kerékpárok, a kovácsolt és sajtolt termékek és a csavarrugók voltak. A DIGÉP – forgalma alapján – évtizedekig a hazai gépgyártás legjelentősebb üzemének számított, de problémái már a rendszerváltás előtt jelentkeztek, és 1990-re a cég fizetésképtelenné vált. Ma a gyár területén a Digép Ipari Park működteti az üzemcsarnokok egy részét.
A Diósgyőri m. kir. Vas- és Acélgyár termékeinek feldolgozására – összefüggésben az első világháborús lövedék- és fegyverszükséglet felfutásával – új megmunkáló üzem létrehozása vált szükségessé. Ezért 1914-ben – kormányzati döntést követően – a törzsgyártól nyugatra elkezdték az „Újgyár” felépítését. Az új gyár tulajdonképpen a diósgyőri kohászatban már kinőtt lövedéküzem átvételét jelentette – gépekkel, munkásokkal együtt –, ily módon tulajdonképpen elkülönített hadiüzem lett.
Az építkezést 1915-ben kezdték el, amelynek során jelentős számban foglalkoztattak hadifoglyokat is. A foglyok számára a Ládi-fatelep mellett építették fel az Óbarakkot, majd a Ládi-fatelepen az Újbarakkot (utóbbi még ma is megvan, lakásnak használják).
A gyárépítés gyors ütemben indult meg. Még az első évben elkészültek a legfontosabb épületek, csarnokok alapjai, és elkezdődtek maguk az építkezések is. 1917-ben megérkeztek a külföldről rendelt fémmegmunkáló gépek első darabjai, amiket folyamatosan követtek az újabb szállítmányok. Ennek ellenére a hadiüzem termelése az első világháború ideje során még nem indult be. A jelentős részben vadonatúj gépeket a megszálló román csapatok leszerelték és hadizsákmányként elszállították.
A háború után a kohászatból átköltözött még a kovácsüzem, a hőkezelő és a mechanikai megmunkáló részleg is. Az energiaszükséglet megkívánta, hogy először a nyugati villamos erőműt indítsák be, míg a kovácsműhely, a lövegüzem és a hőkezelő részleg építkezése csak 1924-ben fejeződött be. Az új gyár önálló egységként működött mintegy 800 dolgozóval, és természetesen a központi igazgatóság alá tartozott. Az Ógyárból (hivatalos neve ekkor Diósgyőri Vas- és Acélgyár volt) a „C” gyár berendezései és munkásai 1930–1931-ben költöztek át az Újgyárba, neve ott „D” gyár lett. Ezzel fejeződött be voltaképpen az Újgyár teljes üzembe állítása.
A „D” gyár megbízott vezetője 1932-ig Ábel Kálmán, katonai vezetője pedig Markotay-Velsz Jenő volt. A gyár egészen 1944-ig ágyúgyárként működött, és a MÁVAG fővárosi központi igazgatósága alá tartozott. Az üzemet a háborús konjunktúra miatt fokozatosan bővítették, fejlesztették, és az ország egyik legnagyobb nehézgépgyára lett. Műszaki vezetője 1932-től Hüke Kálmán, katonai vezetője pedig Kovács Béla, majd Bézler Károly volt.
A gyár termékei között megtalálhatók voltak a svéd Bofors licenc alapján gyártott 80 milliméteres légvédelmi lövegek, tábori tarackok, a Böhler-féle tábori lövegek, a hegyi lovassági lövegek, és emellett gőzmozdony- és hajóalkatrészeket, forgattyús tengelyeket és polgári termékeket is gyártottak. 1938-ban a Bofors lövegeket már Európa számos országába exportálták (Egyesült Királyság, Kína, Finnország, Lettország, Olaszország). Az olasz megrendelések kitétele ráadásul az volt, hogy a gyárnak be kellett tanítani az ottani katonákat a gépágyúk kezelésére, karbantartására, a lövések végrehajtására stb. is.
Az Újgyár termelése 1938-ra – az 1934-eshez képest – a háromszorosára növekedett. 1943-ban újabb üzemet építettek („FT”-műhely; FT – forgattyús tengely), amelynek a repülőgépmotorok forgattyús tengelyeinek gyártása volt a profilja. A bővítések eredményeként az Újgyárnak ekkor már 6500 dolgozója volt, a teljes gépparkja pedig 1069 különböző gépből állt.
1936-ban, mintegy 10 holdnyi területen elkezdődött a lőszersajtoló és megmunkáló, valamint a robbanószer-feldolgozó üzem építése, amivel 1938-ra végeztek. A lőszersajtoló egység a kovácsüzem északi oldalán épült. A 36 külön épületre bontott lőszerüzemet biztonsági okokból, az árvízvédelmi gátakra emlékeztető, trapézszelvényű földgátak közé építették a gyár nyugati részén. Az egységeket vasútvonal kötötte össze. Az üzem fedőneve „Ázsia” lett, vezetője Korán Imre volt. A munkáslétszám 200 és 1200 között változott – a mindenkori igények függvényében. A megmunkáló géppark 720 forgácsoló- és egyéb megmunkáló gépből állt. A lőszerraktárak a gyár erdőbe benyúló részére kerültek, a „Mexikó”-völgy „Afrika” kódnevű helyére.
Az „Ázsiában” lőszert, repeszgránátot, robbanótöltetet, gyutacsot készítettek. A minősítés és az átvétel katonai szakemberek kezében volt, az éles próbákat az örkényi és a hajmáskéri lőtéren végezték. A termékek kínai, svéd és brit exportra is készültek. Az üzemben folyó munka egészségre ártalmas volt, ezért a lőporral és a folyékony TRI nevű szerrel érintkező dolgozók egészségét havonta vérvétellel ellenőrizték. Akiknél a megengedettnél nagyobb vörösvérsejt-csökkenést mutattak ki, átmenetileg vagy végleg más munkahelyre helyezték át. A dolgozók egyébként védőitalt és -ételt (naponta fél liter tejet és 25 dekagramm szalámit), valamint rendszeresen sajtot és gyümölcsöt kaptak.
A termelés fokozott tempóban folyt, és feltehetően ennek is köze volt a 17-es pavilonban, 1943. május 28-án bekövetkező nagy erejű robbanásnak. Tíz dolgozó meghalt, húszan megsebesültek. Az esetet hadbíróság vizsgálta, a szakértői vizsgálat végül műszaki hibát, elektromos rövidzárlatot állapított meg a baleset okaként.
A második világháború idején a szövetséges légierők – hadiüzem lévén – célpontként tartották nyilván a diósgyőr-vasgyári üzemeket is. A legkomolyabb légitámadás 1944. szeptember 13-án érte az Újgyár területét. A megmunkáló és szerelő üzemet 48 bomba találta el, és csak a szerencsének volt köszönhető, hogy – üzemszüneti nap lévén – a támadásnak mindössze két halálos áldozata volt.
1944 októberében bizonyos részlegeket – a közeledő front miatt – Csepelre, Győrbe, a csehszlovákiai Rotavába, majd nyugatra telepítettek – a német parancsnokság és a hadügyminisztérium parancsára. Összesen 375 gépet szállítottak el, 694 maradt a gyárban. Novemberben a németek üzemképtelenné tették a Nyugati Erőművet, így lehetetlenné vált mindenféle termelés. A szovjet hadsereg első egységei december 3-án értek Miskolcra, és december 10-én már megkezdődtek a helyreállítási munkálatok a gyárban. Először a vasgyárban lévő Keleti Erőműből kapták az áramot, így az épen maradt csarnokokban tíz napon belül megkezdődhetett a termelés. 1945 januárjában a dolgozók létszáma 1100 fő körül volt. Az első termékek a szovjet hadsereg igényeit elégítették ki, majd később a gyár termékei megjelentek az újjáépítésben is (vasút, hidak, vasszerkezeti elemek stb.). A nyár folyamán a Szovjetunió 150 szerszámgépet – jóvátétel címén – elszállított, amivel a géppark 50,6%-ra csökkent. Az 1946-ig önállóan működő gyár megbízott igazgatója Szederkényi Ferenc volt, a munkáslétszám 4500 főt tett ki.
1946. január 1-jével a gyárat ismét összevonták az Ógyárral, a Diósgyőri Vas- és Acélgyárral, és a közös igazgató Korán Imre lett. Az Újgyár az Ógyár egyik üzemeként működött. A gyár termékei között ebben az időszakban megjelentek a közszükségleti cikkek is, amiket az átmeneti nehézségek áthidalása miatt kezdtek gyártani. Ezek között olyan hétköznapi, a gyár profiljába egyáltalán nem tartozó termékek voltak, mint a különböző konyhai eszközök, kések, darálók stb. De már ekkor elindultak olyan termelési ágak is, amelyek a későbbi termelési profil részét képezték. Minthogy az újjáépítés időszakában hiány mutatkozott huzalból, reszelőből, elkezdték a dróthúzó üzem kialakítását, illetve a dróthúzó gépek tervezését és gyártását. Az első hatdobos durvahúzó gép és két hatdobos finomhúzó gép 1946 szeptemberében kezdett dolgozni. A huzalból kerítésfonatot és szöget állítottak elő, természetesen saját gépekkel. 1947-ben a termelést kiegészítették a kábelgyártással. A drótmű termelése 1948 márciusában, amikor leszerelték a gépeket és a miskolci drótgyárba kerültek, már havi 20 vagon volt. A reszelőüzem szintén 1946-ban kezdte termelését. Az üzemben korszerű szalagrendszerben gyártották a gépgyártáshoz fontos szerszámokat. Az időszak termékei között megtalálhatók voltak még különböző bányászati és mezőgazdasági gépek is.
A gyár jövője szempontjából előremutató volt még a csapágygyártás beindítása, főleg kúp- és hordógörgős csapágyakat gyártottak. A debreceni Magyar Gördülőcsapágy Művek létrehozásakor ezeket a gépeket a „GÖCS” diósdi részlegébe telepítették át. Az Újgyár hosszú ideig vezető termékének számító esztergagépek gyártása is ekkoriban kezdődött el. A gépek elsősorban saját használatra készültek (a Szovjetunió jóvátételként sok gépet elszállított), de olyan sikeressé váltak, hogy jelentős részt képviselt az export is (Hollandia, Finnország, Németország, Svájc, Bulgária, Olaszország stb.). Egy másik fontos termékvonal a forgács nélküli alakító gépek gyártása volt. Hidraulikus sajtót, forgattyús sajtót, légkalapácsot és más hengerműi és kohóipari alkatrészeket gyártottak, amelyek nagy része egyedi gyártmány volt. Évtizedekig volt a gyár fontos terméke a vasúti kerékpár, amelynek gyártása a „Kohászatból” (akkori hivatalos neve szerint Magyar Állami Vas, Acél- és Gépgyár, azaz MÁVAG) került át 1947-ben.
1948. július 1-jei hatállyal az Újgyárat ismét önálló gyárrá szervezték át, DIMÁVAG NV néven, és első igazgatójává Pataki Lászlót nevezték ki. Az első hároméves terv keretében 52 millió forintnyi beruházást valósítottak meg. Az újjáépítés keretében a Duna, a Tisza és a Bodrog hídjaihoz gyártottak különböző alkatrészeket. Bővítették a huzal- és kábelgyártó gépek választékát, konstrukcióját (finom- és durvahúzógépek, szövő- és sodrógépek, univerzális fonógépek). Bővült a szerszámgépgyártás választéka is (esztergagépek, lemezollók stb.)
Kormányzati utasításra már 1948-ban előkészületek történtek a löveggyártás újbóli beindításra, és végül 1950 elején ebből a célból jött létre Fröschl Gusztáv vezetésével a Nehézszerszám Gépgyár Nemzeti Vállalat a Mexikó-völgyben. Az új gyár 1952-ben már teljes kapacitással termelt, hogy azután – az 1953-as termelési csúcs után – 1957-re megszűnjön a komplett löveggyártás, a helyét fokozatosan dízelmotorok, aggregátok, hűtőkompresszorok vették át. A gyárból ebben az időben alakult meg a Könnyűgépgyár Nemzeti Vállalat is, amely a hadiüzem számára gyártott különböző szerelt alkatrészeket. A haditermelés csökkenésével ennek a részlegnek is átalakult a termelési profilja: centrifugálszivattyúkat, mezőgazdasági gépeket, emelővillás targoncákat és más közszükségleti cikkeket gyártottak.
A két egység kiválása magában a DIMÁVAG-ban is átszervezéseket követelt meg, amit Pálmai József igazgató vezényelt le. Több gyáregység összevonásával megalakult a „B” hidegüzem és az „F” melegüzem. Új konstrukciók is születtek. Az EK-6 és az EK-13 jelű ellenütős kalapácsokból került a kovácsüzembe is, de exportra is sikerrel szállították. Két új rugós kalapácstípust is gyártani kezdtek, főleg a belföldi piac számára. Ugyancsak két új típussal indították a forgattyús sajtók gyártását. Az átgondolt gyártmányfejlesztés eredményeként keresetté váltak a gyár termékei külföldön is: a Szovjetunióba, az NDK-ba, Csehszlovákiába, Jugoszláviába, Argentínába, Törökországba szállítottak esztergagépeket, lemezollókat, öntödei fűrészeket, ellenütős kalapácsokat, forgattyús sajtókat, valamint drót- és kábelgyári berendezéseket.
1959-ben a Borsodvidéki Gépgyárat (az egykori Hercz Gépgyár és a Szilágyi-Diskant Gépgyár utódját) a DIMÁVAG-hoz csatolták, először csak szervezetileg, majd a hatvanas években fizikailag is áttelepítették. Ezáltal bővült a gyár termékválasztéka műanyagprésekkel, hidraulikus emelőkkel stb. 1959-ben újraindult a löveggyártás: szovjet licenc alapján gyártották az Sz60 típusú légvédelmi ágyúkat.
1963. január 1-jei dátummal a három gyárat (DIMÁVAG Gépgyár, Nehézszerszám Gépgyár, Könnyűgépgyár) kormányzati döntésre összevonták, és az új, Lipovszky Gyula vezette gyár neve Diósgyőri Gépgyár (DIGÉP) lett. Az átszervezés révén egyesített nagyüzem termelő erejével és 10 000 fős dolgozói állományával a magyar ipar egyik legnagyobb vállalata lett, termelési profilja pedig hosszú időre állandósodott. A legfontosabb gyártmánycsoportok: kovácsoló és sajtoló gépek, csőgyári és hengerműi berendezések, lemezalakító gépek, szerszámgépek, kábelipari gépek, hadiipari termékek, hűtőipari gépek, Diesel-motorok és áramtermelő aggregátok, szivattyúk, hidraulikus emelők, vasúti kerékpárok, kovácsolt és sajtolt termékek, csavarrugók, vasszerkezetek.
1965-ben a gyár átadta a kábelzománcozó gépek gyártását a Pestvidéki Gépgyárnak, a műanyagtömlő-extrudereket pedig a Híradástechnikai Gépgyárnak. Termékválasztékát svájci licencű élhajlító géppel, új típusú vágó- és lyukasztógéppel, hidraulikus és mechanikus lemezollókkal, rugós kalapácsokkal, díjnyertes gyorssodrógéppel stb. szélesítette. Emellett folytatódott az egyedi gépgyártás is. Lendületet kapott a nehézszerszámgép-gyártás, például Kínának és a Szovjetuniónak komplett csőgyárakat szállítottak, vagy a Lenin Kohászati Művek számára blokk- és bugasort  gyártottak. Világszerte is rendkívül sikeresek lettek a gyár új konstrukciójú ellenütős kalapácsai. A termelési eredmények mindazonáltal nem javultak egyértelműen, de 1970-re befejezték a kovácsüzemi rekonstrukciót, aminek révén az évi gyártási kapacitás több mint kétszeresére emelkedett, a vasúti kerékpárgyártás volumene is közel másfélszeresére nőtt.
A hetvenes évek közepére eredményes exportkapcsolat alakult ki több vezető nyugati céggel (Voest, Volvo, Ford), emellett licenceket vásároltak és adtak el. A DIGÉP 1975-ben megvette a Mezőgép szerencsi üzemét, és a szivattyúgyártást oda helyezte át, hogy az addigi „Sz” gyáregységet a haditermelésre állíthassa át (a volt Nehézszerszám Gépgyár mellett). Az 1980-as évek elején a hadiipari termelés részaránya már elérte a termelés egészének 40%-át. 1986-ban azonban a hadi megrendelések minimális értékre estek vissza, ami – minthogy nem sikerült teljes egészében polgári termékekkel pótolni – komoly gondot jelentett a vállalat vezetése számára. A nehézségeket fokozta a szocialista export erőteljes csökkenése is. Az 1988-ban kinevezett új vezérigazgató, Kovács Zoltán vezetésével kidolgozták a gyár radikális átszervezésére vonatkozó terveket. Az elképzelések között vezető helyen állt a hazai gépkocsigyártás beindítása, és ennek érdekében – több nagy vállalat és bank részvételével – létrehozták a rövid életű Borsodi Gépkocsi Társaságot.
A gyár 1989-ben végrehajtott átszervezése (hat önelszámoló egységet hoztak létre) nem hozta meg a kívánt és várt eredményt, és 1990-re a cég fizetésképtelenné vált. A megyei bíróság az év végén elrendelte a vállalat felszámolási eljárását a Szanáló Szervezet, majd a Reorg Rt. közreműködésével.
A DIGÉP területén 1998-ban létrejött Digép Ipari Park néhány üzemcsarnokában 2012-ben 59 magán-, kis- és közepes vállalkozás működött mintegy 1500 dolgozóval, más csarnokokban nem folyik termelő munka. Az ipari park működését számos probléma kíséri, aminek az oka elsősorban a park területén működő vállalkozások fizetési hajlandóságának bizonytalansága.
2014 tavaszán megállapodás született arról, hogy a Digép Ipari Park területén új, 320 ezer tonna kapacitású miniacélmű és hengermű épül, amely 320 embert foglalkoztat majd.
↑ Dobrossy 2009:  Dobrossy István: Ajánlás. In  Tanulmányok a Diósgyőri Gépgyár történetéhez. Szerk. Dobrossy István. Miskolc: Borsod-Abaúj-Zemplén Megyei Levéltárért Alapítvány; (hely nélkül): Északkelet-Magyarország Ipartörténetének Ápolásáért Alapítvány. 2009.  5–6. o.  
↑ Szávay–Kiss 2009:  Szávay Árpád – Kiss József: „Újgyár”, DIMÁVAG NV, Diósgyőri Gépgyár. In  Tanulmányok a Diósgyőri Gépgyár történetéhez. Szerk. Dobrossy István. Miskolc: Borsod-Abaúj-Zemplén Megyei Levéltárért Alapítvány; (hely nélkül): Északkelet-Magyarország Ipartörténetének Ápolásáért Alapítvány. 2009.  7–41. o.  
↑ Digép IP:  Digép Ipari Park. [2016. február 11-i dátummal az eredetiből archiválva]. (Hozzáférés: 2012. december 5.)
↑ Boon 2012:  DIGÉP Ipari Park: Nincs több határidő. boon.hu. (Hozzáférés: 2012. december 5.)
↑ Kohászat:  Újraindul az acélgyártás Diósgyőrben. hvg.hu (2014. márc. 25.)  (Hozzáférés: 2014. márc. 31.)
DIMÁVAG Újgyár kialakulása. szerszamgepgyartas.hu. (Hozzáférés: 2013. szeptember 24.)
Miskolc - A volt Diósgyőri Gépgyár (DIGÉP) – ipari táj. vaskultura.hu. [2013. szeptember 27-i dátummal az eredetiből archiválva]. (Hozzáférés: 2013. szeptember 24.)
Diósgyőri Gépgyár (DIGÉP) 3.. dohanymuzeum.hu. (Hozzáférés: 2013. szeptember 24.)

A Diósgyőri Papírgyár 1782-ben alapított magyar papíripari cég, amely az ország egyetlen bankjegy- és biztonságipapír-gyártó vállalata. Miskolc-Diósgyőr Felsőgyőr városrészében, a Hegyalja út 203/1. szám alatt található, és Papíripari Múzeumot is működtet.
Diósgyőrben Martinyi Sámuel 1782-ben alapította a papírmalmot, és 1836-ig, haláláig vezette. Örökösei 1842-ben eladták az üzemet Fiedler Károly kassai kereskedőnek és társainak, akik már működésük elején komoly sikert értek el a papírgyár termékeivel az 1846-os ipari kiállításon (elnyerték a kiállítás nagy ezüstérmét), amivel megteremtették szakmai tekintélyüket a hazai papír-iparágban. Ennek következtében állami megrendeléseket kaptak (például a gyár minőségi, vízjeles papírjaira), aminek a volumene az idők folyamán csak nőtt. Termékeik kiváló minősége révén a 19. század második felében is sikerült az élen maradniuk.
A papírgyár új tulajdonosa 1879-ben Kolba Mihály iglói papíripari szakember lett, aki 16 000 forintért vette meg az üzemet. A gyárban sokáig megtartották a papírkészítés hagyományos módszerét, még az első hengerszitás papírgép 1890. évi termelésbe állítása után is fennmaradt a merítőszitás technológia. Erre az időszakra is esik szakmai elismerés: az 1900-as párizsi világkiállításon a papírgyár elnyerte a kiállítás nagy aranyérmét. A Kolba Károly vezette gyárban a századforduló idején komoly fejlesztésekbe kezdtek, megvásárolták a környező telkeket, új gyártelepet építettek, műszaki fejlesztéseket hajtottak végre. Az első világháború utáni helyzet azonban nehéz helyzetbe hozta a vállalkozást, és 1925 végén – a Magyar Nemzeti Bank pénzügyi közreműködésével és vezető szerepével – részvénytársasággá alakultak. Az új struktúrában a cég sikerrel vészelte át a nagy gazdasági világválságot is. A második világháború idején a gyár egyik terméke volt az a rossz emlékű műbőrféleség, amit katonai bakancsok készítésére használtak.
A háború után az államosítás volt a legfontosabb esemény a papírgyár életében. Az ötvenes években technikai korszerűsítések sorát hajtották végre, és a termelt mennyiség folyamatosan nőtt. 1963-ban a gyár a Papíripari Vállalat nevű tröszt része lett, ettől kezdve beindult a tömegtermelés, és megkezdődött a papírfeldolgozás is. 1990-ben, a rendszerváltás idején a gyár leányvállalat lett, majd 1993-ban a Pénzjegynyomda tulajdonába került, és azóta újra részvénytársaságként működik. A papírgyár mai tevékenysége bankjegy-, okmány-, érték-, jegyalappapírok, vízjeles nyomópapírok, illetve biztonsági kartonok gyártása.
Magyarországon a papír alkalmazása nehezen indult, mert az írástudók és a megbízók – a megszokás és az élettartam okán – sokáig inkább a pergament részesítették előnyben. Károly Róbert és Nagy Lajos korában az itáliai kapcsolatok fejlődése révén került Magyarországra kereskedelmi mennyiségű papír, amit főleg Budán, Pozsonyban, Kassán és Brassóban értékesítettek. Az első ismert, papírra írt dokumentum Pozsonyban, Károly Róbert udvarában íródott, Gentilis bíboros 1310. május 1-jei keltezésű oklevele. Anyaga egy 172×235 milliméter méretű, valószínűleg itáliai eredetű lap, és a Magyar Nemzeti Levéltár őrzi. A papír végül a 15. századtól vált általánosabban használttá, elsősorban olcsósága miatt (a pergamen huszonötször volt drágább). Az első magyar papírmalmot Lőcsén működtették, amiről Sperfogel Konrád lőcsei bíró Diárium című városi krónikájában olvashatjuk, hogy 1530-ban leégett. Hazai papírmalmok ennek ellenére csekély számban működtek, amiben szerepe van a török megszállásnak is. A 16. század végén két papírmalom a Felvidéken, négy Erdélyben létesült. Lassú fellendülés csak a 18. században indult meg, de a magyar malmok sem kapacitásban, sem minőségben nem tudták felvenni a versenyt a német, olasz és osztrák papírral.
A 18. században Bécs eleinte nem gátolta a magyarországi gyáralapításokat, de hamarosan változott a helyzet, a század végén királyi rendelet jelent meg: „A finomabb gyártmányok készítése és azok eladása is Magyarország felé a német örökös tartományoknak legyen fenntartva.” Ettől kezdve a gyáralapítási beadványokat bürokratikus eszközökkel igyekeztek bonyolultabbá tenni, „százféle nehézséggel” akadályozni.
A hazai papírmalmok átalakítása papírgyárakká a 19. század elején kezdődött. Kossuth Lajos kezdeményezésére 1842-ben jött létre az Ipartestület, amelynek elsőrendű célja az hazai iparosítás elősegítése volt. Ezt használta fel Fiedler Károly, aki éppen abban az évben vette át a diósgyőri papírmalmot. Kossuth, az 1846. évi, első magyar iparműkiállítás papíripari vonatkozásairól (is) részletes beszámolót készített az Országos Ipartestület számára. „Honunkban a papirosmalmok száma a százat bizonnyal meghaladja; terményeik azonban csak igen kevéssé valának az első műkiállításon képviselve” – írta. A „diós győri merített papír gyár” azonban részt vett a kiállításon, és az ott gyártott papír minőségét oklevéllel ismerték el.
A 18. század elején a diósgyőri uradalomban két vízimalom, hat ser- és pálinkafőzőház, egy kölesőrlő malom és egy kallómalom működött, majd nem sokkal később felépült egy fűrészmalom is, amit a Bükk-vidék erdőségei faanyagának feldolgozása indokolt. A század közepe táján Fazola Henrik létesített kamarai engedéllyel vasolvasztó és vasverő hámorokat.
A diósgyőri papírgyártás – akkoriban „fehér mívesség”-nek nevezték – elindítása először 1770 körül merült fel. 1773 januárjában kamarai megbízólevéllel Altmann Ernő csehországi papírkészítő mester érkezett Diósgyőrbe. (Altmann már korábban, 1743-ban is járt a környéken, akkor Csabán, a Hejő patak mentén létesített papírmalmot, amely azonban gazdaságtalanná vált, és gabonamalommá alakult.) Megérkezése után Altmann jelentkezett a diósgyőri uradalom vezetőjénél, Szőllőssy Ferencnél, és bemutatta iratait. Azonnal munkához látott, és az ispánnal végigjárta a Szinva völgyét. A legalkalmasabbnak a Szinva Diósgyőr fölötti egyik szakaszát találta, ahol a vízfolyás elég gyors, emiatt télen sem fagy be, és ahol már 70 éve működött egy kallómalom. A papírmalom terveit Joseph Forschel és Joseph Obenxünther készíttette el. A ma is meglévő tervrajzok az osztrák technológiának megfelelő gyárépületet mutatnak, ahol 4–8 munkás dolgozhatott. A beruházás összköltsége 11 877 forint 30 krajcár volt, amit Szőllőssy drágállt, és e véleményét megküldte a kamarának, Pozsonyba (Altmann már ezt megelőzően eljuttatta ide a terveit), egyben azt is javasolta, hogy az építkezéssel és majdan a működtetéssel is őt bízzák meg. A kamara tanácsa február 24-én tárgyalta az ügyet, ahol nemleges vélemény alakult ki, de a végleges döntéshez Szőllősytől még további állásfoglalást kértek. A beérkező felemás vélemény birtokában március 16-án nem javasolták az uralkodónak a beruházás elfogadását. A végleges elutasító határozat június 9-én született meg, egyben Altmannt visszarendelték Csehországba. A határozatot később áthúzták, és elképzelhető, hogy valamikor ismét elővették és újratárgyalták a javaslatot.
A diósgyőri papírmalmot a Gömör vármegyei Rochfalváról érkező Martinyi Sámuel alapította, de létesítésének időpontjáról nincs pontos adat, csupán közvetett bizonyítékok alapján következtettek arra, hogy a papírmalmot 1782-ben állították üzembe. Elképzelhető, hogy a papírmalom az előző telepítési javaslat újratárgyalása eredményeként létesülhetett. Egy 1898-ban megjelent, A magyar Korona Országának Gyáripara című kiadvány 1769-es dátumot ad meg a papírgyár alapításával kapcsolatban, de a forrása nem ismert. Az 1782-es alapítás időpontját bizonyító erejű irat egy céges levélpapír, amelyet Kolba Mihály (1879-től a papírgyár tulajdonosa) készíttetett az 1896-os ezredéves kiállításra. Ezt a dátumot más későbbi dokumentumok is ismertetik. Az első vízjeles (dátumozott) diósgyőri papíron az 1802. október 2-ai dátum olvasható. A malomépítést feltehetően az udvar abbéli belátása tette lehetővé, miszerint a térségben nem működött papírmalom, pedig a jelentések, elszámolások és egyéb hivatalos iratok elkészítéséhez komoly papírmennyiségre volt szükség. Ezt a lehetőséget használta ki Martinyi Sámuel, aki a Rochfalván sikeresen működő papírmalmát adta fel a diósgyőri kedvéért. Tőle is ismert egy 1800 novemberéből származó kérvény. Martinyi évi 15 forintért kibérelte a „Görbe part” alatti területet, és az Altmann terveitől kisebb, a rochfalvaihoz hasonló malmot (háromkerekű, 30 kalapácsos zúzóművel, egy hollandival és egy káddal) működtetett.
Ezt követően hosszú ideig nem találni adatot a diósgyőri papírmalommal kapcsolatban, csak I. Ferenc gyárstatisztikai felmérése kapcsán bukkant fel említés egy Diósgyőrbe tervezett fegyvergyárral kapcsolatos jelentésben: „A papírmalmot három hónapon belül át lehetne alakítani csőhámorrá.” A papírgyártást veszélyeztető tervből végül nem valósult meg semmi.
Martinyi Sámuel komoly nehézségek közepette működtette papírmalmát, elsősorban a minőségi rongyellátás okozott nehézséget. Martinyi 1836-ban elhunyt, özvegye, Farkas Mária pedig nem tudta folytatni a termelést, mert legjobb szakembere, Mihály Sámuel papírkészítő legény is meghalt. A papírmalmot ezért 1838-ban felajánlotta megvételre a kincstárnak, de nem kapott választ. Végül árverést rendezett, és Fiedler Károly kassai kereskedő és társai (Sandoss, máshol Sandorasz Ernő kassai, Gotthard György szepességi és Lichtenstein József miskolci kereskedő) kezébe került a malom. Fiedlerék 1842. november 1-jétől tizenkét évre szóló bérleti szerződést kötöttek az uradalommal, a nevét pedig Császári és Királyi Papírosgyárra változtatták.
A diósgyőri papírmalom Martinyi Sámuel tervei szerint valósult meg, és a termelés – a megváltozott név ellenére – még ezekben az időkben is sokkal inkább manufakturális, mint gyári, ipari jellegű volt. Mindazonáltal a napóleoni háborúk időben és térben messzire ható konjunkturális hatásai megteremtették a későbbi gyáripari tevékenység alapjait.
Az 1842-ben, Kossuth Lajos kezdeményezésére megalakult Ipartestület első kezdeményezése az Országos Ipari Kiállítás megszervezése volt. Az 1842. június 20-án kelt meghívó levél ellenére a diósgyőri papírüzem nem tudott részt venni a kiállításon, Fiedler Károly még épp csak az átvételt intézte (más természetű vállalkozásai termékeivel azért jelen volt a kiállításon). Maga a kiállítás kissé elhamarkodott volt (mindössze 213 iparos állított ki, összesen 298 tárgyat), ezt később Kossuth is elismerte. Az 1845. évi rendezvény után az újabb kiállítást, komolyabb előkészítő munkát követően, 1846-ra hirdették meg. Az előkészületekről a Hetilapok 1846 tavaszán számolt be: „…kíváncsiak voltunk kissé hírét venni, hogy kik és mit küldöttek immár a kiállításra. Mert valóban érdekes mind a két kérdés megoldása… És gyönyörünkre, és megnyugvással, és az elismerés érzetére fakadva értesültünk arról, hogy a vállalkozók névsora úgy, mint a küldemények lajstroma a fölebbi két tekintetben igen örvendetes…  Papír jő Fiuméből, Hermaneczről, Körmöczről, Nagy Szlabosról, Chorepából, Murányból, talán Diós-Győrből.” Diósgyőr természetesen részt vett a kiállításon, és a bíráló bizottság nagy ezüstéremmel jutalmazta a diósgyőri papírokat, a díszes oklevelet többek között Kossuth és Batthyány írta alá.
Az oklevél szövege:„Bizonyítvány, melyben a Magyar Iparegyesület kedves kötelességének ismeri a Diós-Győri merített papírgyárnak azon jelessége felől, mellyet az 1846.iki harmadik magyar országos iparműkiállításra beküldött posta, iroda, s fogalom papíroknak különös és a külföldieket fölül múló jósága által kitüntetett azt, hogy ez alkalommal neki a nagy ezüst érdempénz megítéltetett legyen ünnepélyesen kijelenteni, s azt a dicséretes pályának további előmeneteles folytatására a honi műipar virágzásának érdekében hazafiúi bizodalommal serkenteni.Költ Pesten május 27.-én 1847”
Ez az országos kiállítás már jóval szélesebb körű volt: hetven iparág képviseletében 516 kiállító vett részt. A kiállításon a többi papírgyártó is szépen szerepelt: nagy aranyérmet nyert a fiumei, kis aranyérmet a hermaneci, míg nagy ezüstöt – Diósgyőr mellett – a körmöci és a nagyszlabosi gyár kapott.
Az oklevél szövegéből fontos kiemelni „a külföldieket fölül múló” kitételt, ami azért is fontos, mert a jó minőségű rongy alapanyag (ami a jó minőségű papír gyártásának feltétele volt) beszerzése az egész országban, az összes papírgyár számára komoly gondot jelentett. Fiedler azonban jó üzleti kapcsolatai révén mindig hozzá tudott jutni megfelelő alapanyaghoz, ezzel együtt a minőségi papírt kívánó állandó megrendelőkhöz is. A diósgyőri papírgyár már az 1840-es évek közepén széles körben árusított, nagy vevőköre, több raktára és lerakata volt, elsősorban a társtulajdonosok lakóhelyén, Kassán Fiedler Károlynál, Iglón Hermann Adolfnál. A későbbiekben Pesten és Erdélyben is berendezkedtek a raktározásra, amikor tovább bővült a termelés, és az 1840-es évek végétől egyre fokozódtak az állami megrendelések (a királyi kamara például a gyár vízjeles papírjainak is állandó vevője volt).
1846-ban, az iparkiállítás évében, Diósgyőrben 24 féle papírt állítottak elő. Az üzleti, hivatali világban általában használt koncept vagy fogalmi papírból kis és nagy alakú, közönséges méretű és regeszt fajtát, a kancelláriai, vagyis irodai papírból fehér és kékes színben gyártották ugyanezt a választékot, de készítettek csomagolópapírt, regál papírt és háromféle könyvkötő lemezt is. Az 1840-es években egy rizsma (6 kilogramm) írópapír ára 6 forint, a csomagolópapíré 10 forint, a posta veliné 15 forint volt, míg 100 bécsi font (1 bécsi font=0,56 kilogramm) könyvkötőlemez 18 forintba került.
A papírgyártás iparosodásával együtt járt az új, nagyobb termelékenységet biztosító technológiák bevezetése. A diósgyőri gyár vezetői azonban – jól megfontolt elhatározásból – nem ezt az utat választották, mert bevezettek ugyan újításokat is, de megmaradtak a régi típusú, finomabb papírok készítésénél. Olyan termékeket gyártottak, amelyek megfeleltek a gyár adottságainak, a kiváló szakemberek felkészültségének. Még később, a papírgép termelésbe állítása után is fennmaradt a merítőszitás technológia. Így biztosították a versenyképességet a géppapírok bizonyos fajtáival szemben, és így maradtak meg, sőt fokozódtak az állami megrendelések. A Diósgyőri Papírgyár termékeinek jó minősége révén sikerült élen maradnia a 19. század második felének növekedő gazdasági versenyében is.
Valószínűleg 1846-ban került a Diósgyőri Papírgyárba a kiváló szakember, a gyár műszaki vezetője, Greutter Antal. Greutter az ausztriai Welsből származott, és egy levélből tudni, hogy a vezetőség „külföldről bajjal és nagy igyekezettel” szerződtette. Tudását, szakértelmét olyannyira elismerték, hogy meglehetősen nagy önállóságot kapott, fontos kérdésekben dönthetett, levelezhetett, szerződéseket írhatott alá. Később, az 1860-as évek végén bekerült a tulajdonosi körbe, mikor is az egyik tulajdonostárs, Lichtenstein György tulajdonrészét vette át. A gyár másik fontos szakembere Podhorányi Antal gépvezető volt. Előéletéről nem sokat tudunk, de azt igen, hogy 1897-ben az Országos Iparegyesület Ezüst Munkásérem kitüntetéssel ismerte el munkáját.
E két szakembernek volt köszönhető, hogy a gyárban komoly műszaki változásokat is bevezettek, ami további lendületet adott a termelésnek. Az 1870-es évek végére azonban abbamaradtak a további fejlesztések, feltehetően tőkehiány miatt. Az 1842-ben induló négy tulajdonostárs közül ekkor már csak Fiedler maradt meg, Lichtenstein György helyébe Greutter Antal lépett, Gotthard György meghalt 1871-ben, üzletrészét tíz rokon vitte tovább, Sandorasz Ernő részét Kollmann Vilmos kassai üzletember vette meg. Végül a tulajdonosok – további beruházások helyett – eladták a gyárat. Az 16 000 forintról szóló adásvételi szerződést Megay Adolf ügyvéd készítette el, és 1878. július 8-án írták alá. Az új tulajdonos 1879-től Kolba Mihály, Iglóról származó, tapasztalt papíripari szakember lett.
A papírgyár köré az idők folyamán munkáslakások épültek, egyszerű, szoba-konyhás épületek, ahol meglehetős zsúfoltságban élhettek a munkások és családjaik. A gyár területén csak a tulajdonosnak és az igazgatónak volt lakása. A korabeli munkáskolónia a Kolba Mihály által készített kiváló térképekről ismert. A születési és halálozási anyakönyvek szerint a kolóniára a háromgyermekes családok voltak a jellemzőek. A gyárban a század közepétől megjelentek a női munkavállalók is, és ismert az első női alkalmazott neve: özv. Fábián Rozália, aki 60 éves korában hunyt el a kolónián. A diósgyőri plébánia anyakönyvében (Matricula) a neve után a „Mola Papiracea” (Papírmalom) megjegyzés áll. A gyárban 1876-ban 36 munkás dolgozott, az alkalmi munkások száma 5–10 fő volt. A hazai papírgyárak között egyedül a diósgyőriben volt munkaközi szünet: 1–1 óra reggel és délben, a napi műszak 13 és fél óra volt (a szünetekkel együtt). Az átlagkereset az 1890-es években 12–15–20 korona volt.
Kolba Mihály, alig két évvel a gyár megvétele után műszaki fejlesztésekbe fogott, majd az 1890-es párizsi világkiállításon megvette a svájci Escher Wyss cég 150 centiméter széles hengerszitás papírgépét, négy hollandival együtt (egy ilyen gép ára akkoriban 150–200 ezer korona volt), s ezek munkába állításával jelentősen nőtt a termelékenység: míg 1846-ban 10 000 rizsma, mintegy 60 000 kilogramm papírt állítottak elő, addig 1885-ben már 160 000 kilogrammot, a napi termelés 200 kilogrammról 540 kilogrammra nőtt. A gép munkába állítását követő évben Kolba tiszta bevétele 240 000 forint volt, ami igen kiemelkedőnek mondható. Ehhez hozzájárult az új, nagyobb teljesítményű víz- és gőzerőgép telepítése is. A korszerűsítésre – az objektív szükségszerűségen túl – a gyár 1890-ben bekövetkezett leégése miatt is szükség volt. Ettől az időszaktól kezdve beszélhetünk gyárban ipari termelésről, végső soron a mai értelemben vett papírgyárról. Mindezek a változtatások a kiváló szakembergárda aktív közreműködésével valósult meg, miközben a gyár változatlanul megtartotta a hagyományos termékeit is.
A Diósgyőri Papírgyár közben folyamatosan részt vett a hazai és a külföldi szakkiállításokon. A legnagyobb elismerést az 1900-as párizsi világkiállításon érte el, ahol a termékei elnyerték a kiállítás nagy aranyérmét. Az 1885. évi Országos Általános Kiállításon nagy aranyérmet nyertek, és megkapták a Budapesti Diplomát. A „…kiállított fogalmazvány, iroda, finomabb író és velinpapírból álló, s részben légszárított merített papír-utánzatok, mind jó és hibátlan minőségűek, s erős enyvezésűek voltak” – írták az indoklásban. Fontos volt az 1896-os millenniumi ünnepségek kiállításán elért eredmény is, ahol a gyár millenniumi nagy érmet nyert. Ezekkel a sikerekkel a papírgyár már nem csak a hazai, de a nemzetközi papíripar élvonalába is bekerült.
A termelési korszerűsítés mellett rendkívül fontos volt a még mindig élő feudális jellegű rendszertől való elszakadás, a gyártelep földterületének a megvásárlása, a gyár tervezett bővítése. Kolbáék e törekvései áthúzódtak az 1900-as évekre, hatásuk pedig egyértelműen ekkor mutatkoztak meg. A vezetés 1877-ben tízéves föld- és vízhasználati bérleti szerződést kötött a diósgyőri uradalommal, amit azonban hamarosan felbontottak, és a földterületet megvásárolták, csak a vízhasználat rendje és módja maradt a régiben. Némi huzavona után a pénzügyminisztérium 1882. május 11-én engedélyezte az adás-vételi szerződés megkötését. Az ezt követő években a „Kolba és fia” (máshol „Kolba és fiai”) cég még további tíz ingatlant vett meg (az ügyletek az 1900-as évekre is áthúzódtak), és a gyárterület bővítése ezután is tovább folytatódott. E vásárlásokkal megszerezték a szükséges területeket, bővíthették a gyárat. Olyan termékeket gyárthattak, melyek segítségével a gyár megtalálhatta a helyét a tőkés gazdaság fokozódó versenyhelyzetében.
A papírgyár új beruházásaként 1904. június 14-én elkezdték egy új telep, az „alsógyár” építését a gyártól mintegy 500 méterre, ahol a finom papírhoz fel nem használható hulladékot dolgozták fel.
Ebben az időben gondot jelentett – nem csak a diósgyőriek számára –, hogy a nyomdák, újságkiadók és más papírt felhasználó cégek sok külföldi papírt használtak, ezért csökkent a hazai papírok iránti kereslet. Ezért a vallás- és közoktatási miniszter intézkedést hozott, aminek értelmében az iskolai füzetekhez, jegyzetekhez csak magyar papírokat szabad felhasználni, s az ellenőrizhetőség miatt közzétették a magyar papírgyárak vízjeleit. 1903-ban tovább bővítették a kört, és a minisztériumok és más hatóságok számára is előírták a hazai papírok használatát. Diósgyőr igen jól szerepelt, az öt ajánlott hazai papírgyár között volt, és így bőven kapott állami megrendeléseket, ami több évtizedes biztonságot jelenthetett számára, ráadásul az állami szállításra vonatkozó szerződést többször is meghosszabbították. Diósgyőrben 1925-től már bankjegy alappapírt is gyártottak.
Kolba Károly egy 1915. július 6-i keltezésű szerződésben két fiának, Viktornak és Róbertnek ajándékozta a gyár őt megillető 1/2-ed részét. A harmadik fiú, Miksa már korábban meghalt, és a szerződés kiegészítéseként özvegye, Munster Ella számára 6000 korona erejéig haszonélvezeti jogot jegyeztek be. Kolba Károly az 1920-as évek végén elhunyt tífuszban. Vegyészmérnök fia, Kolba Róbert lett a gyár igazgatója, akit később, 1932-ben kormányfőtanácsossá neveztek ki. Kolba Viktor a gyár mindenese volt, ő vitte a napi ügyeket, ő felelt a munkásfelvételtől a munkavédelemen át a raktározásig mindenért.
Az első világháború után, a trianoni békeszerződés következtében a papíriparnak 23,4%-a maradt az új országhatárokon belül, míg a nyomdaipar 89,2%-a maradt itt. Mindez komoly ellátási feszültséget okozott, a papírgyárak képtelenek voltak teljesíteni az igényeket.
A háború utáni években folyamatosan a finánctőke vette át a szerepet a papíriparban (is), és ennek pozitív eredményeként új papírgyárak is jöttek létre. A Diósgyőri Papírgyár berendezései lassan elavultakká váltak, a gyár termékei iránt – beleértve a reprezentatív papírokat is – csökkent a kereslet. Ezért elkerülhetetlenné váltak a korszerűsítések, az új beruházások. A tulajdonosoknak – Kolba Róbertnek, Kolba Viktornak és Kolba Mihálynak (az „öreg” Kolba Mihály unokájának) – azonban nem volt ehhez forrásuk, a megoldást a szükséges tőkebevitelre csakis a részvénytársasággá alakulás jelenthette. A tárgyalások a Magyar Nemzeti Bankkal kezdődtek meg, és ennek értelmében 1925. december 31-én megalakult a Diósgyőri Papírgyár Részvénytársaság, az alakuló ülés a Nemzeti Bank miskolci irodájában volt. A bank vállalta, hogy a tervezett korszerűsítésekhez biztosítja az anyagi fedezetet, a jegyzőkönyv szerinti módon: „Részvénytársaságunk átvette a Kolba M. fiai Diósgyőri Papír és Papírlemezgyára cég diósgyőri papírvállalatát és szavatolunk azért, hogy a gyár 1925. évi december hó 21. napja után a következő új gépeket és az azok felállításával kapcsolatos berendezéseket szerezte meg: 1 drb síkszitájú papírgép felszerelve, 4 drb Hollanderőrlő gép, 1 drb simító kalander, 1 drb keresztvágógép (Querschneider), 1 drb Kollergang, 1 drb 250 HP egyenáramú gőzgép, 2 drb 150 m² kazán túlhevítőkkel, 1 drb kisebb vágógép, új közlőművel, szűrőtelep gépi berendezése, 1 drb szivattyú és ehhez szükséges csővezeték, 2 drb felvonó, 3 drb elektromotor, enyvezési berendezés, lakatos és javítóműhely berendezés.” A szerződések értelmében az ügyek vezetését – a bank megbízásából – az Első Magyar Papíripar Rt. (EMPI) vette át, és a gyár bel- és külképviseletét is ők látták el, de a gyár vezetői Kolbáék maradtak. Az új feltételek között a gyár teljes termelésére megvolt a kereskedelmi fedezet, egy részét az MNB kötötte le, másik részét az EMPI vette át. Az új fejlesztéseknek eredményeként a gyár viszonylag jó berendezésekkel ellátott üzem lett, ahol adottak voltak az új követelményeknek megfelelő termelés alapjai.
Kolbáék eredetileg úgy gondolták, hogy a tíz évre kötött szerződés lejártáig vissza tudják fizetni a kölcsönöket, és így vissza tudják szerezni a teljes irányítást. A gazdasági helyzet azonban nem kedvezett nekik, sőt a banktőke ereje tovább nőtt, így a részvénytársaság eredeti felállása továbbra is megmaradt. Mindezek tetejébe éreztetni kezdte a hatását az a tény, hogy a bank által finanszírozott korszerűsítés használt gépekkel történt meg, a 165 centiméteres Salzer-féle papírgépet például Ausztriában selejtezték le. A pillanatnyilag előnyösnek látszó üzlet tehát magában hordozta a gyors műszaki elavulást.
A nagy gazdasági világválság idején a papírárak erősen estek, de a gyár eredményei még megfelelőek voltak (1931-ben a tiszta nyereség 57 129 pengő volt, és a részvényesek is kaptak osztalékot). A nehézségek ellenére a gyár elég jól termelt, annyira, hogy külföldről toborzott szakmunkásokat az osztrák Wochenblatt című lapban közzétett hirdetésben, amire természetesen rengetegen jelentkeztek egész Európából. A feltehetően több pozitív elbírálás közül két dolgozóról tudni, akit ekkor vettek fel a gyárba: az egyik Josef Neuhold kiváló osztrák papírgépvezető, aki később magyar állampolgár lett, a másik Mány Gyula szászsebesi lakos volt, aki a péterfalvi papírgyárban szerzett tapasztalatokat, és a temesvári felső kereskedelmi iskolát is elvégezte. Források szólnak arról, hogy az idegenből jött szakemberek jól beilleszkedtek a gyári kollektívába, és ők is tevékeny részt vállaltak a gyár századeleji jó hírnevének visszaszerzésében.
A gyárban 1939–1940-ben kikísérleteztek egy olyan műbőr anyagot (hulladékbőrt papírmasszával és vízhatlanító adalékkal kevertek), amelyet eredetileg könyvkötészeti célra, vagy oklevelek számára fejlesztettek ki. 1942-ben a Magyar Királyi Technológiai és Anyagvizsgáló Intézet a rostbőrlemezt alkalmasnak találta cipőgyártás céljára: „A minta talpbélés céljára mint bőrpótló anyag alkalmas.” A gyártásra vonatkozó döntés már a háborús készülődés keretében került sor, a termelés az „alsógyárban” történt. A háborús felkészülésre utal az is, hogy időközben titkos légoltalmi beruházásokat is végeztek, amiről az Iparügyi Minisztérium 34 244 (XVII) VI. 1939 számú, szigorúan titkos levelében kért tájékoztatást. Az esetleges ellátási problémákra felkészülve a gyár vezetői saját sertéshizlalda létesítését határozták el (az ellátással nem is volt probléma a háborús években). A gyárban közvetlenül a háború kitörése előtt 206 munkás dolgozott, és a háború alatt – hadiüzem lévén – a behívások alól többször felmentést kaptak, így a létszám gyakorlatilag nem csökkent. A gyár gépi berendezései azonban az 1940-es évekre elavulttá váltak, a dolgozók toldozták-foldozták a gépeket, de ez nem javított műszaki állapotukon, csak a termelés fenntartására voltak alkalmasak. Pedig a papírpénz alapanyag gyártására a fokozódó bankjegykibocsátás miatt szükség volt. A második világháború végére a gyár leromlott, elszegényedett állapotba került. A német csapatok el akarták szállítani a gépeket, de a dolgozók és a vezetők leszerelték a fontosabb alkatrészeket, és cellulózhalmok alá rejtették, így mentve meg azokat.
A háborús időszakban az üzem páncélszekrényét feltörték, irodáját kirabolták (ekkor tűnt el a 10 centiméter átmérőjű, 2–3 milliméter vastagságú párizsi nagy aranyérem is), az iratok elégtek, így rengeteg, a gyár történetének fontos dokumentuma is megsemmisült. A szovjet csapatok 1944. december elején érkeztek Miskolcra. A papírgyárral kapcsolatban ebből az időből fennmaradt egy jegyzőkönyv a gyárban meglévő készpénzről, amelyet Pavel Gyuskov műszaki hadnagy és Szokolovszky Károly főkönyvelő vett fel december 13-án. A 43 515 pengő készpénzt a papírgyár főkönyvelőjénél helyezték el. Egy másik, december 22-én kézzel írt levélben Gyuskov olajat kérvényezett a generátorhoz és a tető lefestéséhez, amit már a munka újrakezdéséhez tett első lépésként lehet értékelni. A háború nem okozott komolyabb kárt a papírgyár épületeiben és berendezéseiben, ezért a diósgyőri volt az első munkát kezdő papírgyár. A termelés 1945. február 12-én, egy másik forrás (a Diósgyőr Papírgyár Rt. 1947. évi közgyűlési beszámolója) szerint 1945 márciusában indult meg. Először rotációs papírt (újságpapírt), majd bankjegypapírt is gyártottak. A termelés ebben az időszakban természetesen nem lehetett gazdaságos. 1945 és 1947 között nem történt semmiféle üzemfejlesztés, és a korszerűtlen berendezések miatt felmerült a gyár végleges leállításának a lehetősége is. Minthogy azonban – minden nehézség ellenére – évről évre növelni tudta a termelését (1945: 1175 tonna, 1946: 1313 tonna, 1947: 1664 tonna), a gyár megmenekült, és 1948-ban a Diósgyőri Papírgyárat államosították. Az első munkásigazgató Konczwald Imre volt.
Az államosítás után megkezdődtek a papírgyár fejlesztésének tervezési munkálatai, de a tényleges korszerűsítés csak 1952-ben indulhatott el. Ekkor először a gőzgépes meghajtást elektromos hajtásra cserélték, felszámolták az addigi transzmissziós meghajtást, új csatornarendszert alakítottak ki, megoldották a szennyvíztisztítást, a fa tetőszerkezeteket vasbetonra cserélték, megfelelő oldal- és felsővilágítást valósítottak meg. A fejlesztések következtében 1948-ban az üzem termelése meghaladta a 2200 tonnát, és 1955-ig folyamatosan 2500 tonna körül mozgott. Ezt követően némi visszaesés volt megfigyelhető (2400 tonna körüli értékre), ami azonban azt jelezte, hogy a gyárban ismét elkezdtek a minőségi papírok gyártásával foglalkozni, sőt ettől kezdve ez a Diósgyőri Papírgyár termelési filozófiája is lett.
A nyersanyaghelyzet azonban továbbra is problémát okozott, nagy nehézséget jelentett megfelelő minőségű alapanyaghoz jutni. Pfaff Hugó, a gyár későbbi főmérnöke sikeres kísérleteket folytatott arra vonatkozóan, hogy az importcellulózt ki lehessen váltani. Hazai textilhulladékból (lenkócból és lenkender kártolási hulladékból) állította elő azt a rongyféle anyagot, amellyel 50%-ban lehetett helyettesíteni a cellulózt. Más újításokat is bevezettek: például itt alkalmazták először a paraffinenyvezést, amivel a nagy (18–22%) töltőanyag-tartalmú illusztrációs papír esetén is sikerült jó eredményeket elérni. A Diósgyőri Papírgyárat a kormányzat 1958. április 2-án, 175 éves fennállása alkalmából a Munka Vörös Zászló érdemrenddel tüntette ki.
A papírgyárban 1956–1957-ben komoly rekonstrukciót hajtottak végre. A cél változatlanul a különleges papírminőségek gyártása volt, az NDK-ból, a freibergi PAMA cégtől vásárolták meg az ehhez szükséges gépi berendezéseket, és ezen kívül is számos korszerűsítést hajtottak végre. Az új gépsor 1957. április 12-én kezdett termelni. A beruházás annyira jelentős volt, hogy akkoriban „harmadik gyáralapításról” beszéltek. A gyárban komolyan javították a szociális körülményeket is, az alsógyár épületéből pedig 21 lakásos lakóházat alakítottak ki.
A Diósgyőri Papírgyár – az országos általános struktúraátalakítási hullám részeként – az 1963-ban létrehozott, a papírgyárakat és a papírfeldolgozó üzemeket egyesítő Papíripari Vállalat egyik gyára lett. A vállalaton belül megindult a profiltisztítás, ami a diósgyőri gyár számára előnyökkel és hátrányokkal is járt. Egyfelől megmaradtak a különleges minőségi papírok, másfelől új papírféleségek gyártását is megkezdték (más helyről ideszállított gépek segítségével), és megindult a papírfeldolgozói rész kialakítása is. 1964-ben kasírozó gépet helyeztek üzembe a Játékkártyagyár beruházásában, 1967-ben tejespalackzáró korongokat gyártó gépeket hoztak a Budai Dobozgyárból, majd cukrásztálcákat és sajtdobozokat is kezdtek gyártani, Csepelről egy újabb papírgépet hoztak át. A termelési volumen ennek megfelelően megugrott, a dolgozói létszámot is jelentősen bővítették. Míg 1966-ban 229-en dolgoztak a gyárban, addig 1970-ben a létszám már 455 fő volt. Figyelemre méltó az is, hogy az 1966-ban gyártott papírok átlagos négyzetmétertömege 116 g/m² volt, és ez 1970-ben már 136 g/m²-re emelkedett. Az össztermelés 1980-ban 5867 tonna volt. A tömegtermelés mellett ekkor is fontos termékei voltak a gyárnak a minőségi papírok: a szép nyomópapírok, a személyi okmányok és a bankjegyek papírjai, a bélyegpapírok, a kártyapapírok és a rajzpapírok (a főként műszaki rajzokhoz használt rajzpapírok közkeletű elnevezése – utalva a Diósgyőri Papírgyár névre – „dipa” volt).
A rendszerváltáskor, 1990-ben a Diósgyőri Papírgyár leányvállalati rangot kapott. 1993-ban a Pénzjegynyomda Zrt. tulajdonába került, és azóta újra részvénytársaságként működik.
A cég 1995 és 1997 között nagyszabású gépi beruházást hajtott végre, amivel megvalósultak a modern, biztonságipapír-gyártás feltételei. Üzembe állítottak egy olasz gyártmányú papírgépet is, így lett alkalmas a papírgyár a korszerű követelményeknek megfelelő, speciális védelmi elemekkel ellátott papírok gyártására. Fontos dátum a gyár történetében 2002, mert ekkor szállítottak külföldre először bankjegy alappapírt. Egyéb biztonsági papírokat (útlevél, címke és csekk alappapírok) már ezt megelőzően is exportáltak. Ugyanebben az évben minősített NATO-beszállítók is lettek.
A gyárban sík- és hengerszitás technológiával gyártanak papírokat. Síkszitás eljárással az általános célú papírokat készítik, de itt is használhatnak vízjelet, amit a drótminta vagy dombormű benyomásával rögzítenek a még nedves rostokba. A hengerszitás eljárással speciális, formázott, többtónusú vízjelet, de biztonsági szálakat is alkalmazhatnak. Ebben az esetben a vízjelformát a hengerszita felületébe préselik. A papírgép működését számítógépes vezérlés és folyamatos ellenőrző rendszer segíti. A gyárban folyó minőségi munkát jelzi, hogy 1999-ben megszerezték az ISO 9002-es minőségi tanúsítványt, majd 2002-ben az ISO 9001-es minőségügyi és az ISO 14001 környezetvédelmi tanúsítványt.
Bankjegy alappapírok. Az európai szintű biztonsági papírok pozicionált, több tónusú vízjelet, biztonsági szálat és hologramfóliát tartalmaznak. Kifejlesztésekor figyelmet fordítottak a szilárdságra és az élettartamra.
Okmány alappapírok. Az útlevelek, az anyakönyvi kivonatok, a tanügyi nyomtatványok és más egyéb igazolványok alapanyaga, különböző, a szükségleteknek megfelelő védelmi rendszerrel, például mágnescsíkkal.
Jegy alappapírok. A közlekedési cégek, a kulturális és sportrendezvények belépőit, jegyeit, étkezési jegyeket gyártanak belőle. Ezekbe is lehet beépítve vízjel vagy hologramfólia.
Vízjeles nyomópapírok. A cégek számára készített reprezentatív, cégnévvel vagy/és logóval ellátott papírok, mappák, levélpapírok, névjegykártyák stb. készülhetnek belőle.
Biztonsági kartonok. Ezeket a kartonokat beléptető rendszereknél, az áruvédelemben, a forgalomfigyelésben stb. használják fel. Az ilyen kartonok akár kártya formátumban is készülhetnek, és különböző védelmi elemeket építhetnek beléjük (pelyhező, planchette, hologram, biztonsági szál és mágnescsík).
Közhiteles okmányok. Tulajdoni lapok, közjegyzők és minisztériumok által használt országcímeres levélpapírok.
Öntapadós biztonsági papírok. Zárjegyek, bélyegek, esetleg vízumok alappapírja, amelyek szintén tartalmazhatnak biztonsági elemeket.
A vízjeleket a papírmalmok kialakulásakor kezdték alkalmazni; a papírkészítő mester a merítőszitába vékony, 0,5–1 milliméter átmérőjű rézhuzalból a saját termékét jelölő mintát, rajzolatot erősített. A merített papíron a drótszál fölött valamivel vékonyabb lett a papír, és a mintázatot átlátszatban lehetett megfigyelni. A papírgépek megjelenése után a vízjelek alkalmazása átmenetileg háttérbe szorult, de csakhamar beiktatták az eguttőr (vízjelnyomó) hengereket, és ezekre applikálták a megfelelő rajzolatot. Az így kialakított vízjelet a már összenemezelődött, nedves papírba nyomják bele, és az ilyen vízjelet „utánzott”-nak nevezik. A „mesterséges” vízjelet a présszakasz végén, a „molette” hengerrel nyomják a már majdnem kész papírba. Az ilyen vízjelet kézzel is ki lehet tapintani.
A régi papírok és a vízjelek azonosítása esetenként rendkívül nehézkes, mert régen a papírokat igen „takarékosan” használták: akkorát vágtak le belőlük, amekkorára éppen szükség volt. A hivatalokban például egy ívre két aktát írtak, és a felezőnél vágták el.
A diósgyőri papírmalom megalapításának első évtizedeiből csak kevés vízjeles papír maradt fenn. Bogdán István papírtörténet kutató  A diósgyőri papírgyár első évszázada című munkájában tette közzé az általa ismert 19. század eleji diósgyőri papírokról összegyűjtött ismereteit. Eszerint az első ismert diósgyőri vízjel 1802-ben keletkezett, amiről a kutató a következőket írta: „Felhasználója: diósgyőri uradalom, 1802. okt. 2. Papíradatok: átnézete felhős, 1–2 mm-es rostszálak, csomók, felülete félsima, színe sárgásfehér, rugalmas, félvastag, mérete 410×520 mm, 84 g/m². Szitaadatok: merevítő – szélességgel párhuzamos – 1 mm átm. 18 db 28 mm-re, bordázat – hosszúsággal párhuzamos – 1 mm átm. 287 db/7/10 0,8 mm-re, bordalekötő látszik, 0,5 mm átm. Vízjeladatok: bordázatra merőleges, 1 mm átm. koncközépen, verzál betűkkel, bal koncon a papírfajta neve: REGEST, balról, ívközéptől 90–90, fentről, lentről 197–197 mm-re, jobb koncon a gyár neve rövidítve: D.Györ, ívközéptől, jobbról 90–90, fentről, lentről 197–197 mm-re.” A vízjelen lévő Regest felirat az ív méretére utal: a regeszt méretű papírok 400×500 milliméteresek. Az alkalmazható papírméreteket Bécs írta elő 1754-ben, s ennek értelmében a tíz papírméret fajtát, némelyiken belül kis és nagy méretet határoztak meg (280×380 mm-től 540×750 mm-ig.) A második ismert diósgyőri vízjelet egy 1820. március 8-án kelt végrendelet papírján fedezték fel, REGEST és D G felirattal.
Amikor Diósgyőrben 1890-ben beállították a svájci papírgépet, az eguttőr hengereken rögtön elhelyezték a vízjeleket. Minthogy azelőtt a merítőszitás technológiát használták, ahol természetes volt a vízjel használata, a diósgyőri papírokon szinte folyamatos volt a vízjelezés. A vízjelek alkalmazása azonban az 1900-as, a hazai papíripar védelmében hozott rendelkezések következtében kötelező is volt. Bizonyos helyeken kötelezővé tették a magyar papírok használatát, és az engedélyezett papírok vízjeleit (gyakorlatilag védjegyeket) az ellenőrizhetőség érdekében egy terjedelmes vízjel mintafüzetben tették közzé.
A Diósgyőri Papírgyár első bejegyzett védjegye, a legismertebb és azóta is használt tölgyes-bükkös-makkos vízjele 1900-ban keletkezett. A rajzolaton sima levelű bükkfalevél és cakkozott tölgyfalevél látható, a szárából kihajló makktermésekkel. A vízjel a maga módján telitalálat: utal egyrészt a papírgyárnak a faiparhoz való kapcsolatára, a Bükk-vidékre, a tölgyfa szilárdságára, mintegy az erő szimbólumára. A V alakban készült kompozíció ugyanakkor a győzelem szimbólumát is idézi. Valószínű, hogy a vízjel már korábban elkészült, a párizsi világkiállításra készíttethette Kolber Mihály tulajdonos. Így egy olyan motívummal jelenhetett meg külföldön, ami lehetővé tette, hogy az idegenek számára nehezen kiejthető és megjegyezhető Diósgyőr helyett egy kifejező jelképpel azonosíthassák a gyárat.
A Diósgyőri Papírgyár ezután is folyamatosan használta a védjegyét, ami azonban kissé változott a különböző változatokban. A gyár másfajta vízjeleket is alkalmazott. Ezek egyik csoportja az államkötvénypapírok, pénzjegypapírok, bélyegek alapanyaga, tehát a biztonsági papírok. Diósgyőr már korán kapott állami megrendeléseket, ezekhez szükség volt a speciális papírvízjelekre. Ugyanakkor különleges vízjelet kívántak egyes megrendelők a levélpapírjaikhoz is (például bankok, nagy cégek). A vízjelek egyre díszesebbek, egyre összetettebbek lettek, például a 19–20. század fordulóján készült címeres-koronás motívum, amelyet bükkös-tölgyes koszorúban helyeztek el. Különleges, nagy méretű vízjelet készítettek a gyár fennállásának 200. évfordulójára. A rajz a papírkészítés klasszikus módját ábrázolja. Az egyik „fehérmíves” merít, a másik szitából fordítja ki a papírt, a harmadik az íveket rétegeli. A merítőkádon feltüntették a makkos diósgyőri vízjelet is. A Diósgyőri Papírgyár legújabb biztonsági papírjain többtónusú vízjeleket is alkalmaznak, amiket biztonsági szállal és hologrammal kombinálhatnak.
A Diósgyőri Papírgyár a hagyományok őrzésére és a szakma tiszteletére 1982-ben egy kiváló, Közép-Kelet-Európában egyedülálló Papíripari Múzeumot rendezett be a gyár történelmi ereklyéiből. A saját fenntartásban működő múzeumot jelentősen átalakítva és felfrissítve 2002 szeptemberében nyitották meg újra. A múzeumban egy korabelit idéző papírmerítő műhelyt is berendeztek. A kiállítás a gyár területén található, és a közönség is látogathatja.
↑ 175 év:  175 év a minőség szolgálatában: Lapok a Diósgyőri Papírgyár történetéből. Diósgyőr: Diósgyőri Papírgyár. 1957.  
↑ Déli Hírlap 2002:  Versenyképesek az európai piacokon is: 220 éves a Diósgyőri Papírgyár.  Déli Hírlap,   XXXIV. évf.  223. sz. (2002. szept. 24.)   6. o.
↑ Dobrossy 2002:  Dobrossy István:  Vázlatok a Diósgyőri Papírgyár Rt. őstörténetéből.  Kamarai hírlevél,   12. sz. (2002)   20. o.
↑ Észak-Magyarország 2004:  Megyei kincsestár: a Diósgyőri Papírgyár: A fehér művészetbe enged bepillantást a Papíripari Múzeum.  Észak-Magyarország,   LX. évf.  107. sz. (2004. máj. 8.)   7. o.
↑ Fényes 1851:  Diós-Győr. In  Fényes Elek: Magyarország geográfiai szótára. Pest: (kiadó nélkül). 1851.  
↑ Kalmár 1980:  Kalmár Péter: A kétezer éves papír. Budapest: Gondolat Könyvkiadó. 1980. = Gondolat zsebkönyvek,  ISBN 963-281-064-3  
↑ Károlyiné 2003:  Károlyiné Szabó Piroska:  Újjászületett Diósgyőrben a papíripari múzeum.  Papíripar,   XLVII. évf.  1. sz. (2003)   6–7. o. arch Hozzáférés: 2012. feb. 11.
↑ Mares 1982:  Mares Valéria: A Diósgyőri Papírgyár kétszáz éve. Budapest: Közgazdasági és Jogi Könyvkiadó. 1982. ISBN 963-221-235-5  
↑ Mares V. 1982:  Mares Valéria: Diósgyőri vízjelek 1782–1982. Budapest: MTESZ Papír- és Nyomdaipari Műszaki Egyesület. 1982.  
↑ Papírgyár:  A Diósgyőri Papírgyár weblapja. [2012. január 8-i dátummal az eredetiből archiválva]. (Hozzáférés: 2012. január 12.)
↑ Paulovits 2002:  Paulovits Ágoston:  220 éves a Diósgyőri Papírgyár: Vevőtalálkozó és a Papíripari Múzeum átadása.  Déli Hírlap,   XXXIV. évf.  218. sz. (2002. szept. 18.)   6. o.
↑ Pelbárt 2010:  Pelbárt Jenő: A magyar papír- és vízjelkataszter jövője. mol.gov.hu. [2012. április 13-i dátummal az eredetiből archiválva]. (Hozzáférés: 2012. január 12.)
↑ Rejtő 1907:  Rejtő Sándor:  A papiros tartósságának megállapítása.  Magyar könyvszemle,   XVI. évf.  4. sz. (1908)   363–364. o.
↑ Szitárcsik 2003:  Szitárcsik Anna:  Védelmi konferenciát szervez a Diósgyőri Papírgyár.  Népszava,   CXXXI. évf.  253. sz. (2003. okt. 30.)   15. o.
↑ Tarjánné 2006:  Tarján Ferencné:  Szakirodalmi csemegék az elmúlt századokból: Tallózás folyóiratokban, 16. rész: Iparstatisztika.  Papíripar,   L. évf.  1. sz. (2006)   26–27. o.

A Diósgyőri VTK (alapításkori név: Diósgyőr-Vasgyári Testgyakorlók Köre, később Diósgyőri Vasgyárak Testgyakorló Köre, ma DVTK, avagy Diósgyőri VTK)  egy több sportág bajnokságában csapatot, versenyzőket indító sportklub Miskolcról. Az egykori sokszakosztályos egyesület az 1990-es évek elején szétesett, napjainkban épül újjá. Jelenleg a labdarúgók (DVTK), női kosárlabdázók (Aluinvent DVTK Miskolc), jégkorongozók (DVTK Jegesmedvék), sakkozók (DVTK-EMSE), asztaliteniszezők (DVTK-Volán), valamint birkózók (DVTK-MVSI) szerepelnek a klub színeiben.
Legismertebb a magyar élvonalban szereplő labdarúgócsapat. A sportegyesületet 1910-ben eredetileg a Diósgyőri Vasgyárban dolgozók hozták létre, ami csak a későbbiekben vált profi csapattá. 1940-ben szerepelt először a legfelsőbb osztályban, míg egyik fénykorát a 70-es évek végén, 80-as évek elején élte a csapat. Ekkor kétszer megnyerte a Magyar Kupát, és bronzérmes lett az NB I-ben. A Diósgyőr híres a fanatikus szurkolóiról, hazai mérkőzésein még a kilencvenes-kétezres években sem ritka a 8000–10000 fős nézőszám, amivel Magyarország egyik legkedveltebb csapatának számít.
A klub az évek során sokat változott a tulajdonosok váltakozása, majd átmeneti megszűnése miatt. Története során új szakosztályok jelentek meg a klubban, de a rendszerváltás után ezek különváltak. A futballcsapat a kilencvenes években a Diósgyőri Football Club nevet viselte, és csak később, a klub újraindítása után vette fel újra a DVTK nevet.
Az első, Angliából származó futball-labda ajándékként került Diósgyőr-Vasgyárba, melyet a Magyar Királyi Vas-, Acél- és Gépgyár mintaasztalosa, Petőfi Sándor a fiának szánt. A gyermekek azonban nem sokáig élvezhették a játék örömét, mert a labda hamar tönkrement. Mivel a játékszer pótlása elmaradt, így a játék – melyet hamar megkedveltek – egy időre feledésbe merült.1909. szeptember 19-én a miskolci sajtó a következő beszámolóval jelentkezett a miskolci labdarúgók egri vendégszereplése kapcsán: „Vasárnap délután volt a futballmérkőzés az ETE (Egri Torna Egyesület) és a miskolczi tornaegyesület (Diósgyőr – Miskolczi Rambellerek) tagjai között az Érsekkert mögötti térségen. A közönség arról győződött meg, hogy az egriek csapata már igen jól képzett, gyakorlott csapat, a diósgyőrieké kezdő játékos csapat. Erre vall, hogy az első félórában 0:3, a másodikban 0:8 volt az eredmény az egriek javára.”A mérkőzés után két hónappal Vanger Vilmos elemi iskolai tanító és egy öt tagból álló bizottság kérelemmel fordult a helyi vasgyár igazgatójához egy labdarúgó-egyesület létrehozásának céljából. A példát a Miskolci Sportegyesület, a Diósgyőri Ifjúsági Kör és a Diósgyőr-Vasgyári Labdarúgó Ifjúság szolgáltatta, mely alapján Vangerék egy „szabályszerűen működő sportegyesület megalapítását határozzák el”. Az egyesület alapító gyűlésére 1910. február 6-án került sor a Vasgyár munkáséttermében. A gyűlés határozata alapján a klub Diósgyőr-Vasgyári Testgyakorlók Köre (DVTK) néven alakult meg. A vezető tisztségek a következő személyek között oszlottak meg: Vanger Vilmos az elnöki, Ihring Antal és Waisz Árpád az alelnöki, Erdélyi Andor a titkári, Hamza István a pénztárosi, Sárossy Lajos az intézői, Sebestyén Antal az ellenőri, Molnár Gyula az edzői, Rozlozsnik József a kellékesi feladatokat látta el.1910. május 1-jén a DVTK a Miskolci Sportegyesülettel játszott gyakorló mérkőzést. Erről a következő jelent meg a korabeli sajtóban: „A vasgyári csapat színe piros-fehér. Mintegy két éve már, hogy a vasgyárban komoly gondolkodású iparos ifjú szövetkezett, s a maguk gyönyörűségére elkezdték az általánosan kedvelt labdarúgó játékot művelni. (…) Saját jószántukból, önerejükből, a kezdet sok nehézségeit és akadályát leküzdve, egy 70 tagból álló egyesületet képesek megalkotni, a léha mulatozások helyett szabad idejükben a sport nemes szórakozásában lelik ambíciójukat”.A csapat első kapusa Révai Károly volt, a kulcsjátékosok pedig Posteiner Árpád, Ferenczi Sándor, Zeltner Hanzli, Wrbata Ferenc és a három Bova fiú voltak. A DVTK alapszabályának belügyminisztériumi jóváhagyására 1910-ben került sor, 1912-ben pedig a csapat már bajnoki mérkőzésen is részt vett. 1912. május 16-án került sor a Miskolci AK–Diósgyőr-Vasgyári TK barátságos mérkőzésre, mely a miskolci csapat fölényes győzelmét hozta. A mérkőzés végeredménye 11:0 lett. A Miskolczi Újság tudósítója így számolt be az összecsapásról: „A mérkőzés kezdetén óriási zápor tette csúszóssá a pályát, mely körülmény a labdatechnikát erősen befolyásolta. A játék egész menete alatt a MAK fölényesen erős tempót diktált, sőt az erős iramot a játék végéig bírta. A II. félidőben a DVTK részéről erőszakosság lép föl, ami két játékos kiállítását eredményezi.”1916-ban és 1918-ban a klub megnyerte az észak-magyarországi kerületi bajnokság bajnoki címét. A DVTK 1920-ban már elmondhatta magáról, hogy megmérkőzött a korszak összes első osztályú csapatával. A diósgyőriek a magyar bajnokság első osztályában először az 1940–41-es idényben szerepeltek DiMÁVAG néven, és újoncként a 6. helyet sikerült elérniük.
Diósgyőr csapata 1940. augusztus 25-én szerepelt először a magyar labdarúgó-bajnokság első osztályában.
Ellenfele az élvonalbeli tapasztalatokkal már rendelkező Csepel volt. A találkozó végül a vendég Csepel sikerét hozta (DiMÁVAG – WMFC Csepel: 3:4). A DVTK első találatát Fazekas szerezte a tizedik percben. A Diósgyőr első élvonalbeli mérkőzésen részt vevő csapatának összeállítása a következő volt: Lukács – Solt II, Felföldi, Bohus, Turán, Barta, Füzér, Berecz 1, Fazekas 1, Barna 1, Magyar.
A csapat első győzelmére az ötödik fordulóig kellett várni. A DVTK a Szolnoki MÁV elleni mérkőzést magabiztos nyerte 6:3 arányban, majd a szezon során sikerült legyőzniük az akkor világhírű Ferencvárost is Budapesten.
A diósgyőri csapat történetében az első válogatottságot elérő játékos Berecz István volt. A korabeli diósgyőri válogatott játékosok között találhatjuk Dudás Zoltánt is, aki 1955-ben az Aranycsapat védelmében játszott a Csehszlovákia elleni, 3:1-es magyar győzelemmel végződő mérkőzésen. 1958-ban Szigeti Oszkár (a Werner–Szigeti–Paulás hátvédhármas tagja, amelyet ma is a legjobbak között tartanak számon a szurkolók) válogatottként szerepelt a 2:0-ra végződött Magyarország–Jugoszlávia mérkőzésen. Solymosi Ernő válogatottbeli pályafutása is a DVTK-ban indult, majd az Újpesthez került. Solymosi a válogatottban hatalmas lövőerejével tűnt ki. 1960 és 1968 között 38 válogatott mérkőzésen vett részt és 7 gólt szerzett. 1960-ban Rómában tagja volt az olimpiai bronzérmes csapatnak. 1962-ben a Chilében megrendezett világbajnokságon ötödik, 1964-ben pedig a Spanyolországban lebonyolított Európa-bajnokságon harmadik helyet ért el a magyar válogatottal. A szurkolók szemében legendássá vált Werner–Szigeti–Paulás hátvédhármas 1957. szeptember 8-án szerepelt először együtt. Szigeti Oszkár 1953. március 15-én, Paulás Tibor 1956. május 2-án, Werner Gyula pedig 1957. augusztus 25-én szerepelt először a DVTK-ban.
Az 1957–58-as bajnoki szezonban került sor a DVTK 300-dik élvonalbeli mérkőzésére a Csepel ellen, és a csapat a Tatabánya ellen szerezte meg az ötszázadik élvonalbeli találatát. Ezt a mérkőzés tudósítója a következőképpen kommentálta: „Paulás hozza fel a labdát, Ivánhoz játszik, a jobbszélső nagy lendülettel elfut, s a tisztán álló Papp mintegy hat méterről okosan, belsővel a kapu jobb oldalába helyezi a labdát. 3:1”.
A következő években tovább folytatódtak a DVTK sikerei. Sor került a klub századik élvonalbeli győzelmére, és az 1959–60-as szezonban első alkalommal lett a legjobb vidéki csapat (4. helyezés). Az elért eredmény értékét emeli, hogy a szocializmusban a vidéki csapatoknak nehéz dolguk volt a favorizált budapesti klubokkal szemben.
1968-ban került sor az 500-dik mérkőzésre az élvonalban, és ekkor szerződött a csapathoz a legendássá vált Veréb György kapus. Ebben az időszakban alakult ki az a sikeres diósgyőri csapat, amely nemzetközi porondon is megmérethette tudását. A közép-európai kupában a DVTK olyan csapatokkal mérkőzött meg, mint a Palermo, a Crvena Zvezda, a Lokomotív Kassa és a Čelik együttese.
Az 1974 és 1984 közötti időszak elhozta a klub történetének legsikeresebb időszakát. Ehhez számos labdarúgó hozzájárult. Közülük az ismertebbek: Veréb, Tatár, Salamon, Oláh, Borostyán, Fekete, Fükő, Váradi és Teodoru, hogy csak néhányat említsünk. Az ő teljesítményüknek köszönhetően beszélhetünk „diósgyőri aranycsapatról”.Az 1976–77-es szezonban a DVTK nem nyújtott kiemelkedő teljesítményt a bajnokságban, mivel a csapat 34 bajnoki mérkőzésen csak 32 pontot ért el, ami a 10. hely megszerzésére volt elegendő. A Magyar Kupában viszont a csapatnak a klub történetében először sikerült a kupát elhódítania.Szabó Géza edző a következőket nyilatkozta: „A legjobb nyolc közé akartunk eredetileg eljutni. A Videotonnal, az Olajbányásszal és a MÁV DAC-cal kerültünk egy csoportba a 16 között. Idegenben legyőztük az NB II-es csapatokat, ami nem volt könnyű feladat, mert a Videoton nem bírt velük. A négyes döntőben esélytelenek voltunk a három nagycsapattal szemben. Ez határtalanul megnyugtatott bennünket. Elhatároztuk, hogy megnehezítjük a Ferencváros, a Vasas és az Újpesti Dózsa sorsát. Nem gondoltuk, hogy elsők leszünk, hanem azt, hogy esetleg valamelyiküket legyőzzük, s azzal tesszük le névjegyünket. A döntő azonban várakozáson felül jól sikerült. Ehhez egy kissé vissza kell kanyarodnom, oda, amikor a válogatottunk a görögökkel emlékezetes mérkőzését vívta. Mi, Diósgyőrben akkor úgy láttuk, csapatunk egy kicsit visszaesett a bajnoki küzdelmekben. Ezért megnöveltük az edzésmunkát, s ez a későbbiekben jótékonyan éreztette hatását. Végig bírtuk a bajnoki hajrát, amikor szerdán és szombaton is pályára kellett lépnünk. Jó erőben érkeztünk az MNK négyes döntőjéhez is. Az Újpesti Dózsa felett aratott győzelmünk az önbizalmunkat is erősítette. Bár ezután vesztettünk a Ferencváros ellen, úgy gondoltuk, hogy semleges pályán van esélyünk a Vasas ellen. A döntő mérkőzésen elsősorban akarásunkkal múltuk felül a nem sokkal korábban bajnoki címet szerzett piros-kék csapatot.”A kupagyőztes csapat névsora a következő volt: Fekete László, Feledi László, Görgei János, Hajas Imre, Kerekes János, Kutasi László, Oláh Ferenc, Salamon József, Szabó László, Szalai István, Szántó Gábor, Tatár György, Teodoru Borisz, Váradi Ottó, Veréb György.A diósgyőri együttes ezt követően megismételte korábbi teljesítményét, és 1980-ban ismét diadalmaskodott a magyar kupában, sőt 1981-ben is bejutott a döntőbe, ekkor azonban „csak” az ezüstérmet szerezte meg. Az 1978–79-es szezonban megszületett a csapat ezredik élvonalbeli találata, sor került a 800-dik NB I-es mérkőzésére, és megszerezte a bajnoki bronzérmet. A DVTK 25–30 ezres nézőszámmal büszkélkedhetett és a magyar labdarúgás egyik meghatározó csapata volt. A bronzérmes csapat leggyakoribb összeállítása a következő volt: Veréb – Szántó, Salamon, Váradi, Kutasi – Oláh, Tatár, Görgei – Borostyán, Fükő, Fekete.A két magyarkupa-győzelem közötti időszakban a kezdő 11 szinte minden tagja rendelkezett valamilyen válogatottsággal. Előfordult, hogy az olimpiai válogatottban csak 2–3 „idegen” labdarúgó szerepelt. Az 1979 novemberében játszott mérkőzéseken 8–9 játékos volt az olimpiai válogatott tagja. Ugyanakkor többen közülük egyben  az „A” válogatott keretének a tagjai is voltak. 1979. szeptember 12-én a Csehszlovákia (2–1), szeptember 26-án az Ausztria (1–3) és október 17-én a Finnország (3–1) elleni válogatott mérkőzéseken a nemzeti csapatban öt diósgyőri játékos is szerepelt egy időben. Név szerint: Szántó, Salamon, Kutasi, Tatár és Borostyán.
Az aranykor után a csapat hét éven keresztül a másodosztályban szerepelt, ami után ugyan ismét feljutott az élvonalba, de ezt újbóli kiesés követte. A DVTK 1991-ben Palicskó Tibor vezetőedző segítségével jutott fel újra az élvonalba, de a csapat csak két évet töltött az NB I-ben. Mindkét alkalommal a tabella alján fejezte be a szezont, és osztályozó-mérkőzés lejátszására kényszerült. Először még sikerült a bennmaradás, de az 1992–93-as szezonban a csapat ismét kiesett az első osztályból. A csapat helyzetének stabilizálása Tornyi Barnabás nevéhez fűződik, aki 1996-ban vette át újból a vezetőedzői teendőket. Egy év múlva az élvonalba juttatta a csapatot, ahol a diósgyőri együttes újoncként a 8. helyen végzett. A kilencvenes években ez volt a klub legsikeresebb szezonja, melynek során a legendás Veréb György kapus 49 évesen befejezte labdarúgó pályafutását. A klubjához hűséges Veréb kapus 802 mérkőzésen szerepelt a diósgyőri csapat színeiben.Veréb utolsó szereplésére az 1998-as DFC–Videoton szezonzáró mérkőzésen került sor, amelyre a 49 éves labdarúgó sérülés miatt reaktiválta magát. Az összecsapást az teszi különösen emlékezetessé, hogy a Veréb kapust váltó Dávidot kiállították, így a csapat kapus nélkül maradt. Ekkor az egyik gólszerző, Kiser László állt a kapuba, és sikerült a mérkőzést kapott gól nélkül befejeznie, amelyen még büntetőt is hárított. Még ebben az évben – 18 év után – a csapat újra kijutott az európai kupaporondra, és következett az Intertotó-kupa-menetelés a máig emlegetett Kulcsár–Egressy csatárduóval és a középpályás Kiser Lászlóval. A második élvonalbeli szezonban egy fantasztikus őszi menetelés következett, melynek során a csapat legyőzte idegenben többek között az Újpestet és a Ferencvárost. Az 1990-es évek általános jellemzője, hogy nem volt tőke a labdarúgásban, és ez a Diósgyőrt is érintette. Pénz nélkül próbáltak sikeres csapatot építeni, amibe belerokkant az egyesület. A focisták egy része ugyan nem volt klasszis labdarúgó, edzőjük mégis el tudta velük hitetni, hogy képesek nyerni, és így is lett. 2000 telén azonban a focisták nagy része eligazolt a klubtól, így már az is meglepetést keltett, hogy be tudták fejezni a szezont. Az évad végén a klub megszűnt.
A DVTK korábban számos egyéb szakosztállyal is rendelkezett, így a klub sokáig nem kizárólag a futballt jelentette az Avas-alján. A birkózó, kosárlabda, súlyemelő, atléta, vívó, gyalogló, tájfutó szakosztályok ugyanúgy nagy szerepet játszottak az 1910-ben alapított egyesület életében, melyek – a DFC labdarúgóihoz hasonlóan – önállósultak az 1990-es évek elején.
A klub megszűnése után a szurkolók maguk vették kezükbe a kezdeményezést, és maguk alapították meg az új DVTK-t. Az első szezont a klub a hetedosztályban kezdte, de a Borsod Volán SE-vel történő egyesülés után az NB II-ben folytatták az idényt. Később a csapat egyesült a Bőcsi csapattal, amiben segítségükre volt az önkormányzat és még számos más támogató is. Így kerültek egy osztállyal feljebb a diósgyőriek. Később még a Monor labdarúgócsapata is Miskolcra költözött, majd az összefogás eredményeként a csapat jó pár év kihagyás után, 2004 májusában visszajutott a magyar labdarúgás élvonalba. Ez sem ment könnyen, hiszen hiába harcolta ki a feljutást a Diósgyőr, nem kapott licencet, így ismét változott a klub, amikor Miskolcra költözött a régi siófoki focicsapatot működtető társaság. 2004 nyarán a hosszas huzavona miatt egyszerre két csapat is edzett a pályán (a Détári-féle régi és a Kiprich által edzett „balatoni” DVTK). Végül a két csapatból Kiprich vezetésével raktak össze egyet. Még az évad közben váltás történt a tulajdonosok között és a kispadon is, a szezon végéig Gálhidi György lett az edző.A 2005–2006-os szezon negyedénél ismét edzőt cseréltek Diósgyőrben: Zoran Kuntics lett a befutó, de mivel nem volt meg a megfelelő képesítése, Pajkos Jánossal együtt irányították a csapatot. Télen aztán nem tudták folytatni a munkát együtt, ezért az évadot Pajkos egyedül fejezte be. A szurkolók örömére a 2006–2007-es szezont a mesteredző Csank Jánossal csinálta végig a csapat. Az ősz fantasztikusan sikerült, az 5. helyen telelt a csapat. A szokásos „téli kiárusítás” ugyan nem maradt el, de a meghatározó játékosok nélkül is elég szép eredményt értek el. Ugyancsak ehhez a szezonhoz kötődik, hogy a klub – a szurkolók igényének engedve – már 2006-ban visszatért az eredeti címer használatához, a tervezett 2010 helyett.A 2007–2008 szezon kezdete előtt Csank mester az utolsó percben a Ferencvároshoz szerződött, és ismét Pajkos János vette át a csapatot. A 10. forduló után még mindig nyeretlen csapat edzőjét elküldték, helyére az új tulajdonossal együtt érkezett Szegedről Vágó Attila. A télen hatalmas takarítást tartottak a csapatnál, az afrikai különítményt „hazaküldték”, és 13 új játékost szerződtettek. A 2007–08-as szezon végén Vitelki Zoltán, az utóbbi évek legjelentősebb diósgyőri játékosa visszavonult a profi labdarúgástól.A 2008-2009 szezonban Vágó Attila – a gyenge szereplés miatti – menesztése után Sisa Tibor lett a vezetőedző. 2010-ig tartott volna a szerződése, de az anyagi nehézségek miatt 2009 januárjában távozott a csapat éléről. A szurkolók, játékosok, az ügyvezető igazgató, az új szponzor és Káli Sándor, Miskolc polgármestere még aznap este elutazott hozzá Ludányhalásziba, hogy maradásra bírják, de mégis nemet mondott a visszatérésre. A mester 107 napig volt a Diósgyőr vezetőedzője. Az új edző a tavaszra Gálhidi György lett, de nyáron nem hosszabbították meg lejáró szerződését. A csapat végül a 12. helyen zárta a bajnokságot.
A 2009–10 szezonban a klub fennállása századik születésnapját ünnepelte. A csapat nem tudott megfelelően felkészülni az évfordulóra, mivel 2009. június 30-án Káli Sándor polgármester, Baranyi Sándor tulajdonos és Wicha József vállalkozó  megbeszélése után sajtóközleményben tették közzé azt a hírt, hogy a Szeviép – a világgazdasági válságra hivatkozva – kivonul a diósgyőri futballból. Előzetes költségvetési tervezetekből kiderült, hogy a diósgyőri futball százmilliós veszteséggel zárhatja az évet. Sokáig kérdéses volt a bajnokságban való indulás is. Ezután az utolsó percekben közvetve az önkormányzat lett a tulajdonos, és Aczél Zoltán vezetőedzővel indultak neki a bajnokságnak, elkezdték a csapat megerősítését és az adósságok törlesztését. 2009. augusztus 9-én egy Újpest FC elleni meccsen – a DVTK aranycsapatának labdarúgóival – elbúcsúztatták a 40 éves „napos” (keleti) oldali lelátókat, helyére a jubileumra fedett nézőteret tervezek. 2009 telén az átigazolási szünetben, immár harmadjára, ismét Tornyi Barnabás lett a vezetőedző. A régi-új trénerrel fél+egyéves szerződést kötöttek a klubnál, de Tornyi nem töltötte ki az időt, hat forduló után lemondott, utódja az addigi sportigazgató, Tóth László lett, akit öt mérkőzés után Benczés Miklós váltott a szezon végéig. A csapat a 2009–10-es szezon végén kiesett a magyar labdarúgás élvonalából. Az akkori viszonyokat jól jellemzi, hogy az NB II Keleti csoportjában sem ment egyszerűen az indulás. Az első meccsre a 2010. augusztus 15-én REAC ellen csak 14 játékossal tudott kiállni a DVTK, így történt az, hogy a 89. percben középpályásként pályára lépő Giák Tamás a cserekapus volt. A helyzet érdekessége, hogy alig egy perc múlva elszáguldott a jobb oldalon, és 25 méterről nagy erővel lőtt a kapura, de lövését a REAC kapusa hárítani tudta. A másodosztályban is Benczés irányította a csapatot, majd szeptemberben az új többségi tulajdonos a Leisztinger Tamás érdekeltségébe tartozó Arago Zrt. lett, míg Szentes Lázár szakmai igazgatóként tevékenykedett. A másodosztályban a csapat történetében második leghosszabb, 14 mérkőzéses győzelmi sorozatnak is hála, 37 év után ismét győztesként jutott fel az első osztályba. A 2011-2012-es szezonban a csapat újoncként félidőben a harmadik, majd végül a 7. helyet szerezte meg a bajnokságban, úgy, hogy az utolsó fordulóig versenyben volt a nemzetközi kupaindulást jelentő pozícióért.
A 2012-13-as szezonra készülve a csapat leigazolta a magyar válogatott Elek Ákost és Rudolf Gergelyt, valamint az utánpótlás válogatott Gosztonyi Andrást, és komoly célokkal vágtak neki a szezonnak Sisa Tibor vezetésével. Az eredmények viszont nem jöttek: 17 mérkőzés alatt a csapat mindössze 17 gólt rúgott, és a megerősített keret ellenére mindössze a 7. helyen szerénykedett a klub, a Honvéd ellenében pedig 6:1-es összesítéssel búcsúzott a kupától. Télen a Mester távozott a csapattól, így ismét Szentes Lázár lett a vezetőedző, a klub pedig tizenhárom év után újra játékost adott a válogatottnak.
Az ősz folyamán Elek Ákos öt alkalommal lépett pályára a válogatottban a DVTK játékosaként, míg 2013 első barátságos válogatott mérkőzésén, a klub 103. születésnapján Fehéroroszország ellen 3 DVTK-beli labdarúgó szerepelt a nemzeti tizenegyben Elek Ákos, Rudolf Gergely és Kádár Tamás személyében.
A 2013-14-es bajnokság során már Szivics Tomiszlav vezetőedzővel az 5-i helyet szerezte meg a csapat, ami a bajnoki bronzérem óta a legjobb helyezése a csapatnak, továbbá a Videoton FC legyőzésével megnyerte a Ligakupát. A Magyar Kupa küzdelmei során a döntőbe jutott csapat az Újpest FC ellenében büntetőpárbaj után kapott ki, ezzel újabb kupaérmet szerezve a szurkolótábornak, és a kupagyőztes csapat licencmegvonása miatt a 2014–2015-ös Európa-liga első selejtezőkörében mérkőzhet meg európai porondon 18 év után a Diósgyőr. A következő szezon nem sikerült ilyen jól, a bajnokságban a 7. helyen végzett a DVTK, az utolsó hét fordulóban az időközben távozó Szivics helyett a klub legendás játékosa, Vitelki Zoltán irányításával játszottak. A 2015-16-os idény elején Bekő Balázs lett a vezetőedző, de az eredmények vele sem jöttek, és a tavaszi szezon előtt a volt szövetségi kapitány, Egervári Sándor váltotta. Végül a 9. helyet szerezték meg, az immár 12 csapatos bajnokságban.
A csapatnak az évek során számos tulajdonosa volt, a megszűnésnek és egyesüléseknek köszönhetően. 2009. július 17-én az önkormányzati tulajdonú Diósgyőri Sportlétesítményeket Működtető Kht. lett a csapat tulajdonosa, mellé 2010. szeptember 18-án 51,6%-ban az Arago ZRt. leányvállalata, a Borsodsport Invest Kft. lett a többségi tulajdonos.
A DVTK címere nem sokat változott az évek során, kivéve a rendszerváltás utáni időszakot, amikor az önállósodás útjára lépve a csapat felvette a DFC nevet. Újraalapításakor a modernebbnek ható piros-fehér kombinációt használták, majd a 2006-os évtől újra az aranykeretes címert láthatjuk a mezeken.
Berecz István: Az 1941-es budapesti, jugoszlávok elleni mérkőzésen szerepelt. A mérkőzés alatt jobbösszekötő poszton játszott. Egyszeres válogatott játékos, aki elsőként képviselte a diósgyőri színeket a magyar labdarúgó válogatottban.
 Füzér János: 1942-ben, Horvátország ellen jobbszélsőként volt tagja a nemzeti válogatottnak.
 Károlyi József: A magyar válogatott kapusaként 1947-ben, a Jugoszlávia elleni mérkőzésen viselte először a címeres mezt. Később az Újpest csapatához kerülve további két alkalommal őrizte a nemzeti tizenegy hálóját.
 Dudás Zoltán: 1955-ben, Prágában volt először (egyben utoljára) diósgyőriként válogatott, de később a Budapesti Honvéd csapatából is bekerült a legjobbak közé.
 Szigeti Oszkár: Az 1958. április 20-i, Jugoszlávia elleni mérkőzésen Grosics, Mátrai és Sipos mellett volt a védelem tagja.
 Solymosi Ernő: Húszéves korában lett először válogatott játékos, amit diósgyőri színekben még 7, újpestiként 30 további szereplés követett. A hatvanas évek egyik legismertebb magyar játékosa volt.
 Tamás Gyula: 1967–69 között nyolc alkalommal diósgyőri játékosként, később még háromszor a Vasas kapusaként képviselte hazánkat a válogatottban.
 Tatár György: Összesen 11 alkalommal szerepelt a nemzeti tizenegyben, mindvégig diósgyőri játékosként. Az 1978–80 közötti időszakban öt alkalommal volt eredményes a válogatottban.
 Kutasi László: Hat válogatottságot ért el. 1979-ben négyszer játszotta végig a mérkőzések 90 percét, kétszer lecserélték.
 Szántó Gábor: Diósgyőrből ő volt a tizedik válogatott játékos. Nyolc alkalommal képviselte a DVTK színeit a magyar válogatottban. Később a Ferencvárosból is meghívták a nemzeti csapatba.
 Salamon József: Három alkalommal szerepelt a nemzeti csapatban. Ezalatt a csapatkapitányi karszalagot is viselhette.
 Borostyán Mihály: Szántóval és Salamonnal együtt 1979-ben Nyíregyházán volt először válogatott. Később még négy alkalommal lépett pályára dr. Lakat Károly szövetségi kapitány bizalmából.
 Egressy Gábor: 1996–2001 között volt válogatott, miközben 1998–1999 között a Diósgyőri FC játékosaként szerepelt, összesen 5 alkalommal a válogatottban..
 Köteles László: A DVTK kapusa 2008–2009 között volt a nemzeti válogatott keretének tagja, pályára nem lépett.
 Rudolf Gergely: Egyetlen Diósgyőr-beli válogatottsága a Belekben edzőtáborozó csapat Fehéroroszország elleni mérkőzésén kapott 45 percet.
 Futács Márkó: 2014. március 5-én a Finnország elleni barátságos mérkőzésen debütált a válogatottban, összesen háromszor képviselte a miskolci csapatot.
 Elek Ákos: 13 évvel az utolsó diósgyőri pályára lépő után, 2012. szeptember 7-én a 75. percben Hajnal Tamást váltva szerepelt a válogatottban először diósgyőriként, sorrendben tizenkilencedik alkalommal. Azóta még tizenkétszer szerepelt a nemzeti tizenegyben, ezzel holtversenyben ő lett a válogatottba legtöbbször bekerült diósgyőri labdarúgó, Ő az egyetlen diósgyőri játékos, aki világversenyen képviselhette a csapatot, a 2016-os Európa-bajnokságon.
 Kádár Tamás: 2013 első válogatott mérkőzésén a beleki edzőtáborban barátságos meccsen Fehéroroszország ellen első alkalommal a DVTK színeiben, utána még tizenkét alkalommal képviselte a klubot. Elek Ákossal holtversenyben a legtöbbször válogatottba került labdarúgó.
 Ugrai Roland: 2018-as világbajnoki selejtezők alatt Svájc ellen lépett pályára először a válogatottban, amelyet 5-2-re elvesztett a nemzeti csapat. A második magyar gólt Ugrai szerezte.
Vicente Arze a Bolíviai labdarúgó-válogatott tagja, 2011-2012-ben futballozott Diósgyőrben.
 Đorđe Kamber a Bosznia-hercegovinai labdarúgó-válogatott tagja, 2008-2009-ben futballozott Diósgyőrben.
 Murtaz Dausvili a Grúz labdarúgó-válogatott tagja, 2016 óta futballozik Diósgyőrben.
 Bojan Brnović a Jugoszláv labdarúgó-válogatott tagja, 2010-ben futballozott Diósgyőrben.
 Haman Sadjo a Kameruni labdarúgó-válogatott tagja, két ízben, 2007-ben és 2010-ben futballozott Diósgyőrben.
 Manjrekar James a Kanadai labdarúgó-válogatott tagja, 2015-2016 között futballozott Diósgyőrben.
 Foxi Kéthévoama a Közép-afrikai labdarúgó-válogatott tagja, 2006-2007-ben futballozott Diósgyőrben.
 Vitālijs Jagodinskis a Lett labdarúgó-válogatott tagja, 2016 és 2017 között futballozott Diósgyőrben.
 Victor Carr a Libériai labdarúgó-válogatott tagja, 2007-ben futballozott Diósgyőrben.
 Mindaugas Malinauskas a Litván labdarúgó-válogatott tagja, 2010-ben futballozott Diósgyőrben.
 Vlado Jeknić a Montenegrói labdarúgó-válogatott tagja, 2009-2010-ben futballozott Diósgyőrben.
 Romulus Gabor egykori román válogatott, 1991-1992-ben futballozott Diósgyőrben.
 Dobay István egykori román válogatott, 1945-1946-ban futballozott Diósgyőrben.
 Abass Rassou a Ruandai labdarúgó-válogatott tagja, 2007-ben futballozott Diósgyőrben.
 Michal Hanek a Szlovák labdarúgó-válogatott tagja, 2012-2014-ben futballozott Diósgyőrben.
 Kassim Guyazou: A játékost a DVTK labdarúgójaként behívták Togo válogatottjának keretébe. Guyazou időközben távozott a diósgyőri klubtól.
A „B” keret játékosai azonos vagy magasabb szintű válogatottak ellen szerepeltek.Felföldi Sándor (1939. 1/0), Bohus Lajos (1941. 1/0), Dobó Zoltán (1953. 1/2), Dudás Zoltán (1955. 2/0), Szigeti Oszkár (1956–59 13/0), Iván József (1958. 4/2), Török Sándor (1958–59. 3/0), Tóth László (1958–59. 5/0), Werner Gyula (1959. 1/0), Paulás Tibor (1958. 1/0), Solymosi Ernő (1960. 2/0), Tamás Gyula (1964–66. 4/0), Szurgent Lajos (1967. 2/1), Sikora Ferenc (1967. 3/0), Szucsányi András (1968. 1/0), Veréb György (1976–80. 3/0), Salamon József (1977–81. 4/0), Fekete László (1977–79. 4/1), Szántó Gábor (1979. 2/0), Tatár György (1978. 1/0), Oláh Ferenc (1979. 2/0), Fükő Sándor (1979. 2/0), Borostyán Mihály (1980–81. 3/1)*A zárójelben az év mellett a játszott mérkőzések és az elért gólok számát találhatjuk.
Az utánpótlás keret játékosai azonos vagy magasabb szintű válogatottak ellen szerepeltek.
Turbéki I. (1942./1x), Dudás Z. (1954./2x), Szigeti O. (1956./2x), Csányi J. (1957./1x), Werner Gy. (1957–60./13x), Iván J. (1957–58./2x), Solymosi E. (1959./2x), Perecsi T. (1961./2x), Ráczi A. (1963–64./2x), Sikora F. (1964./5x), Gál B. (1966–68./9x), Szurgent L. (1967./2x), Salamon J. (1967–75./4x), Veréb Gy. (1970–71./2x), Oláh F. (1974–75./4x), Szabó L. (1974./2x), Koleszárik (1974./1x), Borostyán (1975–83./10x), Fükő (1975./2x), Kerekes (1978./3x), Szlifka (1981–82./2x), Szemere (1982./1x), Gulyás I. (1982–83./4x), Teodoru II. (1982–83./9x), Kiss I. (1983./1x), Lippai (1983./2x), Tóth M. (1988./1x), Huszák (1988./1x), Polyák A. (2003./1x), Máté P. (2004-05./5x), Tisza T. (2004-05./9x), Krajnc (2005./3x), Faggyas M. (2006./1x), Huszák T. (2007), Takács P. (2009./3x), Balajti Á. (2009./4x), Eperjesi G. (2011./3x), Bacsa P. (2011./2x).*A zárójelben az év mellett a játszott mérkőzések számát találhatjuk.
Az olimpiai keret játékosai azonos vagy magasabb szintű válogatottak ellen szerepeltek.
1959. november 22. Magyarország–Ausztria 2:1, Olimpiai selejtező, Népstadion: Iván.
1960. augusztus 29. Magyarország–Peru 6:2, Olimpiai mérkőzés, Nápoly: Solymosi.
1960. szeptember 1. Magyarország–Franciaország 7:0, Olimpiai mérkőzés, Róma: Solymosi.
1960. szeptember 9. Magyarország–Olaszország 2:1, Olimpiai mérkőzés, Róma: Solymosi.
1979. április 18. Románia–Magyarország 2–0, Előselejtező, Pitești: Szántó, Salamon, Kutasi, Oláh, Tatár.
1979. május 30. Magyarország–Románia 3–0, Előselejtező, Diósgyőr: Szántó, Kutasi, Oláh, Tatár, Borostyán (1), Fekete (1).
1979. október 31. Lengyelország–Magyarország 1–0, Olimpiai selejtező, Wrocław: Szántó, Salamon, Kutasi, Oláh, Tatár, Borostyán.
1979. november 14. Magyarország–Lengyelország 2–0, Olimpiai selejtező, Diósgyőr: Veréb, Szántó, Salamon, Kutasi, Oláh, Tatár (1), Fükő (cs), Borostyán, Fekete.
1979. november 24. Magyarország–Csehszlovákia 3–0, Olimpiai selejtező, Diósgyőr: Veréb, Szántó, Salamon, Kutasi, Oláh, Tatár (1), Borostyán, Fekete.
1980. április 13. Csehszlovákia–Magyarország 2–3, Olimpiai selejtező, Prága: Szántó, Salamon, Kutasi, Tatár (1).*A zárójelben, a játékosok neve mellett a szerzett találatok száma található; cs=csere.
A kisebbségi tulajdonos Miskolc városa, az önkormányzati tulajdonú Miskolc Holding Önkormányzati Vagyonkezelő Zrt-n (39,95%) és a Diósgyőri Sportlétesítményeket Működtető Kht-n (8,37%) keresztül (Székely Domokos, ügyvezető igazgató) 2009. július 17-től.
Többségi tulajdonos 51,6%-ban az Arago Zrt. az általa tulajdonolt Borsodsport Invest Kft-n keresztül (Sántha Gergely, ügyvezető igazgató) 2010. szeptember 18-tól.
A stadion felavatására 1939. június 25-én került sor: „Nagyarányú érdeklődés, impozáns keretek és fényes külsőségek között avatta fel a Diósgyőri MÁVAG Sport Club a vasgyárban épült hatalmas és teljesen korszerű sporttelepét.” A stadionban rendezett első mérkőzésen a DiMÁVAG együttese a Kispest ellen győzedelmeskedett 6:2 arányban.A mai stadiont 1968-ban építették, akkor ez volt a vidék legnagyobb stadionja. Eredetileg több mint 20 000 embert volt képes befogadni, most hivatalosan engedélyezett kb. 11 398 a férőhelyek száma, amiből 4398 ülő, bár a különböző tribünlezárások miatt ettől kevesebb hely várja a szurkolókat.A stadiont a klubház és az azzal szembeni új öt szektoros lelátó Kelet-Magyarország legjobb stadionjai közé emeli. A klubházat 2006-ban újították fel, 2010-ben pedig átadták az új, fedett, ülőhelyekkel felszerelt modern lelátórészt a „napos” oldalon. 2007–08-as szezonban a szponzoráció keretében a stadion neve: DVTK Borsodi Aréna volt. Híres szektora a Csáki-szektor.A stadion számos módon megközelíthető. A tömegközlekedést igénybe véve a városban az 1-es számú villamosjárattal, valamint 1-es, 6-os és a 29-es számú autóbuszokkal. Személygépkocsival pedig Budapest irányából a 3-as számú főúton, a Búza-téren keresztül, az északi tehermentesítőn és a Győri-kapun keresztül.
Bajnoki szempontból egyértelműen az 1977–81 közötti időszak a klub legszebb érája, a két kupagyőzelem és a bajnoki bronz is ezt mutatja.
* A bajnokságot keleti és nyugati csoportra osztották. A csapat a következő szezonban nem indulhatott az élvonalban.
Feljutott az első osztályba, de nem bajnokként (5): 1939/40, 1965, 1990/91, 1996/97, 2003/04
Először 1960-ban járt a DVTK a nemzetközi porondon, a közép-európai kupában kezdett a csapat. Az első, US Città di Palermo elleni idegenbeli meccsen Iván és Fekete góljaival 2:1-re nyertek, de a visszavágón 2:0-s győzelemmel az olasz együttes lépett tovább. Ezután a Crvena Zvezda volt a következő ellenfél az 1967-es kiírásban, de akkor sem sikerült a továbbjutás. A közép-európai kupában 1971-ben vett részt a Diósgyőr utoljára, akkor a Lokomotiv Kassát megverve a második  körig jutottak, de a Čelik 4–2-es összesítéssel bizonyult jobbnak a diósgyőri együttesnél.
Az 1977-es kupagyőzelemnek köszönhetően a diósgyőri együttes bejutott a kupagyőztesek Európa-kupájába, ahol ellenfele az első fordulóban a török Beşiktas volt. Az első mérkőzésen a DVTK kétgólos vereséget szenvedett, ennek ellenére a visszavágóra több mint húszezer szurkoló váltott belépőt. A mérkőzésen a diósgyőri játékosok látványos 5–0-s győzelmet arattak a török csapat felett. A következő körben a sorsolás a Hajduk Splitet sodorta DVTK útjába. Az első meccsen a diósgyőri csapat győzött 2–1-re Tatár és Váradi góljaival, pedig a szünetben még a jugoszlávok vezettek. A visszavágó hasonló, de fordított eredménnyel zárult. Mivel sem a rendes játékidő, sem a hosszabbítás nem döntött, így büntetőpárbaj következett, melyben a horvát együttesnek kedvezett a szerencse.Az 1979–80-as szezonban a csapat az UEFA-kupában próbálhatott szerencsét, ahol a német Kaiserslautern együttese akadályozta meg a negyedik fordulóba jutást. A klub az első két fordulóban meggyőző teljesítménnyel győzte le a Rapid Wien és a skót Dundee United együttesét, mely hatására a brit sajtó a kontinens legjobb csapatának nevezte a DVTK-t!Az 1980-as évben a csapat újra bejutott a KEK-be, azonban a Celtic FC túl nagy falatnak bizonyult a Diósgyőr számára. Ez a szezon egy korszak végét jelentette a csapat számára, és 1998-ig nem került sor újabb nemzetközi kupában való szereplésre. Ekkor a Tornyi Barnabás vezette együttes játszhatott újra nemzetközi mérkőzést az Andrássy úti arénában.2014-ben a kupagyőztes Újpest licencgondjai miatt az Európa ligában indulhatott a csapat, ahol a máltai és bolgár ellenfeleit legyőzve a harmadik körben búcsúzott a kupa küzdelmeitől a Tomislav Sivic irányította egyesület 1-8 összesítésű eredménnyel.
*M: Mérkőzések száma, Gy: Győzelmek száma, D: Döntetlenek száma, V: Vereségek száma, RG/KG: Rúgott gólok száma / Kapott gólok száma, G: Gólarány
A klub neve a politikai és egyéb nyomásra Diósgyőri MÁVAG-ra, Diósgyőri Vasasra is változott az évek folyamán, majd 1992-ben, a rendszerváltozás után, a felbomló DVTK alapjain alakult meg a Diósgyőri FC.
Diósgyőri Magyar Állami Vas-, Acél- és Gépgyár Sport Club (DiMÁVAG SC) 1938–1945
A DVTK csapata igen lelkes szurkolótáborral rendelkezik, és a városban szinte mindenki rajong a futballért. A 2007–08-as szezonban a diósgyőri mérkőzések átlagnézőszáma 5063 volt, amellyel a DVTK az NB I leglátogatottabb csapata volt. A szezoncsúcson 10 ezer szurkoló buzdította a piros-fehér együttest. A 2011-12-es szezonban az átlagos nézőszám 7793 fő, amivel a leglátogatottabb csapat volt az élvonalban, míg a szezoncsúcson 11 398-an voltak a stadionban, ami telt házat jelentett. 
Kijelenthető, hogy a teljes élvonal a csapat ellenfelének tekinthető, azonban különösen rossz a viszony a nyíregyházi ultrákkal, illetve a Ferencváros és az Újpest szurkolóival. A DVTK-szurkolók korábban szimpatizáltak a másik kelet-magyarországi piros-fehér csapat, a DVSC szurkolóival. Az elmúlt években baráti kapcsolat alakult ki a Szeged szurkolóival.
*Détári a „borsodvolános” Diósgyőr, míg Kiprich a „siófoki” DVTK edzője volt egy időben. Az évszám mögötti, zárójelben levő számok azt jelölik, hogy az edzők hány mérkőzés során irányították a csapatot. Benczés Miklós megbízott edzőként irányította a csapatot, amíg új vezetőedzőt találtak.
A legtöbb gólt lövő diósgyőri játékos: Dobó Zoltán, 100 gól (27 NB I + 73 NB II)
A legtöbb mérkőzésen szerepelt diósgyőri labdarúgó: Oláh Ferenc: 468 (350 NB I + 118 NB II)
A leghosszabb kapott gól nélküli sorozat: 7 egymás utáni mérkőzés (2013-2014, NB I)
1910. február 6.: Hetven küldött és nagyszámú érdeklődő megalakította a Diósgyőr-Vasgyári Testgyakorlók Körét.
1923. április 1.: Az első nemzetközi mérkőzés Ungváron. A DVTK 2:0-ra nyert Presovszky és Postainer góljával.
1938. augusztus 5.: A Diósgyőri AC és a Diósgyőri VTK fúziója nyomán létrejött a DiMÁVAG Sport Club.
1941. március 23.: Berecz a jugoszlávok elleni találkozón nyitotta meg a válogatottban szereplő diósgyőri futballisták sorát.
1948. szeptember 10.: Újabb névváltoztatás: a klub felvette a Diósgyőri Vasas nevet.
1957. február 17.: Az egyesület a régi hagyományokra hivatkozva visszatért a DVTK névhez.
1977. június 18.: A Vasas elleni hatvani győzelemmel (1–0) a DVTK először nyerte meg a Magyar Népköztársasági Kupát.
1978. október 14.: A Salgótarján ellen Magyar Balázs megszerezte a diósgyőriek ezredik NB I-es gólját.
1979. június 16.: 800. bajnoki mérkőzése napján a DVTK megszerezte első NB I-es (bronz-) érmes helyezését.
1979. szeptember 12.: Öt diósgyőri játékos a magyar válogatottban (Nyíregyháza, Magyarország–Csehszlovákia 2–1).
1979. november 14.: A magyar olimpiai válogatott, kilenc diósgyőri játékossal, legyőzte a lengyeleket.
2000. május 24.: Véget ért a csődmoratórium és elkezdődött a klub felszámolása.
2009. július 17.: A csapat visszakerült az önkormányzat tulajdonába, rögtön kineveztek egy új vezetőedzőt és elkezdték az adósságok törlesztését.
2010. november 13.: Elkezdődött a DVTK második leghosszabb, 14 mérkőzéses győzelmi sorozata az NB II-es Cegléd legyőzésével, a sorozat a Mezőkövesd elleni vereséggel ért véget 2011. május 28-án.
2011. május 28.: Bár a csapat vereséget szenvedett a Mezőkövesd otthonában, de mivel a rivális Nyíregyháza is kikapott, a csapat behozhatatlan, 6 pontos előnyre tett szert két fordulóval a szezon vége előtt, így 37 év után újra bajnok lett a Diósgyőr, és feljutott az élvonalba.
Támogatók: Bosch, Hunguest Hotel Palota, Borsod Online, Borsodweb, Intersport, a Miskolc Holding cégei.
↑ Varga 1996:  Varga Lajos: Diósgyőri futballtörténet, 1910-1996. Miskolc: Bíbor. 1996. ISBN 963-85610-2-5  

A Diplodocus (nevének jelentése: „dupla gerenda”) a diplodocoidea sauropoda dinoszauruszok egyik neme, melynek legelső fosszíliáját Samuel Wendell Williston fedezte fel 1877-ben. A nem nevét Othniel Charles Marsh alkotta meg 1878-ban az állat jellegzetes csontjai alapján, melyeket kezdetben egyedinek hittek, ám később a Diplodocidae család más tagjainál és egyéb sauropodáknál, például a Mamenchisaurusnál is rájuk találtak.
A Diplodocus a mai Észak-Amerika nyugati részén élt a késő jura időszakban. Maradványai a gyakoribb dinoszaurusz fosszíliák közé tartoznak a Morrison-formáció felső részén, ami a kimmeridge-i–tithon korszakok idején, mintegy 147-150 millió évvel ezelőtt lerakódott sekély tengeri és ártéri (alluviális) üledékből áll. A Morrison-formáció egy olyan környezet és időszak nyomait őrizte meg, amit a Camarasaurushoz, a Barosaurushoz, az Apatosaurushoz és a Brachiosaurushoz hasonló óriás sauropoda dinoszauruszok uraltak.A Diplodocus, klasszikus dinoszaurusz formája, hosszú nyaka és farka, valamint erős lábai miatt a legkönnyebben azonosítható dinoszauruszok közé tartozik. Éveken át a leghosszabb ismert dinoszaurusznak számított. Nagy mérete elrettenthette az olyan ragadozókat, mint az Allosaurus és a Ceratosaurus, melyek maradványait ugyanazokban a rétegekben találták meg, ami azt jelzi, hogy együtt éltek a Diplodocusszal. Hosszú farkát akár nagy ragadozók ellen is bevethette, egy csapása még a támadó halálát is okozhatta. Emiatt nevezik öreg ostor farkúnak is.
A Diplodocus az egyik legjobban ismert sauropoda, egy igen nagy, hosszú nyakú, négy lábon járó, ostorszerű farokkal rendelkező állat. Mellső lábai kissé rövidebbek voltak a hátsóknál, ezért a teste nagyjából vízszintesen helyezkedett el. Hosszú nyakú és farkú, négy, erős lábon álló csontváza mechanikailag egy függőhídra emlékeztet. A Diplodocus a leghosszabb, teljes csontváz alapján ismert dinoszaurusz. A D. hallorum részleges maradványai megnövelték a becsült hosszát, de nem olyan mértékben, ahogy arra korábban számítottak; az első leírása idején, 1991-ben, a felfedező, David Gillette 52 méteres hosszt állapított meg, amivel ez a nem vált a leghosszabb ismert dinoszaurusszá (nem számítva a különösen kevés maradvány által ismerteket, például az Amphicoeliast). Egy tömegbecslés 113 (vagy inkább csak 50) tonnás tömeget valószínűsített. Ez az áttekintés azokon az újabb felfedezéseken alapult, amelyek megmutatták, hogy az óriási farokcsigolyák valójában előrébb helyezkedtek el a farkon, mint ahogy azt Gillette eredetileg gondolta. A tanulmány kimutatta, hogy a pittsburghi Carnegie Természetrajzi Múzeum (Carnegie Museum of Natural History) teljes, a Seismosaurus tömegbecsléséhez felhasznált Diplodocus csontvázának 13. farokcsigolyája egy másik dinoszaurusztól származik, ezért a Seismosaurus tömegét 30%-kal túlbecsülték. Bár az olyan dinoszauruszok, mint a Supersaurus valószínűleg hosszabbak voltak, ezen állatok fosszilis maradványai azonban csak töredékesek.A Diplodocus koponyája az állat 32–33,5 méteres testéhez és a hozzá tartozó 6 méteres nyakhoz viszonyítva nagyon kicsi, az agykoponya is kicsi volt. Kis, cölöpszerű fogai előrefelé álltak, és csak az állcsontok elülső részén helyezkedtek el. A nyak legalább tizenöt csigolyából állt, és jelenleg úgy vélik, hogy a talajjal párhuzamosan helyezkedett el, és a vízszintes helyzetnél nem is lehetett sokkal magasabbra emelni. A modern tömegbecslések (a D. hallorumot leszámítva) 10 és 16 tonna közötti testtömeget valószínűsítenek, például 10, 11,5, 12,7, illetve 16 tonnát.
A Diplodocus farka rendkívül hosszú volt, körülbelül 80 csigolyából állt, ami nagyjából a kétszerese annak, ami a korábbi sauropodáknál ismert (például a Shunosaurus esetében 43), és jóval több, mint amennyi a kortárs macronariákra jellemző (például a Camarasaurusnál 53). A feltételezés szerint az állat védelmi célra vagy zajkeltésre használhatta (ostorhoz hasonló pattanó hangot hallatva vele). A farok a nyak kiegyensúlyozására is szolgálhatott. A testrész középső részén helyezkedtek el a „dupla gerendák” (az alsó részen levő különös formájú csontok, melyekről a Diplodocus a nevét kapta). Ezek a csontok támogathatták a csigolyákat, illetve megelőzhették a véredények sérülését abban az esetben, ha a súlyos farok a föld felé nyomódott. A „dupla gerendák” a Diplodocus rokonságába tartozó dinoszauruszoknál is megtalálhatók.
Más sauropodákhoz hasonlóan a mellső láb nagy mértékben módosult, az ujjak és a kézközépcsontok függőleges oszlopokba rendeződtek, lópata formájú keresztmetszetet eredményezve. A Diplodocus lábujjairól egy kivétellel hiányoztak a karmok, az egyetlen karom az állat rokonságába tartozó sauropodáktól eltérően szokatlanul megnagyobbodott, két oldalról lapossá vált, és elkülönült a lábujjcsonttól. A különös, megváltozott karom funkciója nem ismert.
1878 és 1824 között több Diplodocus fajról készült leírás. Az első csontvázat Benjamin Franklin Mudge és Samuel Wendell Williston fedezte fel a wyomingi Como Bluffban, 1878-ban, és Othniel Charles Marsh-tól a Diplodocus longus nevet kapta (a longus jelentése 'hosszú'). A Diplodocus maradványait azóta az Egyesült Államok nyugati részén levő Morrison-formációban is megtalálták, Colorado, Utah, Montana és Wyoming államok területén. Az állat fosszíliái gyakoriak, a koponyát leszámítva, ami gyakran még az egyébként teljes csontvázakról is hiányzik. A típusfaj, a D. carnegii azonban a legteljesebb ismert faj, és híres a csontvázáról készült másolatokról, melyek világszerte sok múzeumban megtalálhatók.
A két Morrison-formációból előkerült sauropodanem, a Diplodocus és a Barosaurus lábcsontjai nagyon hasonlóak. A múltban sok olyan különálló csontot automatikusan a Diplodocushoz kapcsoltak, amelyek talán valójában a Barosaurushoz tartoztak. A Diplodocus fosszilis maradványait a Morrison-formáció 5-ös sztratigráfiai zónájában találták meg.
A D. longus, a típusfaj, a Morrison-formáció Colorado és Utah állambeli részeiről került elő.
A D. carnegii (más írásmód szerint D. carnegiei) a nevét Andrew Carnegie-ről kapta. A Carnegie Természetrajzi Múzeumnál (Carnegie Museum of Natural History) dolgozó Jacob Wortman bukkant rá majdnem teljes csontvázára, ami alapján ez vált a legismertebb fajjá. 1901-ben John Bell Hatcher nevezte el és készített róla leírást.
A D. hallorumról 1991-ben Gillette készített először leírást Seismosaurus halli néven, egy csigolyákból, medencéből és bordákból álló fosszília alapján. George Olshevsky később megpróbálta kijavítani a nevet S. hallorumra, az eredeti név nyelvtani hibájára hivatkozva, ajánlását pedig más szerzők, például Ken Carpenter is követték. 2004-ben az Amerikai Geológiai Szövetség (Geological Society of America) az éves konferenciájáról szóló kiadványában a Seismosaurust a Diplodocus fiatal szinonimájává tette. Ezt 2006-ban egy jóval részletesebb írás követte, mely nem csak átnevezte a Diplodocus hallorumot, de felvetette annak lehetőségét is, hogy megegyezik a D. longusszal. A Supersaurus új leírását készítő szerzők elfogadták azt az állítást, hogy a D. hallorum a D. longus példánya, megcáfolva a Seismosaurus és a Supersaurus egyezéséről szóló elméletet.
A D. hayi egy részleges csontváz alapján ismert, melyet H. Utterback fedezett fel 1902-ben, a wyomingi Sheridan közelében. 1924-ben készült róla leírás. 2015-ben Tschopp és társai áthelyezték a Galeamopus nevű rokon nembe.
A D. lacustris egy Marshtól, 1884-ből származó kétséges név (nomen dubium), ami egy, a coloradói Morrisonból származó kis méretű állat maradványaira vonatkozik. Ezeket a maradványokat jelenleg inkább egy kifejletlen állaténak tartják, mint egy külön fajénak.
A csontfosszíliák bőségének köszönhetően a Diplodocus a legnagyobb mértékben tanulmányozott dinoszauruszok egyike. Az életmódjával kapcsolatban több szempontból is különféle elméletek születtek az évek során.
Marsh, majd később John Bell Hatcher úgy vélte, hogy az állat vízi életmódot folytatott, mivel az orrnyílásai a koponyája tetején helyezkedtek el. A többi nagy méretű sauropodával, például a Brachiosaurusszal és az Apatosaurusszal kapcsolatban ugyanígy vízi életmódot feltételeztek. Kenneth A. Kermack 1951-ben készült tanulmánya azonban kimutatta, hogy a sauropodák valószínűleg nem lettek volna képesek az orrlyukaikon át lélegezni, amikor a testük a víz alatt volt, mert a mellkasukra ható nyomás túl nagy lehetett. Az 1970-es évektől az általános megegyezés szerint a sauropodák egyértelműen szárazföldi állatok voltak, melyek a fákat, bokrokat és a harasztokat legeltek.
A Diplodocus testhelyzetének ábrázolása nagymértékben megváltozott az évek során. Például egy 1910-ben készült klasszikus rekonstrukció két Diplodocust ábrázol a gyíkokéhoz hasonlóan, ferdén álló lábakkal, egy folyó partján. Hay szerint az állat lábai terpesztett, gyíkszerű pózban, nagy mértékben szétnyitva álltak, és ezt Gustav Tornier is így gondolta. Ezt az elméletet azonban W. J. Holland megkérdőjelezte, bemutatva, hogy a terpeszben álló Diplodocusnak egy árokra lett volna szüksége ahhoz, hogy a hasát mozgatni tudja. Az 1930-as években felfedezett sauropoda lábnyomok végleg idejétmúlttá tették Hay elméletét.
Később a diplodocidákat gyakran jelenítették meg magasan a föld felett tartott nyakkal, ami lehetővé tette volna, hogy a fákról legeljenek. A számítógépes modelleket felhasználó tanulmányok megmutatták, hogy a nyak semleges helyzete inkább a vízszintes volt, mint a függőleges, és Kent Stephens és más tudósok ez alapján kijelentették, hogy a sauropodák, a Diplodocust is beleértve, nem emelték a vállaiknál magasabbra a fejüket. A további tanulmányok azonban kimutatták, hogy a jelek szerint, a szokványos éber helyzetben az összes négylábú nyaka a lehetséges maximális függőleges pózban áll, ami a sauropodákra is igaz lehetett, figyelmen kívül hagyva a lágy szövet anatómiájuk szerinti ismeretlen jellemzőit, melyek elhatárolják ezeket az állatokat a többitől. A tanulmányban szereplő sauropodamodellek egyike a Diplodocusé, ami nyugvó helyzetben a nyakát a vízszintes alatt, 45 fokos szögben tartja.A rokonságába tartozó nemmel, a Barosaurusszal együtt a Diplodocus hosszú nyaka sok vita forrása a tudósok között. 1992-ben a Columbia Egyetem tanulmánya a diplodocidák nyakának szerkezetéről kimutatta, hogy a leghosszabb nyakhoz valószínűleg 1,6 tonnás szív kellett volna – ez az állat tömegének egytizede. A tanulmány felvetette, hogy az ilyen állatok talán a nyakukban kezdetleges párhuzamos „szívekkel” rendelkeztek, melyek célja a vér következő „szívbe” való felpumpálása volt.Míg a hosszú nyakat hagyományosan a táplálkozáshoz való alkalmazkodásként értelmezik, egy új keletű tanulmány szerint a Diplodocus és rokonai túlméretezett nyaka talán elsősorban szexuális jelzésre szolgált, az evés elősegítése pedig másodlagos cél lehetett.
A Diplodocus fogai nagyon szokatlanok a többi sauropodához képest. A koronák hosszúak és keskenyek, a keresztmetszetük ellipszis formájú, míg a felső részük tompa háromszög alakú. A legkopottabb felület a felső, ám eltérően attól, ami a többi sauropodánál megfigyelhető, a Diplodocusnál a kopási minták a felső és alsó fogsor ajakhoz (pofához) közeli részén találhatók. Ez azt jelenti, hogy a Diplodocus és a többi diplodocida táplálkozási mechanizmusa radikálisan eltért az egyéb sauropodákétól. A Diplodocusnál az evés legvalószínűbb módja az ágak egyoldalú letépése lehetett, ami magyarázattal szolgál a fogak (növényi anyagokkal történő érintkezéséből eredő) szokatlan kopási mintára. Az egyirányú ágletépésnél az egyik fogat az állat a levelek ágról való lemetszésére használhatta, míg a másik az ág vezetésére és stabilizálására szolgálhatott. A koponya meghosszabbodott szem előtti részével az ág nagyobb részét lehetett lehántani egyetlen mozdulattal. Az alsó állkapocs hátrafelé történő elmozdulásának szerepe lehetett a táplálkozás két fontos szabályában: 1) nagyobbra tátható száj 2) lehetővé válik a fogsorok relatív elhelyezkedésének finom növelése, ami könnyebbé teszi az ágak lehántását.Az oldalirányban és hátrafelé hajlékony nyakkal és feltehetően a farok használatával az állat felágaskodhatott a hátsó lábaira, így a Diplodocus képes lehetett több szinten (kis, közepes és nagy magasságban), akár a talajtól 10 méterre is legelni. A nyak mozgástere lehetővé tehette, hogy a fej a test szintje alatt legeljen, ami egyes tudósokat arra a következtetésre vezetett, hogy a Diplodocus talán a folyók medreiben lévő, víz alatti növényeket fogyasztott. A mellső és hátsó lábak relatív elhelyezkedése támogatja ezt az elképzelést. Emellett a cölöpszerű fogak is alkalmasak lehettek a vízinövények lelegelésére.
A Diplodocus fejét sokszor felül elhelyezkedő orrlyukakkal ábrázolják, mivel a koponyán levő orrnyílások is ott találhatók. E felépítés kapcsán felmerült, hogy a Diplodocusnak talán ormánya volt. Egy új keletű tanulmány szerint az ormányra vonatkozóan nincs ősneuroanatómiai bizonyíték. Megjegyezte, hogy az arcidegnek egy elefántszerű ormánnyal rendelkező állatnál elég nagynak kell lennie ahhoz, hogy idegekkel lássa el az ormányt. A bizonyíték alapján a Diplodocus arcidege azonban nagyon kicsi volt. Lawrence Witmer 2001-es tanulmánya kimutatta, hogy amíg a nagy orrnyílások a fej felső részén voltak, addig a húsos orrlyukak lejjebb, a pofán helyezkedtek el. Witmer szerint a sauropodák mellett a hadrosaurinák és a ceratopsidák is hasonló orrlyukakkal rendelkezhettek. Ugyanakkor a kövületeken az is megfigyelhető, hogy az evolúció során a sauropodák orrnyílásai a koponyán egyre feljebb kerültek. Ez a tulajdonság a Macronaria csoport tagjainál vált általánossá.
Az újabb felfedezések alapján felmerült, hogy a Diplodocus és a többi diplodocida hátán olyan keskeny, hegyes szarutüskék futhattak végig, amilyenek a modern leguánnál is megfigyelhetők. Ez radikálisan eltér a modern rekonstrukcióktól, például attól, ami a Dinoszauruszok, a Föld urai című sorozatban látható. Nem tudni, hogy pontosan hány diplodocidára volt jellemző ez a tulajdonság, és hogy más sauropodáknál megtalálható volt-e.
Bár nincs bizonyíték a Diplodocus fészkelési szokásaira, más sauropodákkal, például a titanosaurusok közé tartozó Saltasaurusszal kapcsolatban fedeztek fel fészkelőhelyeket. A titanosaurus fészkelőhelyek azt jelzik, hogy a tojásokat az állatok nagy területen, sok sekély, növényekkel lefedett üregbe rakhatták le. Lehetséges, hogy a Diplodocus ugyanígy járt el. A Dinoszauruszok, a Föld urai bemutat egy tojásrakó pozícióban álló nőstényt, de ez pusztán a tényekhez kapcsolódó spekuláció.
Több csont hisztológiai tanulmány alapján a Diplodocust más sauropodákkal együtt nagyon gyors növekedési arány jellemezte, így a példányai tíz éven belül elérték a nemi érettséget, majd tovább folytatták a növekedést az életük végéig. Korábban úgy gondolták, hogy a sauropodák lassan növekedtek, így évtizedekig tartott, amíg ivaréretté váltak.
A Diplodocus a Diplodocidae család típusneme és egyben névadója. A család tagjai, bár szintén súlyosak, más sauropodáknál, például a titanosaurusoknál és a brachiosauridáknál jóval könnyebb felépítésűek. Mindegyikükre jellemző a hosszú nyak és farok, a vízszintes testhelyzet és a hátsóknál rövidebb mellső lábak. A diplodocidák aranykora a késő jura időszakban volt Észak-Amerika és talán Afrika területén, és úgy tűnik, hogy a csoportot ökológiailag a titanosaurusok váltották fel a kréta időszak során.
A Diplodocinae alcsaládot a Diplodocus és közeli rokonai, például a Barosaurus számára hozták létre. Ez a nem távolabbi rokonságban áll kortársával, az Apatosaurusszal, amely szintén diplodocida, de nem a Diplodocinae, hanem az Apatosaurinae alcsalád tagja. A portugáliai Dinheirosaurust és az afrikai Tornieriát egyes szerzők szintén a Diplodocus közeli rokonaiként azonosították.A Diplodocoidea öregcsalád magába foglalja a diplodocidákat, a dicraeosauridákat, a rebbachisauridákat, a Suuwassea-t, az Amphicoeliast, feltehetően a Haplocanthosaurust és/vagy a nemegtosauridákat. Ez a klád a Camarasaurus, a brachiosauridák és a macronaria titanosaurusok testvércsoportja. E csoportok együtt alkotják a Neosauropoda kládot, a legnagyobb, legelterjedtebb és legsikeresebb sauropodomorpha dinoszaurusz csoportot.
A Diplodocus híres és sokat ábrázolt dinoszaurusz, melyet a többi sauropodánál jóval több helyen állítottak ki. Ez valószínűleg a számos csontvázmaradványnak és az egykori leghosszabb dinoszaurusz státusznak köszönhető, de az Andrew Carnegie iparmágnás anyagi hozzájárulásával, a 19. század elején világszerte felállított csontvázöntvények is jelentősen hozzájárultak a nem népszerűvé válásához. A Diplodocus csontvázak öntvényei még ma is sok múzeum kiállításának részét képezik, köztük látható a Houstoni Természettudományi Múzeumban (Houston Museum of Natural Science) levő D. hayi és a sok helyen megtalálható D. carnegii is.
Pittsburgh, Carnegie Természetrajzi Múzeum (Carnegie Museum of Natural History) (eredeti, először kiállítva: 1904, átadva: 1907)
London, Természetrajzi Múzeum (Natural History Museum) (másolat, átadva: 1905. május 12.)
Berlin, Természetrajzi Múzeum (Museum für Naturkunde) (másolat, átadva 1908. május elején)
Párizs, Természetrajzi Múzeum (Muséum national d'histoire naturelle) (másolat, átadva: 1908. június 15.)
Bologna, Őslénytani és Geológiai Múzeum (Museo di Paleontologia e Geologia) (másolat, átadva: 1909). A csontvázhoz tartozó koponyákról készült (második generációs) másolatok megtekinthetők Milánó és Nápoly múzeumaiban is.
Szentpétervár Az Orosz Tudományos Akadémia Zoológiai Múzeuma (Zoologicseszkij muzej Zoologicseszkogo instituta RAN) (másolat, átadva: 1910)
Madrid, Nemzeti Természettudományi Múzeum (Museo Nacional de Ciencias Naturales) (másolat, átadva: 1911)
Müncheni Őslénytani Múzeum (Paläontologisches Museum München) (másolat, átadva: 1932, jelenleg is látható)Ez a projekt a 'nagy tudománnyal', a filantropizmussal és a kapitalizmussal társulva Európa-szerte felkeltette a nyilvánosság érdeklődését. A Kladderadatsch című német szatirikus hetilap költeményt jelentetett meg a dinoszaurusszal kapcsolatban:
(Fordítás: […] De lennie kell még egy sokkal öregebb úrnak is • Aki látja magát vándorolás közben • A neve Diplodocus és a fosszíliákhoz kötődik • Mr. Carnegie örömmel pakolta fel ezeket • Az óriási bárkákra • És így küldte el ajándékba • Több birodalom számára […])A chicagói Field Természetrajzi Múzeumban (Field Museum of Natural History) egy másik D. carnegii található, Németországban, a frankfurti Senckenberg Naturmuseumban pedig egy D. longust állítottak ki egy több példányból összeállított csontvázat, amely 1907-ben az Amerikai Természetrajzi Múzeum (American Museum of Natural History) ajándékaként érkezett. A D. longus felállított és még teljesebb csontvázát őrzi a washingtoni Smithsonian Nemzeti Természetrajzi Múzeum (National Museum of Natural History), az Új-Mexikói Természetrajzi és Tudományos Múzeum (New Mexico Museum of Natural History and Science) pedig a D. longusszal feltehetően azonos D. hallorum (korábbi nevén Seismosaurus) fosszíliáját őrzi.
A Diplodocus a dinoszauruszokkal kapcsolatos dokumentum- és játékfilmekben egyaránt gyakran szerepel, ez utóbbiak közül Winsor McCay 1914-es klasszikusában, a Gertie the Dinosaur (Gertie, a dinoszaurusz) című animációs filmben tűnt fel elsőként. Látható a BBC díjnyertes, Dinoszauruszok, a Föld urai című dokumentumfilm-sorozatának második részében is. A Titánok kora egy szimulált, 152 millió évvel ezelőtti Diplodocus életét követi nyomon. A Fantázia The Rite of Spring (Tavaszi áldozat) című szakaszában több animált sauropoda bukkan fel, melyek közül a keskenyfejűeket talán a Diplodocusról mintázták. Az irodalomban a James A. Michener Centennial című regénye kapcsolódik a Diplodocushoz, egy fejezetet szentelve az állatnak, amely elmeséli egy példány élettörténetét.
A Diplodocus gyakran látható a dinoszaurusz játékszerek és modellek sorában. A Carnegie Collection sorozatban két különböző figura is található.
Ez a szócikk részben vagy egészben a Diplodocus című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Nagy Attila: Diplodocus longus (magyar nyelven). elvisensius.gportal.hu. (Hozzáférés: 2010. október 9.)
Az étrend változtatta meg a dinoszaurusz fejformáját (magyar nyelven). Index.hu. (Hozzáférés: 2010. október 9.)
Diplodocus Marsh, by J.B. Hatcher 1901 (angol nyelven). Memoirs of the Carnegie Museum, Volume 1, Number 1, 1901. (Hozzáférés: 2010. március 1.)
Carnegie Museum of Natural History (angol nyelven). [2006. június 18-i dátummal az eredetiből archiválva]. (Hozzáférés: 2010. március 1.)
Scott Hartman: Skeletal restorations of diplodocids including D. carnegii, D. longus, and D. hallorum' (angol nyelven). Skeletal Drawing website. [2006. december 29-i dátummal az eredetiből archiválva]. (Hozzáférés: 2010. március 1.)
W. D. Matthew: Chapter 5: The Amphibious Dinosaurs - Brontosaurus, Diplodocusw, Etc.  Sub-Order Opisthocœlia (Cetiosauria or Sauropoda) (angol nyelven). (Hozzáférés: 2010. március 1.)
A Dir En Grey (ディル アン グレイ, Diru an gurei) egy oszakai heavymetal-együttes. A rajongók között a beceneve: Diru. Az együttes nevének jelentése „az érem két oldala” (angol, német és francia szavakból összeollózva), és az emberi természet kettősségére utal.
Az együttes 1997. február 2-án alakult Oszakában a La:Sadie's tagjaiból. Egy koncerten ismerkedtek össze a nagojai basszusgitáros Toshiyával, miután az alapító tagok és az akkori basszusgitáros (Kisaki) között nézeteltérés volt, új basszusgitárosra volt szükség. Toshiyával kiegészülve 1997 februárjában alakult meg a Dir en Grey. Eleinte nehezen boldogultak, később azonban az X Japan dobosa, Yoshiki lett a producerük. Ebből az időből való a közös számuk a Caged Drain és az elő albumuk a Missa.
Kezdetben az együttes a visual kei műfajában zenélt. Később ahogy fejlődtek a visual kei jelei egyre halványodtak. A hangzás változatossága mellett a szövegek mondanivalójának az állandóssága az ami szembetűnő. Kyo (az énekes) dalai mind sötétek, szomorúak, elkeseredettek. Témájuk gyakran az elveszett a fájdalom, a szerelem, és a halál.
Die (Andó Daiszuke, 安滕 大助, 1974. december 20.) – gitár, vokál. 1997-től, az alapítás óta a tag.

dezoxiribonukleinsav (biokémia): polinukleotid lánc; a sejtek és bizonyos vírusok örökítőanyaga.

Dobrudzsa (románul Dobrogea, bolgárul és ukránul Добруджа [Dobrudzsa]) történelmi régió a Balkánon. Ma nagyobbrészt Romániához, kisebb részben Bulgáriához, egy aprócska része pedig Ukrajnához tartozik.
Tulcea megyeLegnagyobb városa Konstanca kikötőváros (2002-ben 310 471 lakosa volt). Más fontosabb városok: Tulcsa (Tulcea), Mangalia, Medgidia, Cernavodă, Năvodari, Sulina.
A bulgáriai rész az ún. Kvadriláter avagy Dél-Dobrudzsa (Cadrilater = „négyszögű”), amely termékeny, sztyeppeszerű síkság; a Bolgár-tábla része.
Wass Albert műveiben gyakorta emlegetett hely, ahová a székely népet hurcolták el a második világháború után kényszermunkára. Az 1956-os budapesti magyar forradalom után az elhurcolt székelység egyik legnagyobb munka- és átnevelőtáborai itt működtek. Erről szóló hiteles dokumentumok igen ritkák.

A Doktor House (House, M.D.) amerikai kórházsorozat, dráma, mely 2004. november 16-án debütált a Fox csatornán. Magyarországon 2006. március 22-étől sugározta a TV2 az első évadot. A sorozatot David Shore és Paul Attanasio jegyzi, a Fox hivatalosan Shore-t nevezte meg kitalálóként. A sorozat főszereplője dr. Gregory House (Hugh Laurie), egy zseniális elméjű orvos-diagnoszta a Princeton‑Plainsboro Egyetemi Kórházban (Princeton-Plainsboro Teaching Hospital, PPTH), New Jerseyben. A szereplő feltűnően hasonlít Sherlock Holmesra: mindketten zseniális gondolkodók, zenélnek, kábítószert használnak, zárkózottak és barátságtalanok. A történet koncepcióját Attanasio, a címszereplőt Shore találta ki. A producerek Shore és Attanasio mellett Katie Jacobs és Bryan Singer. A forgatási helyszín legtöbbször Century City a kaliforniai Los Angelesben.
Dr. House gyakran kerül konfliktusba főnökével, a kórház igazgatójával, dr. Lisa Cuddyval (Lisa Edelstein), valamint a diagnosztacsoportjával, mivel a hipotézisei általában vitathatóak és meghökkentőek. Egyetlen barátja dr. James Wilson (Robert Sean Leonard), az onkológia vezetője. Az első három évadban dr. House csapatába tartozik dr. Robert Chase (Jesse Spencer), dr. Allison Cameron (Jennifer Morrison) és dr. Eric Foreman (Omar Epps). A harmadik évad végén a csapat feloszlik, Foreman azonban visszatér és dr. House három új csapattagot választ: dr. Remy Hadley-t (Olivia Wilde, aki egyébként szerepelt a második évadban újságíróként), dr. Chris Taubot (Peter Jacobson) és dr. Lawrence Kutnert (Kal Penn). A korábbi csapat többi tagja is feltűnik, a kórház más osztályain. Kutner szerepét az ötödik évad végén kiírták a sorozatból, mivel megformálója a Fehér Házban kapott állást.A Doktor House pozitív kritikákat kapott és a legnézettebb sorozatok egyike lett. Az Egyesült Államokban a másodiktól a negyedik évadig a tíz legnézettebb sorozat között volt, a 2008–09-es évad a tizenkilencedik helyre esett vissza. Hatvanhat országban vetítik, 2008-ban a világ legnézettebb televíziós sorozata volt. Számos díjat kapott, többek között két Golden Globe-ot és öt Primetime Emmyt.
2004-ben David Shore és Paul Attanasio, valamint Attanasio üzleti partnere, Katie Jacobs egy CSI-hoz hasonló, orvosi nyomozósorozatként jellemezte az akkor még cím nélküli sorozatot a Foxnak, egyfajta kórházi whodunit típusú történetnek, melyben az orvosok a tüneteket és azok lehetséges okait nyomozzák. Attanasiót a The New York Times Magazine "Diagnózis" című rovata ihlette meg. A Fox megvette az ötletet, de az akkori elnök, Gail Berman kijelentette, hogy nem akar fehér köpenyes orvosokat látni a folyosókon. Katie Jacobs szerint ez a feltétel is közrejátszott abban, hogy a sorozat végleges koncepciója kialakuljon.Miután a Fox megvette a sorozatot, a Chasing Zebras, Circling the Drain munkacímet kapta. Az eredeti elképzelés szerint a sorozat egy orvoscsoportról szólt, akik megpróbálják „diagnosztizálni a diagnosztizálhatatlant”. Shore úgy vélte, fontos, hogy legyen egy érdekes központi szereplő, aki képes feltérképezni a páciensek személyiségét és diagnosztizálni a betegségüket azáltal, hogy rájön a titkaikra és leleplezi a hazugságaikat. Ahogy Shore és csapata elkezdte feltérképezni a karakter lehetőségeit, a koncepció átalakult, sokkal inkább fókuszált a főszereplőre, mint az orvoscsapat nyomozómunkájára. A főszereplőt House-nak nevezték el, majd a sorozat is róla kapta a nevét. Shore tovább dolgozott a szereplők jellemén, és megírta a forgatókönyvet a pilot epizódhoz. Bryan Singer, aki a pilot epizódot rendezte, és a szereplőválogatás során is fontos szerepet játszott, úgy nyilatkozott, hogy „a pilot címe Everybody Lies (Mindenki hazudik), ami a sorozat lényegét is kifejezi.” Shore elmondta, hogy az első néhány epizód történetének ötlete Berton Roueché a The New Yorker számára írt riportjai alapján született, aki 1944 és 1994 között szokatlan orvosi esetekről számolt be.Shore a címszereplő jelleméhez saját, páciensként szerzett tapasztalatait használta fel: „Tudtam, hogy amint elhagytam a szobát, azonnal gúnyolódni kezdenek [a tudatlanságomon] és úgy gondoltam, érdekes lenne egy olyan szereplő, aki mindezt még a szoba elhagyása előtt megteszi.” Úgy tervezték, hogy a sorozat központi elemének egyike a főszereplő valamilyen fogyatékossága lesz majd. Az eredeti elképzelés szerint House kerekesszékben ült volna, de a Fox elutasította ezt a lehetőséget. Jacobs később elmondta, hogy tulajdonképpen hálás a csatornának, amiért rákényszerítették őket a szereplő újratervezésére, mivel a két lábon álló House elengedhetetlen fizikai dimenziót kölcsönzött a karakternek. Az írók végül úgy döntöttek, hogy egy rossz diagnózis miatt House egyik lába nem működik megfelelően, s emiatt az orvos bottal kényszerül járni, valamint fájdalomcsillapító-függővé is válik.
Gregory House személye sokban emlékeztet Arthur Conan Doyle Sherlock Holmesára. Shore elmondta, hogy mindig is nagy Holmes-rajongó volt, és úgy vélte, a szereplő közönyössége igazán egyedi vonás. A hasonlóság felfedezhető például abban, ahogy House elemzi a páciensek személyiségét, a következtető érvelésében, és abban, hogy nem nagyon hajlandó olyan esetekkel foglalkozni, melyek nem érdekesek a számára. Vizsgálati módszerében House rendre kizárja azokat az okokat, amelyek szerinte nem jöhetnek szóba; Holmes is hasonló módszerrel dolgozik. Mindkét szereplő zenél (House zongorázik, gitározik és harmonikázik, Holmes hegedül) és mindkettő kábítószerfüggő (House a Vicodin rabja, Holmes alkalmanként ópiumot használ). House és Wilson kapcsolata is Holmes és dr. Watson kapcsolatát idézi. Robert Sean Leonard szerint House és Wilson (akinek még a neve is hasonlít Watsonére) eredetileg többet dolgoztak volna együtt, úgy ahogy Holmes és Watson; szerinte House csapata vette át Watson szerepét. Shore úgy nyilatkozott, hogy House neve hódolat Holmes előtt. House házának száma, akár csak Holmes-é, 221B.A főbb jellemzőkön kívül az egyes epizódokban is felfedezhetőek hasonlóságok a Holmes-történetekkel. A pilotepizód fő páciense Rebecca Adler, akinek a neve kísértetiesen emlékeztet Irene Adlerre a Holmes-sorozatból. A 2. évad utolsó epizódjában House-t meglövi egy férfi, akit Moriartynak hívnak – Holmes ellenségét szintén így hívják. A 4. évad Kis karácsony, nagy hazugság című epizódjában House egy Conan Doyle-könyvet kap karácsonyi ajándékként. Az 5. évad Öröm a világnak című epizódjában House egy Joseph Bell-könyvet használ a csapata megvicceléséhez – ez a könyv inspirálta Conan Doyle Sherlock Holmes-figuráját.
A Doktor House a Heel and Toe Films, a Shore Z Productions és a Bad Hat Harry Productions kooprodukciója, melyet a Universal Media Studios-zal készítenek a Fox csatorna számára. Paul Attanasio, Katie Jacobs (Heel and Toe Films), David Shore (Shore Z Productions) és Bryan Singer (Bad Hat Harry Productions) a sorozat producerei a kezdetektől fogva. A pilot epizód után Lawrence Kaplow, Peter Blake és Thomas L. Moran írók csatlakoztak a sorozat stábjához, Doris Egan, Sara Hess, Russel Friend és Garrett Lerner írók pedig a második évad elején kerültek a csapatba. Friend és Lerner a kezdetekkor elutasították a felkérést, ám a sikerét látva végül mégis csatlakoztak a forgatókönyvírókhoz. A negyedik évadtól kezdve Moran, Friend és Lerner a sorozat producerei közé is bekerültek. Hugh Laurie az ötödik évad Nem rák és Kedvezőtlen kimenetel című epizódjainak producere volt, valamint a 6. évad 17., valamint a 8. évad 19. részét rendezte.A sorozat showrunnere David Shore.
Az első öt évadban huszonnégy író működött közre, a legtermékenyebbek Deran Sarafian (22 epizód), Kaplow (16), Shore (14), Blake (13), Moran (12), Friend (11), Lerner (11), Egan (10) és Greg Yaitanes (10). A vizuális effektekért Elan Soltes felelős. A sorozat tanácsadója Lisa Sanders volt a Yale Schoole of Medicine intézményéből. Ő a szerzője annak a bizonyos Diagnózis-rovatnak, mely a Doktor House koncepcióját inspirálta. Shore szerint „három különböző orvos [...] ellenőriz mindent, amit csinálunk”. A forgatási helyszínen Bobbin Bergstrom hivatásos nővér segítette a forgatócsoportot.
Először a producerek teljes mértékben amerikai színészt kerestek House szerepére. Leginkább Bryan Singer tartotta teljesen elképzelhetetlennek, hogy egy nem amerikai színészt kérjenek fel. A szereplőválogatás idején Hugh Laurie Namíbiában forgatta A Főnix útja c. filmet. A meghallgatásra szánt videóanyagát egy szállodai fürdőszobában vette fel, mert csak itt volt elegendő fény, és bocsánatot kért a minőségéért. (Singer a videót az Oszáma bin Láden-videókhoz hasonlította.) Laurie improvizált, egy esernyőt használt botként. Singernek nagyon tetszett az előadásmódja, megjegyezte, mennyire jól elkapta az „amerikai színész” a karakter lényegét. Singer nem tudta, hogy Laurie angol, és annyira meggyőző volt az amerikai akcentusa, hogy amerikainak nézte. Laurie szerint az amerikai akcentusa a fiatalkori „túl sok tévézésnek és mozizásnak” köszönhető. Bár az Egyesült Államokban jobban ismert Denis Leary, Rob Morrow és Patrick Dempsey neve is felmerült, Shore-t, Jacobst és Attanasiot legalább annyira lenyűgözte Laurie alakítása, mint Shore-t, és neki adták a szerepet.Laurie később elmondta, hogy először azt hitte, a sorozat főszereplője dr. James Wilson, és House csupán egy mellékszereplő, mindaddig, míg meg nem kapta a pilotepizód forgatókönyvét. Laurie, akinek édesapja orvos, úgy nyilatkozott, hogy bűnösnek érezte magát, amiért rengeteg pénzt kap azért, hogy a saját apja utánzata legyen. A harmadik évadtól kezdve epizódonként 275 000–300 000 dollárt keresett, háromszor többet, mint az elején. Az ötödik évadra már epizódonként 400 000 dollárra emelkedett a fizetése, amivel a legjobban kereső sorozatszínészek közé került.
Robert Sean Leonard a Doktor House és a CBS készítette Gyilkos számok forgatókönyvét is megkapta. Leonard a Gyilkos számok forgatókönyvét izgalmasnak találta, és tervezte, hogy jelentkezik a meghallgatásra. Azonban úgy vélte, hogy Charlie Eppes karaktere túl sok jelentben látható, később úgy nyilatkozott, „Minél kevesebbet dolgozom, annál boldogabb vagyok”. Úgy vélte, a meghallgatása a Doktor House-ra nem sikerült túl jól, de Singerrel való barátsága mégis hozzásegítette dr. Wilson szerepéhez.Singer Az elnök emberei című sorozatban látta meg Lisa Edelsteint, aki ott egy prostituáltat alakított. Singernek tetszett az alakítás, így elküldte neki a forgatókönyvet. Edelsteinnak megtetszett az írás minősége és a szereplő House-szal vívott szócsatái, így végül rá osztották Lisa Cuddy szerepét.Jesse Spencer ausztrál színésznek az ügynöke javasolta, hogy jelentkezzen dr. Robert Chase szerepére. Spencer úgy gondolta, a sorozat olyan lesz, mint a General Hospital. Miután megkapta a szerepet, ragaszkodott hozzá, hogy Chase is ausztrál legyen a sorozatban. Patrick Dempsey is jelentkezett erre a szerepre, később egy hasonló sorozatban, A Grace klinikában kapott lehetőséget.Omar Epps, dr. Eric Foreman megformálója egy korábbi, Vészhelyzet-beli szerepéből merített ihletet a figurához.Jennifer Morrison úgy érezte, hogy a meghallgatása dr. Allison Cameron szerepére valóságos katasztrófa volt. Ennek ellenére Singer mégis őt választotta a szerepre, korábbi alakításai, főképpen a Dawson és a haverokban nyújtott teljesítménye alapján.A harmadik évad végén House elbocsátja Chase-t, míg Foreman és Cameron felmondanak. House-nak ezután új csapatot kell összeállítania, amihez hét jelentkezőt választ ki. A producerek eredetileg úgy tervezték, hogy Foreman visszatérése után két új teljes tagja lesz a csapatnak, végül azonban úgy döntöttek, három új színészt hoznak a sorozatba. (Morrison és Spencer megmaradtak a szerepükben, a kórház más-más osztályán.) Ahogy House válogatta a tagokat, úgy a producerek is epizódonként egy jelentkezőtől búcsúztak el, így az utolsó pillanatig nem lehetett tudni, mely színészek maradnak végül. Végül kialakult a csapat: Foremanhez Lawrence Kutner (Kal Penn),Chris Taub (Peter Jacobson), és Remy Tizenhármas Hadley (Olivia Wilde) csatlakozott. Az elutasított jelöltek közül csak Amber Volakis (Anne Dudek) tért vissza Wilson barátnőjeként, illetve az ötödik évadban mint House hallucinációja. Kutner szerepét az ötödik évad vége előtt kiírták a sorozatból, miután Penn állást vállalt a Fehér Házban.
A Doktor House-ban gyakran alkalmazzák a walk and talk technikát, melyet olyan sorozatok tettek népszerűvé, mint a Vészhelyzet vagy Az elnök emberei. Ennek a technikának a során vagy úgynevezett fahrtkocsi segítségével, vagy Steadicammel veszik fel azokat a jeleneteket, melyekben a szereplők egyik helyszínről a másikra mennek, és közben párbeszédet folytatnak. Katie Jacobs producer szerint azért alkalmazzák gyakran ezt a technikát, mert így azt a hatást érik el, hogy a szereplőknek sürgős elintéznivalójuk van, nincs idejük megállni beszélgetni. Jacobs azt is elmondta, hogy Hugh Laurie 189 cm-es (6’2” láb) magassága is hozzájárul a módszer sikeréhez, mivel mindenkinél magasabb, így a walk-and-talk-jelenetek igazán markánssá válnak.A The New Yorker újságírója, Nancy Franklin megjegyezte, mennyire nagyszerűek a betegek szerveiben zajló folyamatokat bemutató speciális effektusok: „Lefogadom, hogy nem tudták, hogy amikor a vesék leállnak, olyan hangot adnak ki, mint amikor kipukkasztanak egy buborékfóliát.” A kamera meglehetősen szokatlan „útvonalakat” jár be, a páciens agyában, a lábában, vagy akár az orrában is. Ezeket a speciális effektusokat mégsem mindig számítógépes animációval készítik, hanem makettek használatával és úgynevezett motion control fényképezéssel. A forgatások során gyakran helyeznek el a forgatókönyvben nem szereplő tárgyakat a díszletben, amelyek segítségével Laurie improvizálni tud.A pilotepizódot Kanadában forgatták, a többi epizódot elsődlegesen a Fox Los Angeles-i stúdiójában. A sorozatbeli helyszínt, a New Jersey-beli Princetont Bryan Singer választotta.A sorozat helyszíne a Princeton-Plainsboro Egyetemi Kórház, ez valójában a Princeton Egyetem Frist Campus Centerének épülete a légifelvételeken. A harmadik évad Fél-nóta című részéhez a Dél-Kaliforniai Egyetemen is forgattak. A hatodik évad egyes részei az elhagyatott New Jersey-beli Greystone Park Pszichiátriai Kórházban készültek, ez volt a kitalált Mayfield Pszichiátriai Kórház helyszíne.
A Doktor House főcíme egy fejről készült MRI-kép, amin áttűnik a bekeretezett H betű. Ezen keresztültűnik dr. House arca, majd megjelenik a sorozat teljes címe, House feje eltűnik, a cím aláhúzott lesz és megjelenik a végén az orvosi titulust jelölő M.D. felirat. Ez volt a pilotepizód teljes bevezetője. A többi epizód bevezetője hosszabb, a többi főbb szereplő nevével ábécérendben (Edelstein, Epps, Leonard, Morrison, Spencer), végül Shore nevével.Miután a cím eltűnik, a sorozatbeli kórház épületének légi felvételei látszanak (ezek valójában a Princeton Egyetem épületei). Az ezt követő képeken mutatják be a szereplőket, a legtöbbjük neve az emberi test egy-egy részét ábrázoló kép mellett vagy előtt tűnik fel. Laurie neve az emberi fejet ábrázoló, az agyat szabadon mutató modell mellett jelenik meg; Edelstein neve egy idegsejt axonjainak számítógépes grafikája mellett tűnik fel; Epps nevét egy bordákról készült röntgenképre írták; Leonard neve a két agyféltekéről készült rajzon jelenik meg. A producerek eredetileg szerették volna House botjának és Vicodin-dobozának képét is megjeleníteni a bevezetőben, de ezt a Fox elutasította. Emiatt Morrison neve mellé más képet kellett választani, végül a Princeton Egyetem Carnegie-taván evezők légifelvétele mellett döntöttek. Spencer neve a gerinc egy régies anatómiai rajza mellett jelenik meg. Spencer és Shore nevének megjelenése között House-t és az eredeti három csapattagot láthatjuk a kórház egyik folyosóján. Jacobs szerint a legtöbb háttérképnek nincs különösebb jelentése, egyedül a created by David Shore (készítette David Shore) felirat alatt megjelenő emberi nyaknak van jelentősége, azt jelzi, hogy Shore a „sorozat agya”. 2005-ben a sorozat nyitóképe Primetime Emmy-díjat kapott a legjobb főcím-design kategóriában.A sorozat eredeti főcímzenéje az Egyesült Államokban a Teardrop (Könnycsepp) című dal a Massive Attacktől. A dalt a Cocteu Twins énekesnője, Elizabeth Fraser énekli, a főcímben azonban csak a dal instrumentális verziója hallható. A dal egy akusztikus verziója hallható José González előadásában a negyedik évad záró epizódjában.
Med. univ. Gregory House egy emberkerülő orvosi géniusz, aki egy diagnoszta-csapatot vezet a Princeton-Plainsboro Egyetemi Kórházban, New Jersey-ben. A legtöbb epizód egy páciens betegsége köré épül és úgynevezett cold opennel indít, mikor is a történet elkezdődik egy külső helyszínen, még a főcím megjelenése előtt, bemutatva a páciens tüneteit és kórházba kerülését megelőző eseményeket. Ezután a csapat megpróbálja diagnosztizálni és kezelni a betegséget, ez általában sikertelennek bizonyul és a páciens állapota kritikusra fordul. House osztálya kizárólag olyan betegekkel foglalkozik, akik már több orvosnál is jártak, de nem sikerült megfelelő diagnózist kapniuk. House általában visszautasítja az olyan eseteket, melyek nem keltik fel az érdeklődését. A történet középpontjában legtöbbször House megszokottnak nem nevezhető elméletei és gyógyítási módszere, illetve a többi szereplő reakciója áll, és nem a gyógyítási folyamat maga.
A csapat a differenciáldiagnózis módszerét használja, House vezényletével. House egy táblára írja fel, majd egyenként húzza ki a lehetséges okokat. A páciens betegségét rendszerint rosszul diagnosztizálják és emiatt rossz gyógyszerekkel kezelik az epizód során, ami további komplikációkhoz vezet az állapotát tekintve. Ezek a komplikációk és a felszínre hozott új tünetek azonban segítik House-t és a csapatát a helyes diagnózis felállításában. House sokszor szinte „a semmiből” áll elő a korrekt diagnózissal, legtöbbször egy másik szereplő vagy a saját semmiségnek tűnő megjegyzése vezeti a helyes megoldásra. A sorozatban jól ismert betegségek és nagyon ritkán előfordulók egyaránt szerepelnek. A Doktor House visszatérő poénja (running gag), hogy a csapat felveti, hogy a beteg esetleg szisztémás lupus erythematosusban szenved, de ez sosem bizonyul igaznak.Sokszor azért nem sikerül helyes diagnózist felállítaniuk, mert a beteg hazudik a tüneteiről, a körülményeiről vagy a magánéletéről. House gyakran ismételgeti, hogy „mindenki hazudik”, vagy felveti a csapatnak a lehetőséget, hogy szerinte a beteg nem mond igazat. Ez a feltételezés vezeti House-t a diagnosztizálás és a döntések meghozatala során. Mivel legtöbbször House felvetései „hirtelen megvilágosodáson” vagy ösztönös megérzésen alapulnak, nehéz meggyőznie a kórház igazgatóját, dr. Cuddyt az engedélyhez kötött vizsgálatok vagy gyógymódok esetében. Cuddy leginkább akkor vonakodik engedélyezni House módszereit, amikor nagy az orvosi kockázat vagy a módszer etikailag megkérdőjelezhető. A csapat sem ért legtöbbször egyet House diagnózisával vagy módszereivel, főképp dr. Cameron ellenzi azokat, legtöbbször azért, mert jóval konzervatívabban vélekedik az orvosi etikáról, mint társai.
House-nak, akárcsak a többi orvosnak, a kórház rendelőintézetében is dolgoznia kell. Ezt a munkát kelletlenül végzi, unja, gyakran megpróbál furfangos módszerekkel kibújni a feladat alól; ez az egyes epizódok egyik mellékcselekményeként is szolgál. A rendelésére érkező betegeket gyakran meghökkenti nem mindennapi módszereivel, pimaszságával, azzal, ahogy beleüti az orrát a magánéletükbe. Annak ellenére, hogy teljes érdektelenséget mutat a páciensek bajai iránt, legtöbbször lenyűgözi azokat a gyors és helyes diagnózisaival. Előfordul, hogy a rendelőbeli egyszerű esetek adnak ötletet az epizód középpontjában álló betegség diagnosztizálásához.House a Vicodin nevű fájdalomcsillapító rabja, ez szintén a sorozat egyik központi eleme. Néhány évvel korábban House izominfarktust szenvedett el a combjában, ami fájdalmat is okoz, és bot használatára is kényszeríti. Az első évad Elvonási tünetek című epizódjában House bevallja, hogy Vicodin-függő, de úgy véli a gyógyszer nemhogy gátolja, hanem segíti a munkáját. Cuddy és Wilson szerint House-nak elvonókúrára kellene járnia. Amikor valamiért nem jut Vicodinhoz, House más gyógyszerekkel (morfin, oxikodon, metadon) próbálja csillapítani a fájdalmát. Ha éppen nem dolgozik, gyakorta fogyaszt alkoholt is és magát „nagy ivónak” tartja. Az ötödik évad vége felé House hallucinálni kezd; Wilsonnal együtt egy sor betegség kizárása után megállapítják, hogy a Vicodin-függősége okozza. Egy ideig House tagadni próbálja ezt, az évad záró epizódjában végül elismeri a függőségét, és bevonul a Mayfield Pszichiátriai Kórházba. A 7. évad elején House összejön Cuddyval, kapcsolatuk több mint fél évadon keresztül kitart. A szakítás után House fájdalmai miatt visszatér a Vicodinra. Az évad végén House azt hiszi, hogy Cuddy már továbblépett, ezért autójával behajt volt barátnője házába, és börtönbe kerül. House lecsukása után egy nappal Cuddy felmond, a helyét Foreman veszi át, aki Wilsonnal közösen kihozza House-t a börtönből.
Hugh Laurie játssza a címszereplő dr. Gregory House figuráját, aki egy New Jersey-i oktatókórházban, a Princeton-Plainsboro Teaching Hospitalban praktizál. A nefrológia és a fertőző betegségek specialistája, valamint a diagnosztikai részleg vezetője. House a ritka betegségek diagnosztizálására specializálódott, főnöke, az endokrinológus dr. Lisa Cuddy (Lisa Edelstein), a kórház igazgatója. House és Cuddy kapcsolata bonyolult, beszélgetéseik tele vannak szexuális feszültséggel és célozgatásokkal. Az ötödik évad hatodik epizódjában csókolóznak először. Kapcsolatuk az ötödik évadban nem fejlődik tovább, bár egy későbbi epizód során House azt hallucinálja, hogy szeretkeznek. House legjobb barátja dr. James Wilson (Robert Sean Leonard) onkológus, aki néha segít megfejteni a megoldhatatlannak tűnő betegségeket.House-t munkájában egy háromfős csoport segíti, a neurológus dr. Eric Foreman (Omar Epps), az immunológus, dr. Allison Cameron (Jennifer Morrison), és a belgyógyász (eredetileg sebész), dr. Robert Chase (Jesse Spencer). A harmadik évadban Foreman felmond, House elbocsátja Chase-t, mire Cameron is felmond. Így House diagnosztacsapat nélkül marad a negyedik évad premierjére.Cuddy parancsára House nekilát, hogy új csapatot állítson össze. Negyven jelentkezőt választ ki, akiknek számot oszt 1-től 40-ig, majd leszűkíti a kört a végén hét jelöltre. A válogatási módszere Jacobs szerint a Survivor túlélőshowt idézi. House a jelentkezők képességeit az egyes esetek diagnosztizálása során méri le, ebben Foreman segíti, aki visszatér a kórházba, miután új munkahelyéről elbocsátják a Houséhoz hasonló viselkedése miatt. Mivel Foreman visszatért, ez azt jelenti, hogy House csapatában már csak két hely marad szabadon, ám az orvos trükkösen ráveszi Cuddyt, hogy felvehessen egy harmadik tagot is. Végül dr. Chris Taub (Peter Jacobson), korábbi plasztikai sebész; dr. Lawrence Kutner (Kal Penn), sportorvos-specialista; és dr. Remy Tizenhármas Hadley (Olivia Wilde) belgyógyász mellett dönt (utóbbi a becenevét a válogató során viselt sorszámáról kapta). Az évadzáró epizódban kiderül, hogy Tizenhármasnak öröklött Huntington-kórja van.Az ötödik évad tizenegyedik epizódjában Tizenhármas és Foreman között viszony szövődik, ami még az ötödik évad végén is tart. 2009 márciusában az E! magazin közzétette, hogy az ötödik évad során az egyik szereplő meg fog halni. A huszadik epizódban Kutnert holtan találják a lakásában, lőtt sebbel a fején. House-t kivéve mindenki úgy véli, öngyilkosság történt.Chase és Cameron továbbra is a kórházban dolgoznak, Cameron a sürgősségi osztályon dolgozik, míg Chase sebész. A második évad hetedik epizódjában Cameron és Chase egyéjszakás kalandba bonyolódnak. A harmadik évad közepén csak szexuális jellegű kapcsolatot létesítenek, amit Cameron „alkalmankéntinak” titulál. Mikor Chase bejelenti, hogy többet szeretne puszta testi kapcsolatnál, Cameron szakít vele. Az évad végére azonban Cameron gyengéd érzelmeket kezd el táplálni Chase iránt és komoly párkapcsolatot kezdenek. Az ötödik évad során eljegyzik egymást, majd az évadzáró epizódban össze is házasodnak. Mikor a hatodik évadban Chase újra House csapatának dolgozik, Cameron elhagyja a férjét és a kórházat, kilenc epizóddal később vendégszereplőként tér vissza.A hetedik évadban Tizenhármas igazolatlan szabadságot vesz ki. Cuddy utasítja House-t, hogy női alkalmazottat vegyen fel a helyére, végül azonban maga választja ki a jelöltet, Dr. Martha M. Masters (Amber Tamblyn) személyében. Tizenhármas az évad 18. részében tér vissza, ekkor derül ki, hogy börtönben volt hat hónapig, mert halálba segítette gyógyíthatatlan beteg testvérét. Jacobson és Wilde a hetedik évadik nem számítottak főszereplőnek, a „további szereplők” alatt tüntették fel a nevüket. A hetedik évadban a főszereplők listájára kerültek, Tamblyn azonban nem.
Minden Doktor House–évadban vannak visszatérő szereplők, akik több epizódon keresztül szerepelnek a történetben. Az első évadban Edward Vogler (Chi McBride), egy gyógyszercég milliárdos tulajdonosa öt rész erejéig szerepelt a sorozatban. 100 millió dollárt adományoz a kórháznak, cserébe azért, hogy a testület feje lehessen. Vogler lett volna a gonosz szereplő megtestesítője, a Fox akarata szerint, azonban mire a Vogler-epizódok adásba kerültek a sorozat már olyan népszerű volt, hogy nem volt szükség erre a szereplőre, ezért kiírták a sorozatból. Shore úgy vélte, a gonosz karakter szerepeltetése nem igazolható a Doktor House esetében, hiszen a sorozat címszereplőjéről a nézők tudják, hogy nem rúghatják ki. Stacy Warner (Sela Ward), House korábbi barátnője, az első évad két utolsó és a második évad hét további epizódjában szerepel. A nő azt szeretné, ha House kezelné a férjét, Mark Warnert (Currie Graham), akit House az első évad záró epizódjában porfiriával diagnosztizál. House és a nő újra közel kerülnek egymáshoz, de végül a férfi azt mondja neki, térjen vissza a férjéhez, ami szinte megsemmisíti Stacyt.A harmadik évad több epizódjában is felbukkan Michael Tritter nyomozó (David Morse). Megpróbál bocsánatkérést kicsikarni House-ból, aki korábban egy vizsgálóban hagyta Trittert egy hőmérővel a végbélnyílásában. Miután House megtagadja a bocsánatkérést, Tritter vény nélkül szedett narkotikum birtoklásával vádolja meg és kényszeríti, hogy járjon elvonókúrára. Mikor az ügy bíróságra kerül Cuddy hazudik House érdekében, és a vádakat elejtik. House-nak egy napot börtönben kell töltenie a bíróság megsértéséért, a rehabilitációját pedig a Vicodin hatása alatt fejezi be.A negyedik évad elsődleges visszatérő szereplői az új diagnoszta-csapat jelöltjei. A később véglegesített három szereplőn kívül Jeffrey Cole (Edi Gathegi), Travis Brennan (Andy Comeau), Henry Dobson (Carmen Argenziano) és Amber Volakis (Anne Dudek) visszatérő karakterek. Volakison kívül a többiek a kiválasztási procedúra során elhagyják a sorozatot. Volakis Wilson barátnőjeként tűnik fel az évad további részeiben. Az évadzáró két epizódban Volakis megpróbálja hazakísérni a részeg House-t, amikor is a buszuk karambolozik, és Volakis meghal. Az ötödik évad végén újra feltűnik House hallucinációiban.Lucas Douglas magánnyomozó (Michael Weston) az ötödik évad három epizódjában tűnik fel, a karaktert a The Rockford Files című televíziós sorozat ihlette. House először azért veszi fel Douglast, hogy az kémkedjen Wilson után, mivel Wilson megszakította barátságukat barátnője halálát követően. Később House azért fizeti Douglast, hogy a csapattagjai és Cuddy magánélete után kémkedjen. A tervek szerint amennyiben a közönségnek tetszett volna a karakter, a csatorna készített volna egy spin-off sorozatot Douglas főszereplésével. Ez azonban 2009 őszéig nem készült el. A 7. évadban 13 távozik egy időre, helyét Cuddy nyomására Martha M. Masters rezidens veszi át, aki egy zseni és személyisége House szöges ellentéte.
A Doktor House debütálásakor jórészt pozitív kritikákat kapott, a kritikusok úgy vélték üdítő színfolt a Fox valóságshowkkal tarkított programjában. A TV Guide kritikusa, Matt Roush szerint a sorozat a „szokásos orvosi drámák szokatlan gyógyírja”. David Bianculli a New York Daily News-tól üdvözölte a magas színvonalú színészi játékot és a forgatókönyvet. A The Onion kiadványa, a The A.V. Club a „legkomiszabb” fekete humorú műsornak nyilvánította a Fox műsorai között. John Leonard a New York Magazine-től a „legkielégítőbb” orvosi sorozatnak nevezte, míg a The Boston Globe kritikusa, Mathhew Gilbert elismerően nyilatkozott arról, hogy a sorozat nem próbálja meg mézesmázosan elrejteni a szereplők hibáit, hogy elaltassa a nézők egészségügyi intézményekbe vetett bizalmatlanságát. Brian Lowry a Variety magazintól már nem volt ennyire elragadtatva, szerinte a történetmesélés csupán adathalmazokra alapoz, habár igen csillogó köntösben teszi mindezt. Tim Goodman a San Fransisco Chronicle-től középszerűnek és minden eredetiséget nélkülözőnek minősítette.Gregory House karaktere különösen jó fogadtatást kapott. A The Washington Post kritikusa, Tom Shales szerint „az elmúlt évek legfelvillanyozóbb új főszereplője a televíziózásban”. Rob Owen (Pittsburgh Post-Gazette) „elragadóan közönyösnek” nevezte. A kritikusok összehasonlították például Hercule Poirot-val és Adrian Monk-kal. Laurie játékát elismerő szavakkal illetik. Goodman (San Francisco Chronicle) szerint egy „igazi csoda” és az egyetlen ok, amiért érdemes nézni a sorozatot. Gabrielle Donnelly (The Daily Mail) szerint Laurie összetett egyénisége miatt tökéletes választás volt a szerepre.A sorozat eredeti szereplőgárdája is pozitív kritikákat kapott, Shales a Post-tól „első osztályú csapatnak” nevezte őket. A TV Guide, az Entertainment Weekly és a USA Today szerint Leonard (dr. Wilson) alakítása Emmy-díjat érdemlő. Biancully a Daily News-tól örült, hogy Edelstein (dr. Cuddy) végre tartalmas szerepet kapott. Daniel Fienberg szabadúszó kritikus csalódott, hogy Leonard és Edelstein nem kapnak az alakításukhoz méltóan több elismerést.A negyedik évad nagy horderejű változásai vegyes fogadtatásra találtak. Todd Douglass Jr (DVD Talk) szerint az új csapattal mintha nagyobb lendületet kapott volna a sorozat, „az ötödik évad felállása pedig majdhogynem briliáns”. Alan Sepinwall (The Star-Ledger) szerint az új csapattagok válogatása új erőt adott a sorozatnak és Laurie is jobban meg tudta csillogtatni komikus énjét. A Los Angeles Times újságírójának, Mary McNamarának viszont nem tetszettek a változások: „a szereplőgárdát addig növelték egyre nagyobbra, a történetet addig-addig alakítgatták egyre elaprózottabbra és egyenetlenebbre, mígnem itt maradt egy rakás nagyszerű színész, akik arra kényszerülnek, hogy körbeállják Hugh Laurie-t, és nézik ahogy az összetartja a sorozatot pusztán az akaraterejével.” Robert Bianco (USA Today) üdvözölte a szezonzáró részt, úgy vélve, hogy az íróknak végül sikerült az egyébként túlzsúfolt és túlságosan ambiciózus történetet megmenteniük.Az ötödik évad az első néggyel ellentétben meglehetősen negatív kritikákat kapott. A Sunday Times szerint a sorozat elvesztette a humorát. Maureen Ryan (Chicago Tribune) szerint a „House volt az egyik legjobb televíziós sorozat, de komolyan vakvágányra futott.” McNamara a Los Angeles Times-tól üdítő változatosságnak tartotta Lucas Douglas magánnyomozó karakterét, Ryan szerint azonban „irritáló” volt. A legtöbb kritikát Foreman és Tizenhármas viszonya kapta. Ryan szerint még Chase és Cameron kapcsolatában is több fantázia volt, mint ebben a románcban: „Nem a színészek hibája, hogy nem passzolnak. Az írók hibája, hogy azt hiszik, érdekel minket Tizenhármas magánélete, és hogy rákényszerítik ezt az unalmas kapcsolatot a sorozatra”.A sorozat befejező évadját követően Steven Tong az Entertainment Weekly-től úgy fogalmazott, hogy a sorozat az utolsó évadokra már meglehetősen érzelmessé vált. A New York Magazin Vulture blogjában Margaret Lyons azt írta, hogy „A Housesokkal inkább komplex elmélkedés a gyötrelemről mint csupán egy kórházsorozat, karakterábrázolás, vagy bármi más.” Lyon szerint azonban van egy határvonal a felvilágosult cinizmus és a bizonytalanságba torkolló gyötrelem között, és idővel a sorozat drámaisága csökkenni kezdett, míg „a szenvedés lángja egyre erősebben égett.” Alan Sepinwall tévékritikus véleménye szerint „a közbenső évadok sártengere végül minden meglévő érzelmi kötődésemet elvágta House személyes problémái iránt.”
A premierje óta a Doktor House állandó népszerűségnek örvend. Az első évad az összes televíziós sorozat nézettségi listáján a 24. helyen végzett, míg a nők között a kilencedik legnézettebb volt. A következő három évad az összes nézőt tekintve mindig top tízes helyezést ért el. A legtöbb nézőt a harmadik évad vonzotta, epizódonként átlagosan 19,4 millió nézővel az Egyesült Államokban. Jacobs szerint az alkotó csapatot is meglepte a nézettség. Az ötödik évad epizódonként 12 millió nézőt ültetett a képernyők elé, összesítésben pedig a 19. helyen végzett. Az American Idol után a Doktor House a Fox csatorna legnézettebb műsora.A Doktor House legnézettebb epizódja az Egyesült Államokban a negyedik évad Fagyos című része volt, melyet a Super Bowl XLII után vetítettek. Több mint 29 millióan nézték. A sorozat azon a héten harmadik helyen végzett, az American Idol-lal együtt, és csak a Super Bowl és az azt követő ünnepség felvétele előzte meg.Az alábbi táblázat az Egyesült Államokbeli nézettséget összesíti, epizódonkénti átlagnézőszám alapján, egy-egy évadra.
Magyarországon a Doktor House a TV2 egyik legnézettebb műsora volt, epizódonkénti 600 000–1 200 000 között változó nézőszámmal, ám az országos nézettségi listán a többi csatorna műsoraival összehasonlítva ritkán került be a harmincas toplistába.
A Doktor House számos díjat és jelölést kapott. 2005-ben megkapta a Peabody-díjat, melyet a nem konvencionális orvos-figuráért és az „orvosi Sherlock Holmes-esetekért” ítéltek oda. A sorozat szerepel az Amerikai Filmintézet (AFI) 2005-ös, „Az Év 10 Televíziós Programja” listájában.A Doktor House-t hat Golden Globe-díjra jelölték, ebből kettőt kapott meg. Hugh Laurie-t négyszer jelölték a legjobb férfi főszereplő díjára drámai tévésorozatban, melyet 2006-ban és 2007-ben meg is nyert. 2008-ban és 2009-ben a sorozatot jelölték a legjobb drámai tévésorozat Golden Globe-díjára.Hugh Laurie 2007-ben és 2009-ben Screen Actors Guild-díjat kapott drámai sorozatban nyújtott kiemelkedő férfialakításért. 2005-ben, 2007-ben és 2008-ban Laurie-t Emmy-díjra jelölték a drámai tévésorozat legjobb férfi főszereplője kategóriában. Magát a sorozatot is jelölték Emmy-re 2006-ban, 2007-ben és 2008-ban.David Shore az első évad Három sztori című részének forgatókönyvéért 2005-ben Emmy-díjat és Humanitas-díjat kapott. Lawrence Kaplow a második évad Boncolás című epizód forgatókönyvéért elnyerte a Writers Guild of America díját 2005-ben. Greg Yaitanes rendező 2008-ban Emmy-díjat vihetett haza a negyedik évad House feje című epizódjáért. 2007-ben a sorozat maszkmesteri Emmy-díjat kapott arcprotézisért.2005-ben Laurie szerepelt a TV Guide magazin címlapján, mint a „Legszexisebb férfi a tévében”. 2008-ban a valaha volt második legszexisebb televíziós orvosnak szavazták meg, az első helyen George Clooney végzett a Vészhelyzet-beli Doug Ross szerepében.2011-ben Hugh Laurie bekerült a Guinness Rekordok Könyvébe mint legnézettebb férfi főszereplő televíziós műsorban.
A marburgi egyetem orvostudományi karán a dr. House filmsorozat szemináriumi tantárgy lett. Jürgen Schäfer az orvosi kar igazgatója, az egyik leghíresebb német kardiológus egy interjúban elmondta, hogy „a dr. House-t rendszeresen megtekintik, elemzik az orvostanhallgatókkal a heti szemináriumon. Az ugyanis az általános megítélés, hogy a tanterv hasznos kiegészítését jelenti.” A professzor szerint a sorozat nemcsak szórakoztató és izgalmas, hanem jóval közelebb áll a valósághoz, mint minden más általa ismert orvosi televíziós sorozat. Ez nem azt jelenti, hogy „dr. House orvosi magatartása általánosságban elfogadható lenne, de hát filmről van szó, így az megengedett”. A sorozat ugyanakkor a professzor szerint rendkívül jól ábrázolja az egyes betegségek tüneteit, az azokkal járó panaszokat, s a kezeléssel kapcsolatos elképzeléseket, a diagnózis-felállításokat. Az igazgató szerint a diákok egyik „kedvenc” tantárgyáról van szó.Magyarországon bioetikai tárgyú előadássorozat és szakkönyv témája is lett a filmsorozat.
2008-ban a világon összesen 66 országban vetítették a sorozatot, több mint 81,8 millió nézővel a legtöbbet nézett televíziós sorozat volt a világon, túlszárnyalva még a két korábbi év győztesét, a CSI: A helyszínelők-et és a CSI: Miami helyszínelőket.).Az Egyesült Államokban a Fox, Kanadában a GlobalTV sugározza, megegyező időosztásban. 2008-ban Kanadában a harmadik legnépszerűbb sorozat volt, Németországban pedig a legtöbbet nézett, Olaszországban 2. helyen végzett, Csehországban pedig harmadik helyen. A Doktor House Franciaországban, Spanyolországban, Svédországban és Hollandiában is rendkívül népszerű. Az Egyesült Királyságban a Five televíziós csatorna sugározta az első négy évadot, az ötödiket pedig a Sky1. Az évadok körülbelül egyéves késéssel érkeznek meg a szigetországba. Ausztráliában a Network Ten, Új-Zélandon a TV3 vetíti. Magyarországon a TV2 és az AXN sugározza (utóbbi az ismétléseket).
A sorozat részei letölthetőek az Amazon.com-ról, és az iTunes Store-ról. 2007-ben az NBC Universal (a terjesztő) és az Apple Inc. (az iTunes Store tulajdonosa) közötti vita miatt a negyedik évad nem volt elérhető iTunes Store-on. Az epizódok a Fox hivatalos honlapján is megtekinthetőek voltak. 2017 áprilisáig a Netflix katalógusában is elérhető volt a sorozat.Mind a nyolc évad megjelent DVD-n, valamint blu-rayen is.
Az eredeti főcímzene a Massive Attack Teardrop (Könnycsepp) című száma, amit Elizabeth Fraser énekel a Cocteau Twins együttesből. A sorozat főcímében azonban csak a dal instumentális verziója hallható. Szerzői jogi problémák miatt több országban – például Magyarországon – sem használhatják ezt a dalt a televíziós vetítések során, helyette a Scott Donaldson és Richard Nolan által kifejezetten a sorozathoz komponált főcím hallható. A második évadtól ezt felváltja Jason Derlatka és John Ehrlich főcímdala.A szerzői jogi problémák azonban csak a televíziós sugárzásra vonatkoznak, így a kiadott DVD-ken az eredeti zenék hallhatók.
A sorozathoz 2008. szeptember 18-án a Nettwerk Records adta ki a hivatalos zenei albumot House, M.D. Original Television Soundtrack címmel.
Ez a szócikk részben vagy egészben  a   House (TV series) című angol nyelvű Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.
Benson, Kristina. House MD: House MD Season Two Unofficial Guide: The Unofficial Guide to House MD Season 2. Equity Press (2008) 
Challen, Paul. The House that Hugh Laurie Built: An Unauthorized Biography and Episode Guide. ECW Press (2007). ISBN 1-55022-803-X 
Holtz, Andrew. The Medical Science of House, M.D.. Berkley Trade (2006). ISBN 0-425-21230-0 
Jacoby, Henry. House and Philosophy: Everybody Lies. John Wiley & Sons (2008). ISBN 0-470-31660-8 
Wilson, Leah. House Unauthorized: Vasculitis, Clinic Duty, and Bad Bedside Manner. Benbella Books (2007). ISBN 1-933771-23-2

A dokumentumfilm széles kategóriája azon filmeknek amelynek célja a valóság "dokumentálása". Ez lehet vizuális ábrázolás is szavak, cselekményes történet nélkül; de leggyakrabban valós eseményekről és emberekről szól, tényeken alapul. Utóbbi eredete a filmhíradókban gyökerezik.
A műfaj megnevezése a francia Documentaire kifejezésből származik, amelyet eredetileg útifilmekre használtak.
Sok esztéta szerint az igazi dokumentumfilmnek tartalmaznia kell a szociális értékeket, azzal a céllal, hogy a társadalmi és gazdasági körülményeken javítani lehessen.
Angliában Scott kapitány déli sarki expedíciójáról gyártottak 90 perces dokumentumfilmet, ami 1911-ben jelent meg. Az USA-ban D. W. Griffith forgatta a Pancho Villa által vezetett mexikói népfelkelésről szóló filmet, melyeket műtermi felvételekkel kombinált össze. 1914-ben John Ernest és George M. Williamson tengeri filmeket készítettek. A kreatív filmes dokumentarizmus az USA-ban Robert Flaherty filmjeivel született meg 1922-ben, aki az eszkimók életéről forgatott filmeket. Oroszországban Dziga Vertov létrehozta az orosz dokumentaristákat összegyűjtő Kinoglanzt a 20-as években. Itt vágási és egyéb képmanipulációs eljárásokat alkalmaztak. Leghíresebb filmje a rejtett kamerás technikát használó Ember a felvevőgéppel lett. Szergej Mihajlovics Eisenstein Október című filmje a szocialista forradalom élményeit egy dokumentumfilm hitelességével keltette életre. A szovjet filmesek munkái gyakran szolgáltak propagandafilmnek. A kor filmjei nem foglalkoztak a társadalom mondanivalóival. A Nanook viszont bebizonyította, hogy a mindennapi élet bemutatása is kelthet drámai hatást a nézőkben. Vertovék megmutatták, hogy a szovjet montázs alkalmazásával befolyásolhatják a nézők érzelmeit. Walter Ruttmann 1927-ben bemutatott Berlin, egy nagyváros szimfóniája című mozija már impresszionista hatást ért el. A következő évtizedben Grierson, skót tudós a kommunikációs média társadalomra gyakorolt hatását tanulmányozta.
Leni Riefenstahl Az akarat diadala, illetve a Berlini Olimpia című filmjei lenyűgöző erővel mutatták be a nácizmus filmkészítésre gyakorolt hatását. Leni eredeti képi és kamerai megoldásokat alkalmazott filmjeiben. Az előbbi a nemzetiszocialista párt nürnbergi taggyűlésén készült, a másik a németség faji felsőbbrendűségének állít emléket, Göbbels utasítása és ízlése szerint.
A Szovjetunió propagandafilmjeit gyakran híres filmrendezők készítették, például Jean Renoir. A második világháború kirobbanását követően a dokumentumfilm szárnyalása kezdődött meg Hollywoodban, a háborús propagandafilm élére Frank Capra, John Huston és Walt Disney állt.
A világháború vége visszaesést okozott a dokumentumfilm gyártásban. Kelet-Európában az állami támogatás révén szünet nélkül születtek meg a központi kormányzatok propagandafilmjei. Magyarországon Gyarmathy Lívia, Ember Judit, Forgács Péter, Csőke József és Sára Sándor váltak elismert dokumentumfilmessé.
Napjainkban nem egy műholdas televízió csatorna működik, amely napi 24 órájában kizárólag dokumentum filmeket sugároz: Spektrum, National Geographic.
A leghamisabb film a dokumentumfilm – írja François Truffaut. Godard viszont egész életében egy végtelen filmhíradót szeretett volna készíteni. Ismert vándormotívum az a rendezői vágy, hogy milyen jó is volna egy gyufásskatulyáról filmet csinálni.
Még mindig a dokumentumok hamisságánál tartunk. Ha a filmrendezők titkos vágyát, hogy ugyanis filmet lehetne csinálni egy gyufaskatulyáról, valaki megvalósítaná – azt a filmet csakis fikcióként bámulhatnánk. (Különben mi értelme volna, hogy a vásznon nézzük, s ne a dohányzóasztalon?) Alfred Hitchcock legdédelgetettebb terve az volt, hogy az étel, a táplálék körforgásáról forgat nagy filmet. Ő talán dokumentumnak hitte volna (a világ első nem-hazug dokumentumfilmjének), a néző fikciós játékfilmnek.
Két megkerülhetetlen példánál időznék kicsit el, a dokumentumfilm történetének klasszikusainál. A Nanook (és Flaherty másik sokat idézett klasszikusa, a Louisianai történet) hamisítatlan játékfilm, mindkettő megrendezett jelenetekre épül. Az a furcsa bennük azonban, s azért (is) remekművek, mert játékfilmként sem hamisak: igazi dokumentumok. Ilyen furcsa és logikátlan a művészet.
S itt a harmadik példa. „A kecske és a füst”. Buñuel egy elképesztően nyomor pusztította vidéken forgat, ahol termőföld nincs, csak sziklák, s a kenyér ismeretlen. A nyomorgók szikláról lezuhant kecske húsát eszik. Buñuel türelmetlenül kiigazítja a valóságot. Nem várta ki, míg a kecske lezuhan: lelövette a sziklán. Árulkodó kis füstfelhő gomolyodik a kép bal sarkán. Csalt a rendező. Apróság talán, de az már nem, hogy filmjének alapja, a kiindulópontja is vitatható talán. Ugyanis, mint Buñuel később elmondja, a Hurdes vidékének csak a felső tája kősivatagi, kenyér- és növény nélküli pokol, jó néhány hurdesi település nem él nyomorban. A film erről hallgat. A szikár tényfeltáró alapréteg fölébe kerekedik a metafizikai sík. A filmet áthatja a halál mindenhatósága, a kakasfej-letépési viadaltól a filmet záró éjjeliőr-szövetségéig. A rendezők nem avatkoznak a valóságba, csak átitatják saját személyiségükkel.
A magyar dokumentumfilmes hagyományra szembeszökően jellemző a szubjektív fogalmazás és látásmód. „Emberléptékű hagyomány” – írta egy méltatás a Pócspetrire célozva, jogosan. A Recsk, a Cséplő Gyuri, A Dunánál megkerülhetetlen példája is ide kívánkozik. E filmek érzelmekhez (is) szólnak. Bennük áldozatok beszélnek és emlékeznek. Gyakoriak a könnyek. Egyedi sorsokat követnek. Játékfilmes elemekkel élnek, sőt gyakran zavarbaejtően a játékfilm határán imbolyognak. Nem tárgyilagos oknyomozás ez a folyamat, hanem hínáros sorsokba merülés, véletlenekkel, elkanyarodásokkal, zűrzavarral.
E filmfajtának legutóbbi nagy művészi eredménye Almási Tamás Meddő című, sorskövető dokumentuma. Munkanélküliek. Vashulladék-lopás és kilakoltatás élőben. A vashordalék kibányászása és elhordása a valóság játékfilmes módon való rekonstruálása (legalább részben). A mázsás kőzetdarabokat réten és salakhegyek mellett cipelő szereplőket kísérő kamera játékfilmben is így követné őket: nem nézhetnek a kamerába, „hamisan” úgy tesznek, mint más napokon, amikor nincs ott semmiféle kamera. Eljátsszák saját munkájukat. Rekonstruálják önmaguk tetteit. Ezzel szemben a film másik fő képsora, a kilakoltatás cinéma direct, a kamera itt csak felveszi a jelenléte nélkül is bekövetkező eseményt. Vannak aztán a kérdező epizódok: interjú-riportfilmekben megszokott pillanatok. Nem „tiszta” oknyomozás tehát a Meddő: rendezője a tényfeltárásnál is fontosabbnak tartja a játékfilmes érzelmi hatást.
Csak doktrinér módon lehet hibáztatni ezt a módszert. Elvek és módszerek önmagukban nem minősíthetnek. Minden bizonyító példának a bizonyító ellenpéldája is lehet igaz, lehet hamis. Hogy dokumentum-szereplők úgy tesznek, mintha nem volna ott a kamera? E módszer Schiffer Pártfogolt című filmjében kudarcot vallott, hamis lett az eredmény; más (fentebb említett) Schiffer-filmek ugyanezzel a módszerrel a magyar dokumentumművészet nehezen felülmúlható csúcsai. Nem szerencsések az efféle prekoncepciók soha, de legkevésbé a megszámlálhatatlan alrendbe sorolható, sokféle dokumentumfilm esetében. Bár senki nem tudja meghatározni, mi is a valódi dokumentum, az nyilvánvaló, hogy a „beszélőfejes” interjúmódszer is járhat művészi sikerrel, mint Sára Sándor Pergőtűze esetében láttuk. De egy majdnem ellenkező pólusú módszerrel, a játékfilmhez közelebb állva, a fikciós határmezsgyét bátran megközelítve is sikerülhet a valóság mélyére kerülni, miként Schiffer Pál, vagy akár az interjúalanyokat nógatva, horribile dictu „vezetve” is, mint a Pócspetriben Ember Judit tette.
A legjelentősebb dokumentumfilm fesztiválokat Bolognában, Brüsszelben, Budapesten, Lipcsében, Edinburgh-ben és Velencében rendezik.
Kísérleti dokumentumfilmek közé sorolják a Qatsi trilógiát (Koyaanisqatsi, Powaqqatsi, Naqoyqatsi) és a Világok arca: Baraka-t, melyek egyedi filmes nyelvezetükről váltak ismertté. Nem tartalmaznak szövegeket, dialógusokat, csak zenével és képpel ábrázolnak.
forrás: Bikácsy Gergely írása a Filmvilágból. (játékfilmesek dokumentumai és a magyar dokumentumfilm rész)[forrás?]
Dokumentumfilm sorozatok: http://archive.is/20121130053639/dokumentumfilmek.blogspot.com/
Patkós Dániel: A hazug varázsdoboz (Az ál-dokumentumfilmek manipulációs technikái)
A Dombóvári Gazdasági Vasút egy keskeny nyomtávolságú, egyvágányú, nem villamosított gazdasági vasút volt Dombóvár és Csoma-Szabadi között 1948-tól 1979-es megszűnéséig. 1980-tól 1984-ig Dombóvár és Tüske közt mint Úttörővasút üzemelt, 1994-ben bontották el véglegesen.
Dombóvár város a Délkelet-Dunántúl dombvidékei közt kanyargó Kapos folyó mellett található, Tolna, Baranya és Somogy megyék találkozásánál. A terület híresen jó földje elősegítette a mezőgazdasági kultúra korai kialakulását. A törökök kivonulása után a 17. század végén a Dombóvár környéki gazdátlan területeket Esterházy Pál nádor vásárolta meg 50 000 forintért. Ezzel az aspektussal az Esterházy család befolyása egészen 1944-ig meghatározó lett a település életében. Az Esterházy-uradalom Konda-pataktól keletre eső, valamint tüskepusztai és nosztányi területeit a Dőry-család bérelte. Dőry Ó-Dombóvár területén 1912-ben – később európai hírűvé vált – konzervgyárat létesített, melynek épülete a mai napig áll, jelenleg a Jam-csarnok ifjúsági kulturális központnak ad helyet. A helyi köznyelvben csak „lekvárgyár”-ként emlegetett üzem, valamint a lengyár igen jelentős, utóbbi közvetlen szerepet játszott a gazdasági vasút létrejöttében.
A legendásan tehetséges gazdálkodó, Dőry Etelka kezdeményezte 1911-ben az új-dombóvári MÁV-állomásról kiinduló, Tüskepusztát, a Mászlonyi-utat, Szilfáspusztát és Nosztányt érintő 760 mm nyomtávolságú lórévasút építését. Az újdombóvári MÁV-állomáson az átrakáshoz két keskeny nyomtávolságú vágány állt rendelkezésre. Az egykori hercegi malom északi részén deltavágányt alakítottak ki, így a vasút mindkét végpontja felől körüljárás nélkül haladhattak be a kisvasúti szerelvények a malom udvarán kialakított jelentős vágányhálózatra. A kisvasút itt egy ponton keresztezte a Dőry Konzervgyárba vezető normál nyomtávú iparvágányt (érdekesség, hogy ez a megoldás az utolsó időkig megmaradt!). Az Ó-Dombóvárt Új-Dombóvárral összekötő, a helyiek által csak „szenesútnak” nevezett földútnál egy kitérőt létesítettek a lengyár felé, majd egy újabb sínpár tért vissza a fővágányhoz. A vonal a mai Kórház utca jobb oldalán haladt ki a településről. A pálya 7 kg/fm tömegű sínekből épült, melyeket sínszögekkel erősítettek a talpfákhoz, a korabeli felfogás szerint minden alépítményt nélkülözve; ezek voltak az ún. „mezei vasutak”. Kezdetben szamár vontatta lórévonatok közlekedtek az akkori igényeket teljes mértékben kielégítő „R” sorozatú, deszkafalú lórékkal. A vonalat egészen 1948-ig használták lóvontatással mezőgazdasági termények betakarításához, az 1950-es években bontották el, mivel a Községi Tanács a településen belüli szakaszát házhelynek mérte ki.
A dombóvári GV-hálózat nagyobb része 1923-ban épült a településtől északra található nagybirtokok áruszállítási igényeinek kielégítésére. 1948 és 1950 között összekötötték a Csoma-Szabai GV-vel és a dalmandi kisvasúttal, majd a Gazdasági Vasutak első Ötéves Tervének keretében megépült Inámpuszta-Cserepespuszta szakasszal érte el végleges, 60,3 km-es hosszát.
A Dombóvári GV másik főbb vonala eleinte tőle függetlenül fejlődött: Csoma-Szabadi MÁV állomásról indult északnak, egészen Somogyszilig. A vasút a kegyes tanítórend tulajdonában volt, jóvoltukból a pálya 1914-es átadását követően a személyszállítás is megindulhatott a vonalon két- és négytengelyes, lórékből átalakított személykocsikban. A kegyes tanítórendnek két vontatójárműve – egy gőzmozdonya és egy Austro-Daimler-motoros mozdonya – is volt. Inám állomáson az államosítás után deltavágányt létesítettek, és az addig különálló két vonal, a Dombóvári és a Csoma-Szabadi GV itt csatlakozott.
Érdekesség: a MÁV Pécsi Igazgatóságának 1960-ban kiadott vonalhálózati térképén a GV teljes vonalhossza több, mint 70 km volt!Szintén 1948-ban készült el az Inám-Somogyszil vonal. A Kispuszta és Inám között felbontott anyagokból fektették le a Gölle és Inám közti sínpárt, immár 9,3 kg/fm tömegű sínekből.
Pályajellegük szerint a vonalakat 1953. január 6-ai dátummal a hegyvidéki vasutak közé sorolták. A pálya ágyazata a rendelkezésre álló anyagoknak megfelelően többnyire salakból készült, melyet a dombóvári fűtőházból és a három dombóvári téglagyárból szállítottak. Az ekkor már mindenhol 9,3 kg/fm-es síneket a talpfákra szögekkel erősítették rá. A nyomtáv egységesen 760 mm volt, a legkisebb pályasugarat R = 30 m-ben rögzítették, a legnagyobb emelkedés 35‰ volt. A maximális engedélyezett tengelynyomás 2,7 t, a megengedett sebesség 15 km/h volt. Üzembe helyezése után nem sokkal az új gazdasági vasutat egy időre a Dőry-mezei vasúttal is összekötötték, azonban az időközben igen leromlott állapotú vonalat az 50-es évek elején felszámolták, ezért a malomhoz és a lengyárhoz új iparvágányok épültek. A Dombóvárt Újdombóvárral összekötő „Szenesút” kiváltására műutat építettek a Konda-völgyben, amely egy felüljáróval keresztezte a kisvasút nyomvonalát.
A hálózat jellegénél fogva Dombóvár, Dalmand, Nak, Somogyszil, Gölle, Attala, valamint Csoma-Szabadi belterületén is áthaladt. A végállomásokat is beleszámítva a hálózatnak összesen 19 megállója volt. A gazdasági vasút két helyen csatlakozott normál nyomtávolságú MÁV-vonalakhoz, a Budapest-Gyékényes fővonalhoz a csoma-szabadi, a Dombóvár-Lepsény mellékvonalhoz (egykori HÉV) pedig a dalmandi MÁV-állomáson.
1955-ben a gőzmozdonyok mellé két db C–50 sorozatú motormozdony érkezett, majd számuk ugrásszerűen nőtt; ezt követően a személyvonatokat már javarészt az új, korszerű dízelmozdonyokkal továbbították. A C–50-esek érkezése előtt is rendelkezett a GV motormozdonyokkal, így egy traktorból gyárilag átalakított Hofherr-mozdonnyal, valamint az 50-es évek elején a Dombóvári GV-n üzembe állított, Roessemann-Harmatta Gép és Csőgyár Rt. által gyártott A–26-ossal. Előbbit meghajtása miatt „Láncosnak”, „Csotrogánynak” csúfolták.
Érdekesség: egyes források szerint a Dombóvári Gazdasági Vasúton egy L–60 típusú, az egykori NDK-ban gyártott dízelmozdony is megfordult!
A GV hálózatának legjelentősebb bővítésére, felújítására 1948 és 1960 közt került sor. A korszerűsítés jegyében helyenként a nyomvonal is módosult, elsősorban a kis sugarú ívek miatt. A felújítást már 14 kg/fm-es, a kezdetinél jóval nehezebb sínekkel végezték, a felújított szakaszon az engedélyezett sebességet is megemelték 30 km/h-ra, a maximális tengelynyomás pedig 5,5 tonna lett. A munkák kivitelezéséhez Szeghalomból áttelepítették a Vasútépítő Nemzeti Vállalat 223. sz. Építésvezetőségét Inámra, illetve Nakra. 1950-ben átvezényelték őket a Balatonfenyvesi GV építéséhez, annak befejeztével azonban 1958-ban ismét visszatértek a Dombóvári GV-hez. A 60-as években lezárult rekonstrukciós munkálatokkal érte el a GV végleges formáját.
A távlati tervek közt szerepelt a dombóvári és a kaposvári GV-hálózatok összekötése is; erről a Somogyi Néplap 1956-ban adott tájékoztatást, azonban megvalósítására már nem került sor.
A GV üzemfőnökség megalakulásakor megfelelő épület híján a szomszédos Cementipari Vállalatnál kapott egy fűtetlen szolgálati helyiséget. A vasút eredeti vágányhálózata, mely még a 20-as évekből maradt rá, az államosítás után megugrott forgalomhoz már nem tudott alkalmazkodni, így az 50-es években égető fontosságúvá vált a vonal teljes rekonstrukciója, valamint egy korszerű állomás létesítése a megfelelő szolgálati helyiségekkel. A szocreál stílusú felvételi épületet Rimanóczy Jenő tervei alapján 1952-ben kezdték építeni és 1953-ban adták át. Az állomási vágányok számát háromra emelték és válaszfalak kibontásával megnövelték a motorszín kapacitását, így egyszerre már három mozdonyt tudtak tárolni. A szállítmányok mérlegeléséhez vágányhídmérleget létesítettek. Mivel a Dőry-mezeivasút elbontása után nem volt lehetőség közvetlen átrakásra a MÁV-állomáson, ezért a későbbiekben ezt a GV állomás területén áthaladó téglagyári iparvágányon végezték.
A műhely 1950-ben alakult meg, kezdetben a kaposvári cukorgyár berendezéseinek felhasználásával. Az épület eredetileg a tejüzem tulajdona volt, annak elköltözésével került a GV-hez.
kovácsműhely (itt gyártották a többi GV-műhelynek a C–50-es mozdonyok laprugóit)
1961-ben egy országos méretű pályaállapot-felmérés keretében a következő megállapítások születtek a Dombóvári GV-ről:
Az egyes vonalszakaszok állapota nagy változatosságot mutatott, mivel különböző időben, különböző felépítménnyel készültek.
9,3 kg/fm: Csoma-Szabadi–Somogyszil, Dalmand–Szilfáspuszta, Nosztány–Inámpuszta, alsóleperdpusztai és felsőleperdpusztai szárnyvonalak
18 kg/fm: Inámpuszta–Cserepespuszta (3,5 km)A 14 és 18 kilós felépítmények jó állapotúak, egy részük vasbetonaljakon fekszik. A 9,3 kg/fm-es szakaszok teljesen elhasználódottak, a 7 kg/fm-es sínrendszerűek járhatatlanok.
A MÁV összesen 33 000 000 forintot kívánt a Dombóvári GV felújítására szánni, melynek 5 éven belül kellett volna megtörténni, azonban az országos szinten tapasztalható forgalom-visszaesés miatt a KPM elállt eredeti elképzeléseitől és inkább lemondott a GV-k szárnyvonalairól. A vonalak megszüntetésének szerte az országban azonos okai voltak, az egymás után épülő szilárd burkolatú utaknak köszönhetően az áruszállítás kezdett a közútra terelődni, valamint az egyre terjedő autóbuszokkal sem tudta a kisvasút a versenyt felvenni. A még meglévő hálózatok hossza fokozatosan csökkent. Egy felmérés során a Dombóvári GV-t a III. kategóriába sorolták, vagyis a forgalom közútra terelése előtt hatékonysági vizsgálatot kell végezni. Nem tudni, hogy erre sor került-e, egy biztos, hogy az 1968-as közlekedéspolitikai koncepció áldozatai közt a Dombóvári Gazdasági Vasút is szerepelt. Ezek szerint a GV-t 1980. december 31-éig kellett felszámolni.
1965-ben a Dalmandi Állami Gazdaság a Szilfás–Alsóleperd–Felsőleperd–Dalmand szakaszt átvette
1972-re rendszeres közlekedés már csak a Dombóvár–Nak–Cserepespuszta–Inám–Gölle–Csoma-Szabadi gerincvonalon volt. Még ugyanebben az évben megszűnt a forgalomirányítás Csoma-Szabadi állomáson.1979. december 31-én 24:00-kor a Dombóvári Gazdasági Vasút hálózatán a közforgalom megszűnt, a személyszállítást a Volán vette át. 1981-ben elbontották az Attala és Cserepespuszta közti szakaszt, 1982-ben pedig megkezdődött a Csoma-Szabadi és Szentivánpuszta közti pálya felszámolása.
1980. május 1-jén Vidóczi László tanácselnök kezdeményezésére a GV Dombóvártól Tüskepusztáig tartó szakaszán ismét megindult a személyforgalom, immár Úttörővasútként újraszervezve. A tervek szerint a vasút egészen az alsóhetényi parkerdőig húzódott volna, ahol ifjúsági tábort alakítottak volna ki. A megmaradt járművek új festést kaptak, valamint három, korábban GV-pályaszámú C–50-est is új pályaszámmal látták el (M 2001–2002–2003 - ex. GV 3707, 3769, 3776). A vasút mellett található II. sz. téglagyár eddigre már felélte a területén lévő agyagbányát, így az Úttörővasúttal szerződést kötött, hogy évi 1 000 000 forint ellenében folytatják a gyár alapanyaggal való ellátását, amelyet egy tüskei bányából hoztak billenőcsillékben. A vasút kiköltözött a régi felvételi épületből, így kapott egy fémszerkezetes, hullámbádog borítású épületet a szolgálati helyiségek és a váróterem számára. 
Az Úttörővasút ünnepélyes megnyitóján egy emlékeztető felirattal ellátott kőtömböt avattak az egykori GV állomás területén. A szerelvény csak a földbányáig járt, mivel az alsóhetényi parkerdőig vezető pálya építési munkálatai még folytak. A Tüskéig vezető pályán egészen 1984-ig fenn tudták tartani a forgalmat. Ebben az évben vezetőségváltás volt a Tolna-Baranya Megyei Téglagyári Egyesülés élén, és az új vezető lassan csökkentette a megrendelések számát, majd végül teljes egészében visszamondta. Ennek hatására az Úttörővasút működése fedezet nélkül maradt. A utolsó menetre 1984. május 1-jén került sor.
A vasút bezárása után szinte azonnal, 1984 nyarán nekiláttak a 61-es út feletti szakasz bontásának. Az Úttörővasút megszűnése után pályázat keretében értékesítették a megmaradt járműveket, azonban a kocsik jelentős része – még a bezárás után 10 évvel is – egészen 1994-ig az állomás vágányain állt. Az utolsó pályaszakaszok felszedésére, valamint a muzeális értékű járművek elbontására 1994 őszén került sor.
A mai napig a vasút emlékét őrzi az egykori állomás felvételi épülete és mozdonyszínje. Az épület 2008 nyarán renováláson esett át. A GV hangulatát őrzi az egykori műhely, melyet autóbontóvá alakítottak. A nyomvonal a településen belül jól karbantartott, kerékpár-, nordic walking- és gyalogútként funkcionál. Megtalálható még a Dombóvárt Újdombóvárral összekötő műút felüljárója. A vasút anyagait több helyen autóbejáróként, kerítésként, szőlőkaróként hasznosították. A járművek egy részét helyben szétvágták, mások más kisvasutakhoz kerültek, így a Tömörkényi Halgazdasági Vasúthoz, a Csömödéri Állami Erdei Vasúthoz, valamint számtalan más állami gazdasághoz, erdészethez. Az Úttörővasút megnyitásakor elhelyezett emlékkő ma a dombóvári Baross Gábor Vontatási Főnökségen található.
Beles Lajos. Fejezetek a Dombóvári Gazdasági Vasutak történetéből…, 1. kiadás, MÁV Nosztalgia Kft. (1999)
A Dombóvári Gazdasági Vasút mozdonyállomásítási listája egy német oldalon (hiányos)