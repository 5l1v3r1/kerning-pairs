
Esőerdőknek az erősen csapadékos (1500–10 000 mm/év) éghajlaton növő erdőtársulásokat nevezzük.
A csapadékos, meleg és viszonylag állandó időjárás mellett, különösen az Egyenlítőhöz közel, az élőlények rendkívüli sokfélesége alakult ki. Ez a rovar-, madár-, és fafajok hatalmas számában is megmutatkozik. Területük zsugorodik túlzott fakitermelés, mezőgazdasági használat miatt, és nagyon nehezen állnak helyre.
A trópusi esőerdők öve az Egyenlítőtől északra és délre is nagyjából a 10. szélességi fokig terjed, de a tengerpartokon, egyes óceáni szigeteken és nedves szelek (passzát, monszun) fútta területeken ezen észak és dél felé is jelentősen túlterjeszkedik. Az esőerdő kialakulásához szükséges csapadékmennyiség az Egyenlítő vidékén évi 2000 mm, az Egyenlítőtől távolodva csökken.
A szubtrópusi esőerdők (dzsungelek) a trópusokon, 1000–2000 m között növő hegyi esőerdőkre emlékeztetnek. Növényzetükben gyakran keverednek a trópusi és a mérsékelt övi elemek. Főként monszunvidékeken gyakoriak. A Föld legsűrűbben lakott vidékei.
A mérsékelt égövi esőerdők mindig óceáni éghajlaton, a tengerparton és annak közelében alakulnak ki olyan helyeken, ahol az éves csapadék legalább 1500 mm. Ez a fajta növényzet Európában ismeretlen.
Nagymedve esőerdő (az USA és Kanada Csendes-óceáni partvidéke egy keskeny, de mintegy húsz szélességi fokon át nyúló sávban).

A dzsunka hajótípus jellegzetessége a bambuszrudakkal merevített vitorla, és a hosszan hátranyúló tat. A hajótípus Kína partjai mentén alakult ki és ma is használatban van.
A kínai dzsunkák az i.sz. 5–6. században jelentek meg a nyílt tengeren. A 15. századig valószínűleg a kínai dzsunka volt a legnagyobb méretű hajó, egyes leírások 180 méter hosszúságú dzsunkákról írnak. A 12. század végén épült Angkorthom angkori város egyik domborművén kínai dzsunka látható. A mai, 21. században létező dzsunkák kevés eltérést mutatnak ehhez képest. Ebből arra következtethetünk, hogy a Marco Polo, Ibn Battúta és más korabeli írók már egy régebb óta kifejlesztett, ezért azóta keveset változó hajótípust írtak le. Az érem másik oldala, hogy az akkori kínai társadalmi berendezkedés sem igényelte az újabb hajótípusok kifejlesztését.
A Jangcétól északra a partot lapos földnyelvek, homokpadok uralják, ezért itt a lapos fenekű, széles orrú, szögletesebb formájú dzsunka alakult ki. A vitorla álló téglalap alakú (vagy azt közelítő, szabálytalan négyszög). A fedélzetet általában mellvéd övezi.
A Jangcétól délre Kína partvonalát számtalan sziget és természetes kikötőhely tagolja. Ebben a térségben ritkán kellett a hajót partra vontatni, ezért itt a hegyes orrú, mély járású változat honosodott meg. Az itteni dzsunka kevésbé zömök, mint északi társa.
A bambuszrudakkal merevített vitorla könnyen kezelhető volt: a bambuszrudakra lépve fel lehetett jutni az árbóc tetejéig, vagy szükség esetén függőlegesen fel lehetett tekerni, hogy csökkentsék a felületét. A tengerjáró dzsunka vitorlája a csúcsa felé keskenyebbé vált, míg a folyami dzsunkáé széles volt, hogy a legkisebb szelet is felfogja. A kínai dzsunka jellegzetessége, hogy a hajótestben a fedélzet alatt, a hajó hossztengelyére keresztben, vízzáró falakkal rekeszeket hoztak létre. Ez szilárdabbá tette a szerkezetet. Halászatra használt dzsunka esetén egy-egy rekeszt elárasztottak vízzel és az élő zsákmányt abban szállították. Ha a hajó léket kapott, akkor csak a sérült kamra került víz alá. Előnyei ellenére a vízhatlan rekeszek ötletét az európai hajóépítők csak jelentős késéssel, a 19. században vették át.
A kereskedelmi célra használt nagyobb méretű dzsunka trapéz alakú lugvitorlával (más néven lugger) rendelkezik, vitorlafelületének mintegy harmada az árbóc előtt található. Az árbócok száma jellemzőek három, de lehet kettő vagy akár öt is. Az előárbóc előre, a hátsó árbóc hátrafelé dől.
A kisebb hajókat az árbóc által befogott szél hajtotta előre, a nagyobb hajókon (főleg a harci dzsunkákon) az árbócok mellett evezősöket is alkalmaztak.
Az európai hajótípusokkal ellentétben feszítőkötelek nincsenek, így a vitorlákat bármely irányba el lehet forgatni. A hajó így a vitorla bevonása nélkül is meg tud állni, csak a vitorla síkját kell a szél irányába forgatni.
A kormányszerkezet eredeti kínai konstrukció. Nagy felülettel rendelkezik, amivel a hajó hatásosan kormányozható. Kisebb hajókon balanszkormányt használnak. A kormányszerkezet hasznos tulajdonsága, hogy magasságát egy csigarendszer segítségével a víz mélységének megfelelően be lehetett állítani.
A harci dzsunka sokszor rámpával rendelkezett, amit támadáskor le lehetett ereszteni a part vagy a másik hajó irányába és azon áthaladva a gyalogos katonák támadni tudtak. A fedélzet nem volt fedve, így az íjászok onnan lőhettek. A nagyobb hajókon a 9. századtól kezdve megjelentek az ágyúk.
A dzsunkát az évszázadok alatt gyakorlatilag minden elképzelhető célra felhasználták: halászat, utasszállítás, kereskedelem, hadviselés, bolt és lakhely.
Kína tengeri partvonala mentén változatos kivitelű dzsunkákat használtak, ezen kívül a folyami hajózásban is jelentős szerepe volt, ahol nem csak kereskedelmi, hanem harci dzsunkák is közlekedtek a belső lázadók és kalózok féken tartására. 
Japánban is évszázadokig használták, ennek kivitele eltért a kínai dzsunka felépítésétől (Kínával ellentétben Japánban ma már nem használják). Kisebb tömegben egész Délkelet-Ázsiában elterjedt hajótípus volt.
Brian Lavery: Hajók - Hajó és történelem ötezer éves kalandja, Ikar, Prága, 2005, Dorling Kindersley Ltd kiadása alapján, ISBN 80-249-0519-1

A dzsürcsi írás (dzsürcsi nyelven ǰuše  bithe) megalkotásáról a kínai Jin-dinasztia történetét leíró Jinshiben, Wan-yan Xi-yin életrajzában a következő áll:
„A jin-embereknek először nem volt saját írásuk. Az ország napról napra erősödött, és a szomszédos országokkal a kitaj íráson keresztül tartották a kapcsolatot. Taizu császár Xi-yinnek parancsot adott az ország írásának megalkotására. Xi-yin a szabályos kínai írásjegyeket utánozva, a kitaj írás rendszere alapján megalkotta a dzsürcsi írást, a dzsürcsi nyelvhez igazítva. Tianfu (天輔) 3. évének 8. hónapjában készült el a szótár. Taizu nagyon megörült, és megparancsolta, hogy az írást terjesszék el. Xi-yinnek egy lovat és egy öltözetet adott jutalomképpen. Ezután Xizong ismét írást alkotott, és azt a Xi-yin által megalkotott írással együtt használták. A Xi-yin által alkotott írást »nagy dzsürcsi« írásnak, a Xizong által megalkotottat »kis dzsürcsi« írásnak nevezték….”
A kitaj írást a Liao-dinasztia megdöntése után is használták, egészen 1191-ig, amikor is Zhangzhong császár rendeletben betiltotta a használatát. De ezalatt 1119-ben  az előbb tábornoki, később bal oldali miniszteri és udvari kincstárosi posztot betöltő Wan-yan Xi-yin (完顔希尹) megalkotta kínai és kitaj írás alapján a „nagy dzsürcsi írást”, amely a kínai íráshoz hasonlóan szójelekből áll. Az egyszótagú kínai szavakkal ellentétben, a dzsürcsi szavak  több szótagból is állhatnak, így vannak egyszótagú szót, két szótagú szót, és három szótagú szót kifejező szójelek.
A korai időszakban nem jelölték külön a képzőket, ragokat, így feltehetően nehézkes volt az írás használata. A képzők, ragok jelölése csak a „kis dzsürcsi” írás bevezetése után alakult ki, ami szótagírás.
1973-ban, Xi-anban (西安) előkerült egy dzsürcsi szójegyzék, amely körülbelül a 12. század közepéről  származik. Itt már alkalmazzák a „kis dzsürcsi írást” is, azonban még nem minden esetben. Összevetve ezt a szójegyzéket a Ming-kori szójegyzékekkel, láthatjuk, hogy a szótagjelek bevezetése fokozatosan történhetett.
A dzsürcsi írás, úgy mint a kínai, kitaj, tangut és a japán írás, függőleges és jobbról balra halad,  az írásjegyek jeltagolóak, egyenként sorakoznak, ebben különbözik a kitaj írástól, ahol a jeleket „tömbökbe” rendezték, hasonlóan a koreai hangŭl írásban.  Azonban 1977-ben találtak egy ezüst paidzét, kiváltságlevelet, amin az írásjegyeket kitaj mintára tömbökbe rendezték.  Ez azt jelenti, hogy kezdetben a kitaj mintát követték, és csak később, a kitajtól való különbség hangsúlyozására hagyták azt el, és kínai módra rendezték írásjegyeiket.
1138 elején, a nagy dzsürcsi írás nehézkessége miatt Xizong császár (熙宗) megalkotta a „kis dzsürcsi írást”, amely szótagírás volt, hasonlóan a „kis kitaj íráshoz”, illetve a japán kana-írásjegyekhez. Ezek egy-és két szótagot is jelölhettek. Ezzel az írással nemcsak egész szavakat jegyeztek le, hanem ragokat és képzőket is, utánozva a  kitaj írás rendszerét. A japán írásrendszer is hasonló helyesírású.
A ragok, képzők leírására speciális szótagjeleket használtak, csak ezzel voltak leírhatók.
Azonban találni olyan írásjegyet is, amit nemcsak képzők, hanem egész szavak leírására is használtak.
A ragok és képzők írására két szótagból álló jeleket is használtak, ahol az első szótag általában visszaható, szenvedő stb. igeképző, a második szótag valamilyen gyakori rag. Ilyen a duru az ačiduru „mozogni” jelentésű szóban.
A dzsürcsi helyesírás ismerte a kínaiak fanjie (反切) módszerét, amelynek lényege, hogy egy írásjegy kiejtését  két írásjeggyel adják meg, mégpedig úgy, hogy  az első írásjegy jelölte a szó elejét, és a második a szó többi részét, például a 東 dong írásjegy kiejtését a 徳 De és a 紅 hONG írásjegyekkel adták meg. A dzsürcsik ezt a módszert főleg a szóvégi  „n”-tő leírásánál alkalmazták, amire külön szótagjeleket használtak, attól függően, hogy az adott szó töve milyen magánhangzóra végződik.
A dzsürcsi írás fejlődése nem állt meg a „kis dzsürcsi” írás bevezetésével, lassan egyes szójelek elvesztették eredeti jelentésüket és csupán szótagjelként funkcionáltak.
Wan-yan Xi-yin életrajzában olvasható, hogy a dzsürcsi írást a kínai mintájára alkották meg. Azonban az írásjegyek kialakításakor  figyelmen kívül hagyták a kínaira jellemző és az ugyancsak siniform tangut írásban is alkalmazott gyök és fonetikai kulcsokat. A gyökök, kínaiul bushu (部首), azt jelölik, hogy az adott írásjegy milyen fogalomkörbe tartozik. A szótárakban a gyökök szerint szokták az írásjegyeket csoportosítani. A fonetikai kulcs, kínaiul shengfu (声符) a  gyökjel+fonetikai kulcs felépítésű írásjegyekben az írásjegy megközelítő kiejtésére utal. Egyes gyökjelek és fonetikai kulcsok önálló írásjegyként is előfordulhatnak.     Például a 羊yang  „birka” jelentésű írásjegy a 洋yang „óceán” jelentésű írásjegyben is előfordul, mint a kiejtésre utaló elem. Az írásjegy bal oldala a 氵„víz” jelentésű gyökjel, ami a jelentésre utal.
Mivel a dzsürcsik csak felületesen utánozták a kínai írásjegyeket, ezeket nem találjuk meg a dzsürcsi írásban, illetve vannak úgynevezett „ál-gyökök”, ezek azonban nem hordoznak jelentést. A dzsürcsi írásjegyeket is a gyökök és a vonásszám szerint szokták csoportosítani, a Jin Qi Cong által szerkesztett dzsürcsi szótár szerint 38 darab gyök van.
Az írásjegyek eredetük szerint a kínai és a kitaj írásból származnak, de vannak ismeretlen eredetű karakterek is. Az írásjegyeket az alábbiak alapján alakították ki:
az írásjegy egyszerűsítésével, figyelmen kívül hagyva kiejtését, de a jelentését megtartva
átalakítás, tekintet nélkül a jelentésre; esetenként a kiejtés felhasználásával
változtatás nélküli átvételMivel a nagy dzsürcsi írás kialakításakor figyelmen kívül hagyták a kínai írás szerkezetét, és mert a kis dzsürcsi és a nagy dzsürcsi írás grafikailag sem különült el, az írást igen nehéz lehetett elsajátítani. A Jin-dinasztia bukása után sem tűnt el a dzsürcsi írás, de nehézsége miatt a Ming-kori dzsürcsik a mongol írással írták a császári udvarba küldött hivatalos leveleiket.   Ezt alátámasztja  a Zhengtong (正統) 9. évéből származó feljegyzés, amely szerint a Xuancheng-i (玄城) dzsürcsi helyőrség a dzsürcsi írás helyett inkább a mongol írást és nyelvet kezdte használni:
„Mivel nincs, ki ismerné a dzsürcsi írást, kérjük, hogy ezentúl a rendeleteket stb. tatár írással írják meg…”
A dzsürcsi írás megfejtésében nagy szerepet játszottak a dzsürcsi-kínai szójegyzékek, mint például a Huayi yiyu (華夷譯語), amit először Wilhelm Grube dolgozott fel 1896-ban.   1984-ben Jin Qi Cong (金啓孮) kiadta  dzsürcsi szótárát, amiben az addig ismert nyelvemlékek írásjegyeit dolgozza fel. Az írásjegyek száma  az írásjegyváltozatokkal együtt összesen 1470; az írásjegyek több mint 90%-nak a jelentése és a kiejtése ismert.
A dzsürcsi írás eredetének és a kitaj írással való kapcsolatának kutatását elősegítheti majd további nyelvemlékek felfedezése is.
Birtalan Ágnes: Dzsürcsi.  A világ nyelvei.  Szerkesztő Fodor István. Budapest, Akadémiai Kiadó 1999. pp. 309–310
Ligeti Lajos: Egy XII.sz-i mandzsu-tunguz írás. A kis dzsürcsi írás értelmezése. Értekezések a Nyelv-és Széptudományi osztály köréből 26.  Elektronikus Kiadás  [1]
Gisaburo, Kiyose Norikura: A Study of the Jurchen Language and Script.  Kyoto 1977.
Kane, Daniel: The Sino-Jurchen Vocabulary of the Bureau of Interpreters.  Uralic and Altaic Series 153.  Bloomington, Indiana 1989.[2]
Asian Fonts (angol nyelven). J. Glavy. [2002. március 9-i dátummal az [ eredetiből] archiválva]. (Hozzáférés: 2009. szeptember 17.)

Edgar Steven Davids (Paramaribo, Suriname, 1973. március 13. –) holland válogatott labdarúgó, edző.
Davids a profi labdarúgó pályafutását az Ajaxnál kezdte a holland bajnokságban, 1991-ben. Szeptember 6-án debütált a csapatban az RKC Waalwijk elleni 5-1-gyel győzelemmel zárult mérkőzésen. Három holland bajnoki címhez, 1992-ben UEFA-kupa-, 1995-ben Bajnokok Ligája-győzelemhez segítette az amszterdami klubot. Az Ajaxnál eltöltött ideje alatt kapta a Pitbull becenevet edzőjétől, Louis van Gaal-tól játékstílusa miatt. A csapatban olyan hírességekkel játszott mint Dennis Bergkamp, Frank de Boer, Frank Rijkaard, Edwin van der Sar, Patrick Kluivert és Marc Overmars. Az Ajax ekkori felállását nevezik csikócsapatnak. 1995-ben Davids és az Ajax megnyerték a holland bajnokságot és a Bajnokok Ligáját is.
1996-ban igazolt a AC Milan együttesébe, ingyen. Davids ezen időszaka elég terméketlen volt. Keveset, és elég sokszor rosszul játszott, ráadásul a szezon végére teljesen kedvetlen lett. Tovább rontotta a helyzetet, hogy sérülést is szerzett, egy bajnoki találkozón ugyanis lábszártörést szenvedett. A soron következő Világbajnokságra (1998) visszanyerte formáját, a válogatott a negyedik helyen végzett, ő pedig bekerült az Álomcsapatba. A torna után azonban megint csak szenvedett a Milan együttesénél. A klub vezetősége arra jutott hogy eladják.
A Juventus-nál visszatért a rendes kerékvágásba a karriere. Egyből a csapat kezdőjébe került, háromszoros bajnok lett, egyszer eljutott a BL-döntőbe is. 2003 őszén már nem játszott csúcsformában, és sokszor csak a kispadon jutott neki hely. Télen nem volt hajlandó meghosszabbítani a szerződését, ezért a klub kölcsönadta.
Davids edzője a FC Barcelonánál, a korábbi Ajax-beli csapattársa Frank Rijkaard lett. Jól jött a klubnak az érkezése, mert az ősz folyamán elég gyengén teljesítettek, és Xavi mellé kellett még egy védekező középpályás. Viszonylag hamar beilleszkedett a csapatba, és kitűnően játszott. Lejáró szerződése miatt a nyáron ismét új klubot keresett.
A nyár folyamán még az Internazionale-val és az Milannal is tárgyalt, végül az Interhez írt alá három évre. Az olasz csapatnál voltak jó meccsei, teljesítménye inkább felemásnak volt mondható. Folyamatosan versengenie kellett a kezdőben maradásért, ezért a távozás mellett döntött.
Davidsnak régi vágya volt, hogy egyszer a Premier League-ben játsszon. A Tottenham Hotspur-nél pedig tárt karokkal vártak rá, és azt remélték, hogy nagyot fog lendíteni a csapaton. A klub a bajnokságban az ötödik helyezést szerezte meg, amiben Davids elég nagy szerepet vállalt. Az év végén az Ajax bejelentette igényét Davids iránt, a transzfer azonban csak egy év múlva valósult meg.
A 2007-es év elején legelső profi csapatához, az Ajaxhoz szerződött vissza. Első mérkőzését a rivális Feyenoord ellen játszotta február 4-én. Bajnokságot nem sikerült nyerjen a csapatával, de a Holland Kupa döntőjében tizenegyesekkel legyőzték az AZ Alkmaar csapatát. Mikor értesült róla, hogy a klubcsapat élére a következő szezonban Marco van Basten fog kerülni, nem hosszabbította meg a szerződését, így Davids szabadon igazolhatóvá vált.
Az Ajaxtól való távozása után sokáig nem lehetett hallani róla semmit. Decemberben az Óceánia All Star-válogatott a Los Angeles Galaxyval játszott gálameccset, ott lépett színre. Az év végén argentin klubcsapatokkal konzultált, a Boca Juniors és River Plate, a két legnevesebb hazai csapat is érdeklődött iránta a legintenzívebben. Ugyanekkor az Ajax Cape Town is felajánlott neki egy szerződést, amit visszautasított.
Davids a holland labdarúgó-válogatott játékosa 1994. április óta. Játszott az 1998-as világbajnokságon Franciaországban. Egyik legfontosabb mérkőzése a vb nyolcaddöntőjében volt Jugoszlávia ellen. Ő szerezte a győztes gólt a mérkőzés legutolsó percében, így a holland válogatott továbbjutott a negyeddöntőbe. Davids a torna végén bekerült a vb All Star csapatába. Játszott továbbá a 2000-es és a 2004-es Európa-bajnokságon is. Áldozatul esett Marco van Basten radikális fiatalítási politikájának, amit a válogatottban folytatott. 2005-től egyre kevesebb játéklehetőséget kapott, majd érthetetlen módon, az akkor még jó formában lévő Davidsot van Basten nem nevezte a 2006-os Világbajnokságra utazó keretbe. Davids viszonya ez időben romlott meg edzőjével, aki miatt később az Ajaxot is otthagyta.

Edinburgh (IPA: [ˈɛdɪnb(ʌ)ɹə]   kiejtése; skót gaelül: Dùn Èideann IPA: [tuːn ˈeːtʃən]; magyaros fonetikai átírása: edinboró) Skócia fővárosa és második legnépesebb városa.A Dél-skót-felföld keleti partján található, a Forth folyó deltatorkolatának déli részén. Edinburgh kikötője Leith. A vulkanikus eredetű területen elterülő várost 626-ban alapította Northumbriai Edvin, és a 15. században lett Skócia fővárosa. A híres Edinburgh-i Egyetemnek köszönhetően a felvilágosodás korának egyik központjává vált. A történelem során számos esetben volt csaták színtere; kifosztották, egy része tűzvészben megsemmisült, de lakói kiemelt figyelmet fordítanak történelmi hagyatékuk megőrzésére, környezetük ápolására olyannyira, hogy 1995-ben az Óvárost és az Újvárost az UNESCO a Világörökség részévé választotta.
A különleges természeti adottságú, kedvező fekvésű, történelmi nevezetességekben és látnivalókban bővelkedő város gazdasága főleg a turizmusra és az ahhoz kapcsolódó szolgáltatóiparra épül. A nagyszámú bank és az infrastrukturális háttér kiépítése lendületet adott a nemzetközi konferencia- és üzleti turizmusnak is.
Edinburgh élénk kulturális életének gerincét a szinte egész évben folyamatosan zajló fesztiválok adják, melyek közül kiemelkedik a minden év augusztusában megrendezett Edinburgh-i Fesztivál és az ehhez szervesen kapcsolódó The Fringe, ami a világ legnagyobb nemzetközi művészeti fesztiválja. A fesztiváleseményeken kívül a kulturális létesítmények sokasága kínálja programjait. Az UNESCO 2004-ben, a világon elsőként, Edinburgh-nak adományozta a City of Literature (Az Irodalom Városa) díjat.
Edinburgh Kelet-Skóciában, a Forth folyó kiszélesedő torkolatának (Firth of Forth) déli partján található. Távolsága Glasgow-tól 43 kilométer keleti, Aberdeentől 129 kilométer délnyugati irányban.A város, melynek területe 262,28 négyzetkilométer, részben vulkanikus eredetű, völgyekkel szabdalt hegyvidéki területen helyezkedik el. A városon belül megtalálható azonban a parti síkság is, a délkeleti, lothiani területen. Itt az alapkőzet egy nagyméretű geoszinklinálisban, azaz üledékgyűjtő medencében jött létre, és kőszén tartalmú üledékes kőzetekből áll. Ezt a vulkanikus tevékenység töredezetté tette. A mélyben rekedt magma néhol csak megemelte az alapkőzetet, némely területen pedig felszínre is tört lávaömlés formájában. Az előbbire példák a karbon időszakban (mintegy 340 millió évvel ezelőtt) kialakult telepteléres párkányok, mint például a Salisbury Crags, valamint a vulkáni dugók, mint amilyen az Arthur’s Seat (Artúr széke), amely egy meglapuló oroszlánra hasonlít. Mind a csúcsán, mind az északi és délnyugati lábánál tavak alakultak ki, melyeket ma parkok ölelnek körül. A felszínre törő lávafolyás a devon időszakban (mintegy 400 millió éve) alakította ki a Pentland-hegységet, amely a várost déli oldalról határolja. Ennek legmagasabb pontja az 567 méteres East Cairn Hill. A város domborzatát a legutóbbi jégkorszak gleccserei alakították tovább.Gyakran említik úgy Edinburgh-t, mint hét dombra épült várost. Geológiai értelemben azonban ezek nem dombok, hanem egymás mellett fekvő, eltérő magasságú területek, és ez adja a városnak ezt a jelleget.A parti síkságot számos kisebb folyó szabdalja, többségében délnyugat–északkeleti irányban, mint például a Leith folyó egy 40 kilométeres szakasza.
Edinburgh éghajlata mérsékelt, óceáni. A város hőmérsékletét és a napsütéses órák számát elsősorban a tengertől való távolság, a tengerszint feletti magasság, valamint a terület topográfiája határozza meg. A nehézipar hanyatlásával csökkent a légszennyezettség, ami elsősorban a téli hónapokban növelte a napsütéses órák számát. Az eddigi legmagasabb hőmérsékletet, 31,4  Celsius-fokot, 1975. augusztus 4-én, a város repülőterén mérték. Kelet-Skócia az Egyesült Királyság legszelesebb része, köszönhetően az atlanti-óceáni alacsony légnyomás hatásának.
Edinburgh történetének korai időszakaszát elég nagy bizonytalanság övezi. A város neve, vélhetően, a kelta Dun Eidyn elnevezésből ered. A területen a 7. század legelején a votadinik éltek, az ő erődítményük volt Dun Eadain, vagyis „erőd a hegy lejtőjén”. 626-ban Northumbriai Edvin foglalta el a területet, újjáépítette az erődöt, megalapította a várost, és átkeresztelte Edwin's Burgh-ra. Az Edinburgh nevet az Angliába emigráló germánok adták a városnak.II. Malcolm 1018-ban legyőzte a northumbriaiakat, és Edinburgh-t skót városként erősítette meg. Ugyanakkor még a későbbiekben is használták az Edenburg, Edenburgh elnevezést is.A várost Auld Reekie-ként (Öreg füstös) is szokták emlegetni a helyiek. Ez az elnevezés még abból az időből ered, amikor a fűtés szénnel vagy fával történt, és a sok kéményből, többek között a desztilláló üzemekből is felszálló füst mindenfelé terjengett a városban.Vannak, akik „Észak Athénjának” nevezik Edinburgh-t, hasonló domborzata és fekvése miatt, bár ez az összehasonlítás inkább csak Dél-Európában ismert, északon kevésbé. Ezzel a névvel a 18. századi skót felvilágosodás korára is szoktak utalni. Az összehasonlításra további alapot szolgáltatnak Edinburgh olyan neoklasszikus építményei, mint William Henry Playfair épületei és az Edinburgh-i Nemzeti Emlékmű.Sir Walter Scott a várost Észak Császárnőjének nevezte, de játékosan „Embro”-nak vagy „Embra”-nak is hívják.
Az első emberek 5000 éve érkeztek meg erre a vidékre. Kezdetben kőeszközöket használó vadászok voltak, később, mintegy 3000 évvel ezelőtt megjelent a mezőgazdaság, és nem sokkal ezt követően a kontinensről ide érkező telepesek magukkal hozták a kézművességet, a fémmegmunkálás technikáját is. Ezután megérkeztek a kelták, akik a kontinentális Európa felől fokozatosan benépesítették az egész brit szigetvilágot. A kelták érkezésével a különböző népek között háborúskodások kezdődtek. 78-ban a rómaiak legyőzték a kelta Calgacust, 79-ben pedig Agricola vezetésével érték el az Esk folyót. A római jelenlét utáni korszak története betelepülésekkel, elvándorlásokkal és az ókori angolok, britonok, vikingek és skótok közötti harcokkal jellemezhető . 840–850 között I. Kenneth pikt király meghódította a Northumbriához tartozó Lothiant, így az edinburgh-i várhegyet is. 1018-ban II. Malcolm skót király a határt délre tolta újabb területek megszerzésével, ami által Edinburgh-t határerőddé tette.
Anglia normann invázióját követően, III. Malcolm skót király (1058–1093) idejében, a Skót Királyság több, Hódító Vilmos elől menekülő üldözöttet befogadott, köztük a Magyarországról származó Skóciai Szent Margitot, aki, miután a király 1069-ben feleségül vette, az edinburgh-i várhegyen élt.1128-ban I. Dávid skót király (1124–1153) megalapította a Holyrood-apátságot (Szentkereszt-apátság). Később az itt szolgáló Ágoston-rendi kanonokok engedélyt kaptak új városrész építésére, mely róluk kapta a nevét (Canongate – kanonokkapu).Mivel Anglia meg akarta szerezni a hatalmat Skócia felett, ezért I. Dávid utóda, I. Vilmos (1165–1214) szövetséget kötött a franciákkal (ez az ún. ősi szövetség) és megtámadta Angliát (1174). Vereséget szenvedett, és fogságba esett. Kényszerhelyzetében elismerte Anglia felsőségét, azonban később lehetőséget kapott Oroszlánszívű Richárdtól a függetlenség visszavásárlására. A trónon őt követő II. Sándor (1214–1249) és III. Sándor (1249–1286) uralkodásának idején a két ország viszonyát, átmenetileg, nyugalom jellemezte. III. Sándor halálával férfiágon kihalt a Canmore-ház, ezért I. Eduárd angol király a saját fiával akarta összeházasítani III. Sándor unokáját, a norvég Margitot, biztosítván az angolok számára a skót koronát. Tervét nem vihette véghez, mivel 1290-ben I. Margit skót királynő Norvégiából hazafelé tartva meghalt. Mivel általa végleg kihalt a Canmore-ház, ezzel újabb trónviszály vette kezdetét.A trónra legesélyesebb két jelölt John Balliol és Robert, a Bruce volt, akik közül a döntést magára vállaló I. Eduárd a gyenge Balliol (1291–1296) oldalára állt, hogy azután leigázhassa Skóciát. William Wallace (1297, stirlingi csata), majd Robert is ellenállt az angoloknak, aki 1314-ben, a bannockburni csatában vereséget mért rájuk. 1329-ben Bruce, aki ekkor már I. Róbert (1306–1329) néven uralkodott, kiállíttatta az első oklevelet Edinburgh-nak, melyben megerősítette a város kiváltságait és kikötői jogokat biztosított Leith felett.1334-ben, III. Eduárd angol király tört be az országba, majd elfoglalta Edinburgh-t és Skócia déli részét. I. Róbert utóda, az ifjú II. Dávid skót király (1329–1371) Franciaországba menekült és ott nevelkedett, ezalatt Skóciában régens uralkodott. 1341-ben, a százéves háború alatt, II. Dávid visszatért, azonban az újabb harcok során angol fogságba került. 1357-ben tért vissza Edinburgh-ba, ahol 1367-ben elkezdte a vár Dávid-tornyának építését. A trónon őt követő II. Róbert (1371–1390) volt az első Stuart-házi király, akit III. Róbert (1390–1406) váltott a trónon. 1400-ban IV. Henrik angol király megostromolta a várat, azonban az utánpótlás elmaradása miatt kénytelen volt visszavonulni, a skót királyt és fiát azonban sikerült elfognia.Ezt követően I. Jakab (1406–1437) tízévesen lett király, de az angolok elrabolták, és csak 1424-ben térhetett vissza Skóciába. Rövid időre viszonylagos nyugalom köszöntött a városra, azonban Jakabot 1437-ben megölték. Fia, II. Jakab (1437–1460) 1450-ben, egy későbbi angol támadástól tartva engedélyt adott a város körüli fal megépítésére, majd III. Jakab király (1460–1488) formálisan elismerte Edinburgh-t, mint Skócia fővárosát, 1460-ban védelmi céllal kialakíttatta a vár alatti Nor' Lochot (Északi-tó). III. Jakab szintén gyilkosság áldozata lett.IV. Jakab (1488–1513) 1498-ban megkezdte a királyi palota építését, 1507-ben pedig oklevélben engedélyezte az első skóciai nyomda felállítását Walter Chapmannek és Andrew Myllarnak. A kulturális felvirágzás 1513-ban, a floddeni csatával ért véget, melyben a skótok megsemmisítő vereséget szenvedtek az angoloktól, és a király is elesett. Az 1450-ben épített, Edinburgh körüli falat ekkor kibővítették és megerősítették, ez lett a Floddeni-fal. A sok ostrom következményeképp a városiak ezután jó ideig nem építkeztek a falakon kívülre, így a belvárosban igen magas, nemritkán 11 emeletes házakat is építettek.1542-ben Skócia uralkodója a mindössze párnapos Stuart Mária (1542–1567) lett. 1544-ben Hertford grófja, VIII. Henrik parancsára, felégettette a várost a királyi palotával, az apátsággal, valamint a craigmillari és a roslini várral egyetemben. Az anyakirálynő francia segítséget kért, és lányát, Stuart Máriát Franciaországba küldte. A franciák katolicizmusa és a katolikus egyházi méltóságok gazdagsága ellenérzést szült a skót lakosság körében, melynek nyomán útjára indult a skót reformáció. Ennek központjává Edinburgh vált, és diadalát 1559-ben érte el, amikor John Knox a St. Giles-katedrális lelkésze lett. 1560-ban, az edinburgh-i békében, a franciák lemondtak Skóciáról, elismerték önállóságát és a protestáns vallásgyakorlást, és az idegen megszálló csapatok (francia, angol) elhagyták az országot.1561-ben Stuart Mária hazatért és királynővé koronázták, majd 1565-ben Darnley ura, Stuart Henrik felesége lett. Lord Darnley király szeretett volna lenni, azonban kérését Mária visszautasította, ezért 1566-ban, a Holyroodhouse-palotában, a nemesség egy részének közreműködésével meggyilkoltatta Mária olasz titkárát, David Rizziót. 1567-ben Darnleyt, árulása miatt, Bothwell grófja megölette az edinburgh-i Kirk o'Field (más néven prépost) házban. Mivel Mária ezt követően feleségül ment hozzá, ezért John Knox vezetésével ellenzéke formálódott, akik a királynőt bűnösnek találván férje meggyilkoltatásában, a Loch Leven-i várba zárták. Mária még 1567-ben lemondott a trónról fia, Jakab javára., aki protestáns nevelést kapott, és VI. Jakab (1567–1625) néven uralkodott. I. Erzsébet halála után, I. Jakabként Anglia királyává is megválasztottak, ezzel Edinburgh-nak mint királyi székhelynek a szerepe lassan leáldozott. 1583-ban Jakab megalapította az Edinburgh-i Egyetemet. Közben Mária, rabságából megszökve, 1568-ban Angliába ment, ahol azonban unokatestvére, I. Erzsébet angol királynő foglyul ejtette, majd 1587-ben kivégeztette.
Míg Jakab idejében Skóciában viszonylagos nyugalom honolt, fia, I. Károly (1625–1649) uralkodása alatt a vallási ellentétek kiéleződtek. 1628-ban elkezdődött az árva gyermekek otthonának (Heriot's Hospital) építése, melyet 1659-ben nyitottak meg. 1632-ben a skót parlament épületét kezdték építeni. 1633-ban azért érkezett Károly Skóciába, hogy itt koronázzák meg. A koronázási ünnepségeket a Holyroodhouse-palotában, míg a koronázást magát a Szent Egyed-katedrálisban, anglikán rítus szerint rendezték meg. Ez ellenérzést szült a presbiteriánusokban, akik többször tiltakoztak a király anglikanizáló törekvései ellen. Bár 1636-ban elkezdték a presbiteriánusok számára építeni a Tron-templomot, azonban 1637-ben Károly az anglikán imakönyvet is megpróbálta ráerőltetni a Skót Presbiteriánus Egyházra. 1637-ben a skótok nyíltan tiltakoztak az anglikán püspökök felvétele ellen a Skót Titkos Tanácsba, majd 1639-ben a presbiteriánusok glasgow-i zsinata utasította vissza a püspökség intézményét és az anglikán imakönyvet is. 1638-ban megalakult a presbiteriánus Nonkonformista Szövetség (Covenanters), mely visszautasított minden uralkodói felséget az országban. 1639-ben elkészült a Parlament épülete, amelyben megkezdték az üléseket. 1642-ben az angol parlament ellenállt Károly újabb törekvéseinek, és a skót parlament is csatlakozott hozzájuk. A polgárháború kitörésekor a skótok nagy része I. Károly ellen volt, azonban annak lefejezése felháborította őket, így a nonkonformisták a fiának, II. Károlynak (1649–1685) legfőbb támogatói lettek.1650-ben Oliver Cromwell legyőzte a skótokat és bevonult Edinburgh-ba, II. Károly pedig 1651-ben a kontinensre menekült. Cromwell, bár protestáns irányultságú volt, üldözte a nonkonformista mozgalmat, és csapatai nagy pusztítást végeztek szerte az országban, még a Skót Presbiteriánus Egyház gyűlésére is betörtek. Cromwell halála után (1658), 1660-ban II. Károly visszatért, azonban az udvar ismételten az anglikán irányvonalat részesítette előnyben, és visszaállították a püspökségeket. A pozícióit visszakapott nemesség a Royal Mile-on kezdett építkezni, a király pedig helyreállíttatta a Holyroodhouse-palotát. Az anglikanizáló törekvéseket 1662-ben egy királyi rendelettel megszüntették, de a nonkonformistákat tovább üldözték, és 1679-ben a Bothwell hídnál végleges vereséget mértek rájuk. Üldöztetésük irányítója Sir George Mackenzie főügyész volt, aki így érdemelte ki a „véres Mackenzie” (scotsul: „Bluidy Mackenzie”) nevet. Ugyanakkor ő alapította meg 1682-ben az Ügyészségi Könyvtárat (Advocate’s Library), amely 1689-ben kezdte meg működését, utóda a mai Skót Nemzeti Könyvtár. 1681-ben Robert Sibbald megalapította a Királyi Orvosi Főiskolát (Royal College of Physicians).II. Károly testvére, VII. Jakab (1685–1689) katolikus volt, így 1686-ban szabad vallásgyakorlást engedett a katolikusoknak és a kvékereknek. Egy évvel később ugyanezt engedélyezte a presbiteriánusoknak is. Jakab idősebb lánya ekkor ment férjhez Orániai Vilmos holland herceghez, aki protestáns volt és I. Károly unokája. Jakabnak katolikus volta miatt jelentős ellenzéke támadt, de addig, míg a trónörökös Stuart Jakab Ferenc Eduárd meg nem született, az angolok nyíltan nem szálltak szembe a királlyal. 1688-ban, a dicsőséges forradalomban, Jakabot megfosztották trónjától, aki Franciaországba menekült, és helyére Orániai Vilmos (1689–1702) került.Edinburgh-ban a hatalomváltás után kifosztották a katolikus templomot, elűzték a jezsuitákat holyroodi iskolájukból, valamint megszentségtelenítették a holyroodi Stuart-sírokat is. 1695-ben, a Skóciának kedvezőtlen hajózási törvény ellensúlyozására, Vilmos engedélyt adott a skót William Patersonnak, hogy Edinburgh-ban egy kereskedelmi társaságot hozzon létre az Indiával és Afrikával folytatott kereskedelem támogatására. A város első újságja, az Edinburgh Gazette 1699-ben indult útjára.
1702-ben Vilmos meghalt, és sógornője, Anna királynő (1702–1714) került trónra, akinek a kérésére 1706-ban a Skót Parlament meghatalmazottai aláírták az Anglia és Skócia közötti uniós egyezményt. Ezt 1707. március 6-án az angol parlament is jóváhagyta. A skótok az egyezmény aláírása előtt kikötötték, hogy Skóciában a presbiteriánus vallás maradjon érvényben, ugyanakkor a skót parlament ezzel egy időben feloszlatta önmagát. Ekkor jött létre Nagy-Britannia királysága. A skót képviselők ettől kezdve a brit parlamentben látták el feladatukat, de Edinburgh maradt továbbra is a skót egyház székhelye, valamint a Legfelsőbb Bíróság is itt ülésezett.Az unió létrejötte után felerősödtek azon klánok (kelta eredetű családi közösségek) hangjai, amelyek a Stuart-ház restaurációját szorgalmazták, és a jakobiták, azaz Jakab király katolikus híveinek száma is egyre nőtt. 1715-ben, I. György brit király (1714–1727) uralkodása alatt, az első jakobita felkelés alkalmával sikertelenül ostromolták meg a várat, a felkelés gyorsan véget is ért, és komoly megtorlások követték. II. György uralkodásának idején a jakobiták számára újra esély mutatkozott terveik megvalósítására. 1745-ben, a második jakobita felkelés alkalmával, Csinos Károly herceg kis létszámú seregével elfoglalta a várost, majd London ellen vonult, de 1746-ban Cullodennél megsemmisítő vereséget szenvedtek a király katonáitól. A csata után a jakobita foglyokat kivégezték, a herceg külföldre szökött. A csata és az azt követő megtorlások több ezer felföldi skót életét követelték. Az eseményeket egy jogi reform követte, melynek keretében a klánok hatalmát felszámolták, a nemzeti viseletet, jelképeket, fegyvereket elkobozták.
Skócia az unióval elvesztette nemzeti önállóságát, de Edinburgh nagy léptékben fejlődött. A 18. században élte aranykorát, mivel az ipari forradalmat gazdasági fellendülés is követette. 1760 és 1830 között itt folyt az akkori idők legnagyobb tervezett városépítése. 1752-ben a város lord prépostja, George Drummond bővítési tervet dolgoztatott ki Edinburgh-ra, hogy kezelje a város zsúfoltságát. Többek között 1753-ban épült meg a Városi kamara (City Chambers) mai otthona is. A várostervezésre tett javaslatokat hosszú vita követte, és végül az új városrész megépítésére 1766-ban a 22 éves James Craiget kérték fel. A városrész épületeit craighleithi kőből építették, neoklasszicista stílusban.1774-ben tették le az alapkövét a Levéltár központi épületének (General Register Office) is. Az új városrész két végét a Saint Andrew Square és a Charlotte Square határolja. Az utóbbi teret Robert Adam tervezte, építése 1792-ben kezdődött meg. Robert Reid, William Henry Playfair és William Sibbald tervei alapján további épületeket emeltek az Óváros közelében. 1807 és 1815 között készült el a Calton Hill-i Nelson-emlékmű, illetve a hegy két oldalán a Királyi és Kormányzói Terasz (Royal és Regent Terrace). 1781-ben, a feltöltött Nor' Loch helyén, megnyílt a The Mound (mound=domb), mely az Óváros és az Újváros között biztosított újabb összeköttetést. Mintegy negyven év alatt az Óváros lakossága kicserélődött, a tehetősebb polgárok átköltöztek az Újvárosba, amely tágasabb és világosabb volt.A gazdagabb körökbe visszatért a nemzeti öntudat eszméje. Ezt az időszakot a skót gael nyelv újjáéledése, és a skót hagyományok felelevenítése jellemezte. 1822-ben Edinburgh-ba látogatott IV. György király (1820–1830), fogadására a skótok kiltbe öltöztek. Ekkor tették le a Nemzeti emlékmű alapkövét is.1824. november 15-én hatalmas tűzvész (The Great Fire) pusztított az Óvárosban, mely a High Streetről indult ki. A városrész nagy része porig égett.1836-ban indult meg a vasúti közlekedés a városban, melyet maga Robert Stephenson tervezett. Az összeköttetés Londonnal 1846-ra készült el. 1854-ben kezdte meg működését a Waverley vasútállomás, amit az 1890-es években, az igényekhez igazítva, tovább bővítettek.1859-ben megnyílt a Skót Nemzeti Galéria (National Gallery of Scotland). 1886. május 6-án Meadowsban nemzetközi kiállítást rendeztek, amely magába foglalt egy helytörténeti bemutatót is, ahol az Óváros egykori épületeinek másolatait lehetett megnézni. A kiállítást megtekintette Viktória királynő (1837–1901) és a walesi hercegi pár is. 1890-ben megnyitotta kapuit az első közkönyvtár, melyben Edinburgh történelmével kapcsolatos dokumentumok váltak hozzáférhetővé. 1895 áprilisában a város egyes területein bevezették az elektromos közvilágítást.Az 1900-as évek elején több királyi látogatás is történt. 1903 májusában és 1905 szeptemberében VII. Eduárd (1901–1910) és Alexandra királyné, 1911 júliusában pedig, londoni koronázásukat követően, V. György (1910–1917) és Mária királyné látogatott a városba.
1920-ban Leithet Edinburgh-hoz csatolták, és így létrejött nagy Edinburgh, amely már magába foglalta Leith, Cramond, Corstorphine, Colinton, Slateford, Longstone, Liberton, Gilmerton, Newton és Straiton területeit is.Az 1930-as és 1940-es években rendkívül élénk művészeti és színházi élet zajlott a városban. 1947-ben útjára indult az Edinburgh-i Nemzetközi Fesztivál, ami egy zenei, képzőművészeti, színházi és mozifesztivál.1979-re a Királyi Középiskolát (Royal High School) átépítették a Skót Nemzetgyűlés céljaira, azonban annak megalakítását az 1979. március 1-jei referendum során nem hagyták jóvá a választók. A 90-es évekre a nacionalizmus ismét felerősödött, és 1997 szeptemberében a munkáspárti kormányzat népszavazást írt ki az önálló Skót Parlament létrehozására. Ezt a választók több mint 74%-a támogatta, így az közel 300 év kihagyás után újra megalakulhatott. A házelnök, David Steel 1999-ben az alábbi szavakkal nyitotta meg az ülést: „A Skót Parlament, amely 1707. március 25-e óta szünetet tartott, ezúton újra összegyűlt.”
A statisztikai adatok szerint Edinburgh lakosainak száma 2007-ben 468 070 fő volt. 2001-ben ez a szám 448 624 volt, melyből akkor 354 053 fő fehér bőrű skót, 51 407 fő pedig más fehér bőrű, brit etnikumhoz tartozott. Kisebb számban élnek a városban írek, pakisztániak, kínaiak, indiaiak és más fehér, illetve színes bőrű népcsoportok.Az alábbi táblázat a népesség korábbi nagyságának változásait szemlélteti 1755-től (az értékek ezer főben értendők):
Az edinburgh-iak születéskor várható élettartama 78,7 év, ebből a nőké 81, a férfiaké pedig 76,2 év, mellyel megelőzik a Skóciában élők születéskor várható átlagos élettartamát.A 2001. évi népszámlálás adatai szerint Skócia polgárainak 67%-a vallotta magát valamely egyház tagjának. A lakosság 65%-a keresztény, többségük presbiteriánus, a Skót Egyház tagja, és csak a lakosok 16%-a vallja magát római katolikusnak.
A nem keresztény vallásúakon belül, ami a teljes lakosság 2%-a, a megoszlás: muszlimok (45%), kisebb számban buddhisták (7%), szikhek (7%), zsidók (7%), hinduk (6%), valamint egyéb vallásúak (28%).
Edinburgh-ban a különféle egyházak és vallási közösségek helyi tevékenységét az Edinburgh-i Hitközi Szövetség (The Edinburgh Inter-Faith Association) fogja össze. A szövetség tagjai közé keresztény, zsidó, muszlim, hindu, szikh, buddhista, valamint más, kisebb közösségek is tartoznak.
Edinburgh city státuszú város, melyet a városi tanács irányít (The City of Edinburgh Council). Ötvennyolc tagját 4 évente választják, 17 kerületből 3–4 főt. A tanácstagok tevékenysége nyilvános, a választók által ellenőrizhető.
2010-ben a városi tanácsot öt politikai párt képviselői alkották, a legtöbb képviselőt (17 főt), köztük a várost irányító lord prépostot, valamint a tanács vezetőjét a Liberál-Demokrata Csoport adta, helyetteseiket a Skót Nemzeti Párt. 2010 márciusában a hivatal 16 341 főt foglalkoztatott.
A területen az első lakóépületeket a hegycsúcs sziklájára kezdték építeni, mintegy természetes erődítményként használva a szirtet, amelyre a vár is épült. A város fokozatosan épült ki lefelé, a lankás oldal irányába. Könnyen védhető hely volt, mocsárral a déli részén és egy tóval az északin (Nor Loch). A település belsejébe, melyet fal védett, csak kevés kapun át lehetett bejutni.A Princes Street-i kertek széles sávjai, melyet 1816-ban hoztak létre, kettéosztják Edinburgh belvárosát. A déli oldal hangulatát meghatározza az Edinburgh-i vár, valamint az Óváros hosszú sétánya, mely a hegygerincen fut végig. Az északi oldalon található maga a Princes Street és az Újváros. 1995-ben az Óvárost és az Újvárost az UNESCO a Világörökség részévé választotta.A vártól közvetlenül nyugatra található a város pénzügyi központja, biztosítókkal és bankokkal (West End). Ide, a Heriot Watt Egyetem területére építették az Edinburgh-i Nemzetközi Konferencia-központot (Edinburgh International Conference Centre) is. A Princes Streettől keletre elterülő városrészt (East End) a Calton Hill 108 méter magas dombja uralja, rajta a 19. században emelt emlékművekkel.
A hegy szűk, beépíthető szakasza véges, ezért az Óvárosban olyan magas épületeket emeltek, amelyek korukban rendkívülinek számítottak. Mivel a lakosság, tartva a város elleni támadásoktól, sokáig nem szívesen építkezett a városfalon kívül, viszont új lakóhelyekre szükség volt, így az épületek egyre magasabbak lettek. Az 1500-as évektől általánossá váltak a sokemeletes lakóépületek, melyek túlnyomó része megsemmisült az 1824-es tűzvészben. Ezek helyreállítása és újjáépítése során változott meg a földfelszín alatti terület is, ekkor épültek ugyanis a föld alatti járatok és alagutak. A városrész jellegzetes utcái a „közök” (close), melyek a késő középkori építkezés emlékeit őrzik, utalva a városrész épületeinek zártságára. Az Óváros megőrizte középkori alaprajzát, de megannyi reformkori épülettel gazdagodott.
Az Óváros és az Újváros között húzódott a Nor' Loch nevű tó, amely ellátta a várost ivóvízzel, de egyben ide ömlött a város szennyvize is. Mivel a felszabaduló gázok zavarták a lakosokat, 1759-ben elhatározták a tó lecsapolását, majd az így keletkező völgyet feltöltötték termőfölddel, amelyet ma The Moundnak hívnak. Ezen a területen hozták létre a Princes Street-i kerteket (Princes Street Gardens), valamint a 19. század közepén erre a részre épült a Nemzeti Galéria és az Akadémia is, a föld alatt pedig a Waverley vasútállomásra vezető alagutakat fúrtak.Az Edinburgh-i várat és a királyi palotát a Royal Mile (Királyi mérföld) köti össze, amely négy szakaszból áll: Castle Hill, Lawnmarket, High Street és a Canongate. A mérföldhosszú utcát piacterek és olyan történelmi épületek díszítik, mint a Szent Egyed-katedrális és a Bíróság.
Számos épület leégett a 2002. december 7-i tűzvész során is, köztük az Edinburgh-i Egyetem informatikai karának egyik könyvtára.
Edinburgh-i vár (Edinburgh Castle)Első írott említése Margit királynő halála utáni időből, 1093-ból származik. Története során a várat többször is kifosztották, felgyújtották. Az épület mai állapota több különböző újjáépítés eredménye. Legrégebbi, épen fennmaradt része a Szent Margit-kápolna, az egyik legöregebb, normann stílusú egyházi épület Skóciában, melyet a 12. században építettek.
Itt található a Skót Nemzeti Hadtörténeti Múzeum, és itt őrzik a koronázási ékszereket is.
Holyroodhouse-palota (Palace of Holyroodhouse)A barokk stílusú királyi palota története szorosan összefonódik a skót királyságéval, de leginkább mint Máriának a skótok királynőjének rezidenciájaként ismert. Eredetileg 1128-ban építtette I. Dávid Holyrood-apátság néven, ám a történelem során többször, többek között Oliver Cromwell katonái is, megrongálták. Az apátság romjai az épület északkeleti oldalán találhatók. Jelenlegi formájának kialakítását 1671-ben kezdte meg II. Károly, ma Skócia királynőjének hivatalos rezidenciája, valamint fogadások, állami ünnepségek helyszíne. Az épületben kapott helyet a Királynői Galéria (The Queen's Gallery) is.
Szent Egyed-katedrális (St. Giles Cathedral)A gótikus stílusú templom, melyet 1120-tól egy 854-ben épült katolikus templom helyén kezdtek építeni, valójában csak a 17. században, egy rövid ideig volt székesegyház. Legöregebb része egy 1495-ből fennmaradt torony. Története során többször pusztította ostrom, tűzvész, és számos alkalommal bővítették vagy építették át, utoljára 1829–1832 között alakították át jelentősen. Ebben az épületben ült össze Stuart Mária első parlamentje, felkelés színtere volt I. Károly idejében, majd Oliver Cromwell katonáinak laktanyájaként is szolgált. A benne található Bogáncs-kápolna (Thistle Chapel) 1911-ben épült, és egyike a legszebb kápolnáknak Skóciában, melynek falait a Bogáncs-rendi lovagok címereit ábrázoló zászlók borítják.
Skót Parlament (The Scottish Parliament)A Parlament 2004 októberében költözött jelenlegi helyére, a Royal Mile lábához, szemben a Holyrood parkkal. Az épület nyolc nemzetközi építészeti díjjal büszkélkedhet, többek között ez volt az év épülete 2005-ben. Az épület fém, tölgyfa és gránit felhasználásával, innovatív építészeti megoldások alkalmazásával épült. A terveket a környező táj ihlette: virágok, felfordított csónak alakja. Az épület nyitva áll a nagyközönség előtt.
Skót Nemzeti Galéria (National Gallery of Scotland)A klasszicista épületet 1850 és 1857 között építették William Henry Playfair tervei alapján, amelyben 1910-ig a Skót Királyi Akadémia is helyett kapott. Az épülethez 1978-ban új szárnyat csatoltak, ahol ma a skót festők gyűjteménye is megtalálható. A galéria 1859-ben, 38 festmény bemutatásával kezdte meg működését, mára azonban Európa egyik kiemelkedő galériájává fejlődött, ízelítőt adva a 14. századtól napjainkig terjedő időszak legkiválóbb európai és skót művészeinek munkáiból. A képtárban többek között Raffaello, Tiziano, Tintoretto, Rembrandt, Gauguin, Monet, valamint a skót Ramsay, Reaburn és Nasmyth munkái is megtekinthetők.
Skót Királyi Akadémia (The Royal Scottish Academy)Az Akadémiát 11 művész alapította 1826-ban. 1830-ban saját könyvtárat hoztak létre, 1840-től pedig képzőművészeti kurzusokat indítottak, melyet 1838-ban egy királyi oklevél engedélyezett, innen származik az intézmény neve. 1850-ben közös épületbe került a Nemzeti Galériával, majd 1910-ben átköltözött a nagyobb lehetőségeket biztosító, szomszédos épületbe, ahol korábban a Királyi Intézet székelt. 1827 óta rendezik meg minden évben, április és augusztus között, a tagjaik és más kortárs művészek alkotásaiból összeállított éves kiállításukat, melyet egy másik követ a nemzetközi fesztivál idején. Mára a vizuális művészetek vezető szervezetévé vált Skóciában.
Skót Nemzeti Könyvtár (National Library of Scotland)George Mackenzie főügyész mint ügyészségi könyvtárat alapította 1682-ben, majd 1925-ben alakult át Skócia nemzeti könyvtárává, amely az ország legnagyobb ilyen jellegű intézménye. Gyűjteménye Európában is az egyik legnagyobb, közel 14 millió kiadvánnyal, 490 nyelven, melyből 100 000 kézírással készült. Körülbelül kétmillió térkép, 25 000 folyóirat is hozzáférhető és kutatható. A könyvtár évente mintegy 320 000 új darabbal bővül, de a gyűjtemény nem kölcsönözhető, csak helyben tanulmányozható. A könyvtár kiállításoknak, művészeti előadásoknak, fesztiváloknak is otthont ad.
John Knox-ház (John Knox House)Edinburgh egyik legrégibb épülete, amely 1470 környékén épülhetett. Itt élt John Knox, míg a Szent Egyed-katedrális plébánosa volt, és feltételezhetően itt is halt meg 1572-ben. A házban még láthatók az eredeti fa galériák, valamint az a szoba (Oak Room), melynek mennyezetét 1600-ból származó freskók díszítik.Egyéb látnivalók az Óvárosban:
Skót Múzeum (Museum of Scotland) – A skót nemzet történetét mutatja be kezdetektől napjainkig.
Skót Whisky-örökség Központ (Scotch Whisky Heritage Centre) – A whiskykészítés hagyományait őrző múzeum.
Parlament (Parliament House) – Itt ülésezett 1707-ig a skót Parlament, ma a Legfelső Bíróságoknak ad otthont.
Canongate-templom (Canongate Kirk) – A királyi palota és a vár plébániatemploma.
Tron-templom (Tron Church) – Belsejében tárták fel a város első kövezett utcájának maradványait.
Az Óváros egyre fokozódó zsúfoltsága a 18. században egy új városrész kiépítését tette szükségessé, de a bővüléssel a város szerkezete továbbra is szorosan a Royal Mile vonalához igazodott. Az 1766-ban kiírt Újváros pályázatot a 22 éves James Craig nyerte el. Az elkészített terv merev, rendezett, hálós rendszert alakított ki, amely beleillett a felvilágosodás-kori ideológiába. A mintegy 300 hektárnyi területen felépült városrész főutcáját George Streetnek nevezték el, amely északi irányban követi az Óvárosból induló természetes lankát. Két oldalán további főutcák épültek: a Princes Street és a Queen Street. Azóta a Princes Street vált a városrész fő sétálóutcájává, amelynek csak az egyik oldalán találhatók épületek, a másik oldala a Várhegy és az alatta elterülő parkos rész, amely már az Óvároshoz tartozik. Ezt a három főutcát számos, ezekre merőleges kisebb utca köti össze, így hozva létre a hálós szerkezetet. A keleti és nyugati végeken találhatók a St. Andrew’s Square és a Charlotte Square. Ez utóbbinak, melyet Robert Adam tervezett, északi oldalán található Skócia első miniszterének hivatalos lakóhelye, a Bute House. A 19. században a városrészt észak–északnyugat felé kiterjesztették, itt azonban már a hálós rendszer helyett ellipszis, félkör és kör alakú tereket építettek, és az épületek is monumentálisabbak, mint a korábbi, György-stílusú házak.
Királyi botanikus kert (Royal Botanic Garden Edinburgh)Az Újváros északi peremén helyezkedik el ez a ma már több mint 28 hektáros terület, amelyet eredetileg 1670-ben két orvos mint gyógynövénykertet hozott létre a Nor' Loch mentén. Jelenlegi helyére 1820-ban költöztették. A gyűjtemény századokon át tartó, folyamatos bővülésének eredményeként az arborétum ma már további három kertből áll, és nem csak a világ egyik legnagyobb rhododendron kultúráját mondhatja magáénak, de a Skóciában honos növényfajokon kívül, a világ minden tájáról származó különlegességeket is bemutat.
Scott-emlékmű (Scott Monument)Az emlékmű, amelyet 1844-ben a Princes Street keleti végében emeltek, George Kemp tervei alapján készült, miután az megnyerte a Walter Scott-emlékműre kiírt pályázatot. A neogótikus stílusú építmény 60 méter magas templomtornyot formáz, melynek ívei alatt több szobor is található az íróról és műveinek alakjairól. A torony tetejére 287 lépcső vezet, ahonnan minden irányba belátni a várost.Egyéb látnivalók az Újvárosban:
Skót Nemzeti Arcképcsarnok (Scottish National Portrait Gallery) – A skót történelem alakjainak képmásait mutatja be.
Virágóra (Floral Clock) – A világ első, 1903-ban megalkotott virágórája; kerülete 10,8 méter, átmérője 3,5 méter.)
West End az elnevezése az Újváros nyugati oldalához kapcsolódó városrésznek, melynek jellemző építészeti stílusa a georgiánus stílus. Az 1767-ben erre kiírt pályázatot is James Craig nyerte meg, aki az újvárosi hálós rendszerű elrendezés helyett, ez alkalommal széles utakat, tágas tereket és György-stílusú épületeket tervezett. Itt szeli át a belvárost a Leith folyó.
Modern Művészetek Skót Nemzeti Galériája (Scottish National Gallery of Modern Art)Az 1960-ban alapított galéria klasszicista épületét 1828-ban építették, William Burn tervei alapján, a John Watson Intézet számára. Később általános iskolaként működött, majd az állam 1981–1984 között átalakította, és átadta a korábban máshol működő galéria részére. A mintegy 5000 darabból álló gyűjtemény ízelítőt nyújt a 19. század végétől napjainkig terjedő időszak európai és amerikai művészeinek munkáiból; festmények, bronztárgyak, papírnyomatok és grafikák, valamint kinetikus szobrok is részei a kiállításnak. Megtekinthetők többek között Henri Matisse, Georges Braque, Piet Mondrian, Paul Klee, Pablo Picasso, Joan Miró, René Magritte, Larionov és Oskar Kokoschka képei, valamint Henry Moore szobrai is. A galérián belül önálló részt kapott a skót gyűjtemény.
Dean-galéria (Dean Gallery)A Modern Művészetek Galériájának testvérintézményeként nyitották meg annak szomszédságában, 1999 márciusában. A Dean-galéria a Modern Művészetek Galériája állandó és időszaki kiállításainak ad otthont, elsősorban dadaista és szürrealista alkotásoknak. Épületét eredetileg Thomas Hamilton 1833-ban mint árvakórházat építette meg, amelyet a galéria átalakítások után vehetett birtokba.
Georgiánus ház (Georgian House)A palotát a georgiánus (György-korabeli) stílus egyik kimagasló példájaként tartják számon, innen kapta elnevezését is. A Charlotte Square-en 1792-ben kezdtek építkezni Robert Adam tervei alapján, ezt a házat 1796-ban adták át. Az épület szomszédságában székel Skócia műemlékvédelmi szervezete, a National Trust of Scotland, amely a házat úgy állította helyre, hogy hűen tükrözze eredeti állapotát, ahogyan azt 1796-ban is berendezték.Egyéb látnivalók a West Endben:
Szent János-templom (St. John Church) – Neogótikus templom, mely 1816–1819 között épült William Burn tevei alapján.
Szűz Mária-székesegyház (St. Mary's Cathedral) – A katedrális a viktoriánus gótika képviselője, 1879-ben szentelték fel.
East Endnek nevezik a Princes Street keleti végétől induló városrészt, mely magába foglalja a 108 méter magas Calton Hillt az emlékművekkel, illetve Portobello irányába a Holyrood parkot, melynek déli részén található Arthur's Seat (Artúr széke). Portobello eredetileg egy kis falucska volt, melynek története 1742-ig nyúlik vissza. 1896-ban csatolták Edinburgh-hoz, majd azt követően kedvelt üdülőhellyé vált.
Nelson-emlékmű (Nelson Monument)Lord Nelson admirális emlékművét, Robert Burn tervei alapján, 1807 és 1815 között emelték a Calton Hillen. A 33 méter magas, kerek torony tetejére 143 lépcső vezet fel, ahonnan körpanoráma nyílik, egészen a Forth folyó torkolatáig.
Nemzeti emlékmű (The National Monument)Az emlékművet, Playfair és Robert Cockerell tervei alapján, 1822-ben avatták fel, a napóleoni háborúkban elesett skót katonák emlékére. Eredetileg a Parthenón hű mása lett volna, de időközben az anyagi támogatás elapadt, így csak egy töredéke készült el. A helyiek az emlékművet csak a „Edinburgh szégyenének” (Edinburgh's Disgrace) hívják.Egyéb látnivalók az East Endben:
Dugald Stewart-emlékmű (Dugald Stewart Monument) – A neves filozófus (1753–1829) emlékére emelték, Playfair tervai alapján.
Több mint 800 évvel ezelőtt már virágzó városka volt Leith, fejlődő kikötővel és halászati tevékenységgel. 1560-ban a francia és angol csapatok ostroma ezt a települést sem kímélte, ezért ezt követően városfallal védték meg. 1561-ben ebben a kikötőben lépett skót földre Stuart Mária is, hogy elfoglalja trónját. Közigazgatásilag 1920-ban csatolták Edinburgh-hoz, jelenleg is a város kikötője, és lakói a mai napig erősen őrzik önálló identitásukat. A dokkok hajdani épületei most gabonatárolóként üzemelnek, és mára a városrész felkapott lakó- és pihenőövezetté vált, amelyben a modern építmények mellett megtalálhatók a régi idők hangulatát idéző, restaurált, 15–17. századi épületek is. A város jelképe a Signal Tower, amelynek a helyén egykor szélmalom működött.1998 óta itt horgonyoz a Britannia Yacht, mellyel 1956-ban II. Erzsébet királynő érkezett Edinburgh-ba, és a család ezt használta későbbi utazásai során is. Jelenleg Leith egyik fő attrakciója, mely látogatóinak számos emléket mutat be a királyi családról.Leith-tel szomszédos település Newhaven, amely mára már összeépült vele. Egykor önálló kikötő volt, ma Edinburgh halászkikötője, melynek látványossága a nagy forgalmat bonyolító halpiac.
Edinburgh-i Állatkert (Edinburgh Zoo)Az állatkertet az 1903-ban alapított Skócia Királyi Zoológiai Társasága hozta létre és nyitotta meg 1913 júliusában, a városközponttól 5 kilométerre, nyugatra. A mintegy 33 hektárnyi dombvidéken közel 1000 ritka és veszélyeztetett állat él. Itt található a világ legnagyobb állatkerti pingvinkolóniája is. A kert egyike Európa vezető kutatási, oktatási és természetvédelmi központjainak és Skócia második leglátogatottabb turista-látványossága, évi több mint 600 000 eladott belépőjeggyel.
Lauriston-kastély (Lauriston Castle)Az eredetileg 1590-ben, Sir Archibald Napier által építtetett tornyot 1700 körül jelentősen kibővítették, majd több neves személyiségnek is otthonául szolgált. 1926-ban a város tulajdonába került, azóta múzeumként működik. A látogatók ma is az eredeti Edward-korabeli belső berendezést láthatják: bútorokat, festményeket, kárpitokat, porcelánokat és egyéb dísztárgyakat. A kastély, melyet 13 hektáros park vesz körül, a város északnyugati peremén helyezkedik el, rálátással a Forth folyó torkolatára.
Dalmeny-kastély (Dalmeny House)A kastély Edinburgh központjától 10 kilométerre, északnyugatra található. 1817-ben, Tudor-gótikus stílusban épült Rosebery grófjának otthonaként, elsőként felélesztve e stílust Skóciában. Tervezője az angol William Wilkins. A kastély belső díszítése keveréke a kor (19. század eleje) divatos stílusának és a gótikus építészeti elemeknek (ólomüvegablak, legyezőboltozatos folyosók). Az épületben két gyűjtemény is megtekinthető, az egyik a tulajdonos Primrose-családé, a másik pedig a Rothschildoké. A gyűjtemények főbb darabjai 18. századi francia bútorok, porcelánok, festmények, többek között Gainsborough-tól, Reaburn-től. A Napóleon-szobában megtekinthető a császár néhány festménye, az általa használt bútorok és egyéb emléktárgyak. A kastély tulajdonosa, Rosebery hetedik grófja, 1979-ben nyitotta meg a kastélyt a nagyközönség előtt, és az Edinburgh-i Fesztivál programjaiban is szerepet kapott.
A Forth hídjai (Forth Bridges)A Forth hídjai elnevezés két különálló hidat takar, melyek a folyó torkolata felett ívelnek át Queensferryből a szemközti Fife-félszigetre. Az első (The Forth Bridge) egy 2,5 kilométer hosszú vasúti híd, amelyet 1883 és 1890 között Sir John Fowler és Sir Benjamin Baker tervei alapján építettek, évekig a világ leghosszabb hídjaként tartottak számon. A kor bravúros technikai megoldásaként ez volt az első öntöttvas szerkezetű híd. A második (The Forth Road Bridge) egy ezzel párhuzamos közúti függőhíd, melyet 1964-ben adtak át a forgalomnak.
Rosslyn-kápolna (Rosslyn Chapel)A kápolna Edinburgh-tól délre, a Pentland-hegység lábánál található. 1450-ben William St Clair Orkney harmadik hercege alapította családja számára. A kápolna szokatlan építészeti megoldásai és kifinomult fafaragványai századokon átívelő hatást gyakoroltak az építészekre. 1571-ben, a reformáció idején, az oltárt leromboltatták a családdal, de a többi része megmaradt. 1862-ben James Alexander, Rosslyn harmadik grófja a kápolnát helyreállíttatta, és több mint 200 év után újra miséztek benne. Az 1950-es években újabb helyreállítási és konzerválási munkákat végeztek az épületen, amelyeket az 1990-es évek második felében folytattak. A kápolna ismertsége és látogatóinak száma jelentősen megnőtt Dan Brown 2003-ban megjelent könyve, A da Vinci-kód által. 2007-ben a kápolna 7 millió angol fontot kapott, aminek segítségével befejezik a folyamatban lévő konzerválási munkálatokat, valamint alkalmassá teszik az épületet a megnövekedett látogatószám fogadására.
Edinburgh gazdasága a szolgáltatóiparra, azon belül is főleg a pénzügyi, üzleti szolgáltatásokra, valamint a turizmussal összefüggő kiskereskedelemre, szállodaiparra épül. A legnagyobb foglalkoztató a pénzügyi szektor (a munkahelyek 11,3%-át biztosítja), a turizmus (10,2%), valamint az úgynevezett „kreatív” iparág (6,8%), amely magába foglalja többek között a formatervezést, kézműipart, előadóművészetet, filmgyártást, médiát is.A város Skóciában betöltött gazdasági jelentőségét mutatja az a tény, hogy amíg az ország lakosságának 9,1%-a él Edinburgh-ban, addig 2007-ben a munkahelyek 12,8%-át, a regisztrált vállalkozások 10,3%-át, a bruttó hozzáadott érték (GVA) 15,2%-át biztosította. A Cushman and Wakefield UK Cities Monitor 2008-as rangsora szerint Edinburgh az Egyesült Királyságon belül az első helyen áll életminőség tekintetében.A 2009-es évben Edinburgh-ban 2,4%-os volt a munkanélküliség, szemben az országos átlaggal, amely ekkor 3,4% volt. 2007-ben a 16 éven felüliek 37%-át teljes munkaidőben (országos átlag 35%), 9%-át pedig részmunkaidőben foglalkoztatták (országos átlag 11%) és 6% egyéni vállalkozó volt.
2009-ben a mintegy 308 000 munkahelyből 20 400-at a Nemzeti Egészségügyi Szolgálat biztosított, a második legnagyobb munkáltató Edinburgh Városi tanácsa volt 19 400 fővel, ezt követte 9180 fő foglalkoztatottal a Skót Királyi Bankcsoport. Hasonló nagyságrendű munkaadó a Lloyds bankcsoport, valamint az Edinburgh-i Egyetem is. A kiskereskedelmi üzletláncok közül a legtöbb főt (1800) a Tesco alkalmazta.A város több nemzetközi gazdasági díjat is nyert innováció, környezet, gazdaság témakörökben. Többek között 2010-ben Edinburgh lett az Egyesült Királyság legversenyképesebb városa a Walesi Egyetemi Intézet összeállítása alapján, valamint elnyerte a Financial Times a „Jövő legjobb kisvárosa” és a „Gazdasági lehetőségek kiváló helyszíne 2010/2011” díjait is.
Edinburgh fő turisztikai vonzereje, a szinte egész évben folyamatosan zajló fesztiválok mellett, a világörökség részét képező Ó- és Újváros. London után a külföldi turisták második legkedveltebb városa az Egyesült Királyságban. Edinburgh több mint 13 alkalommal nyerte el „A legjobb város” (Best City) és a „Rövid pihenő” (Short Break) díjakat, továbbá a Guardian Observer Reader Travel díját 2010-ben. A The Telegraph olvasóinak a „Legjobb város az Egyesült Királyságban” elismerését 2005-ben már 10. alkalommal érdemelte ki.2007-es adatok szerint az Edinburgh-ba látogató turisták száma 3,45 millió fő volt, ez a Skóciába utazó turisták 21,1%-a. Ezen belül 2,11 millió fő az Egyesült Királyságból érkezett, míg 1,34 milliónyian külföldről. Utóbbiak a Skóciába látogató turisták 48%-át teszik ki.Edinburgh-ban a magáncélú turizmus mellett jelentős az üzleti turizmus is, hiszen a város az üzleti lehetőségek széles skáláját kínálja a befektetőknek, és mindehhez a megfelelő infrastruktúra is rendelkezésre áll. Ma már London után Edinburgh a legkedveltebb konferencia-helyszín az Egyesült Királyságban, amit a város kulturális és tudományos örökségének, továbbá jelenlegi eredményeinek is köszönhet. A modern konferencia-központok mellett helyszínül szolgálhat úgy a királyi Britannia jacht, mint az Edinburgh-i vár. Helyi konferenciaszervező cégek nyújtanak segítséget az események lebonyolításához. Az üzleti céllal érkezők közül sokan mint turisták térnek vissza később a városba.
Egy 2007-es felmérés szerint Edinburgh lakosságának 61,7%-a rendelkezik valamilyen felsőfokú képesítéssel, míg ez a szám Skócia teljes lakosságának tekintetében csak 51,7%. A képesítéssel nem rendelkezők számát nézve is Edinburgh mutat kedvezőbb képet, itt ez a szám csak 7,2%, míg Skócia egészét tekintve 13,5%.
2010-ben Edinburgh-ban 102 alapfokú (Primary) és 23 középfokú (Secondary) iskola működött állami tulajdonban. Ezeket egészítik ki a költségtérítéses magániskolák (Independent Schools). Ez utóbbin belül 11 olyan bentlakásos iskola is van, amely akár 3–5 éves kortól 16–18 éves korig biztosítja a növendékek számára a folyamatos oktatást. 2007-ben a tanulók 79,9%-a járt állami, és 20,1%-a magániskolába.
Edinburgh-nak négy egyeteme (University) és öt főiskolája (College) van. A skót diákokon kívül elsősorban Kínából (beleértve Hongkongot), az Egyesült Államokból és Indiából érkeznek fiatalok, hogy az itteni egyetemeken tanuljanak.
Edinburgh-i Egyetem (University of Edinburgh)Az Edinburgh-i Egyetemet I. Jakab alapította 1583-ban. A négy közül ez a legnagyobb egyetem, így például a 2007/2008-as tanévben 25 748 hallgatója volt. Legnagyobb számban a humán és társadalomtudományi szakokon tanulnak, de az egyetemnek van orvosi, állatorvosi és műszaki tudományos fakultása is. 2009-ben az egyetemek ranglistáján Skóciában a második, míg az Egyesült Királyság egészét tekintve a 18. helyet foglalta el.
Edinburgh-i Napier Egyetem (Edinburgh Napier University)Az egyetem eredetileg mint Napier Technical College (műszaki főiskola) nyitotta meg a kapuit 1964 augusztusában, majd 1966-ban felvette a Napier College of Science and Technology nevet. Az 1970-es évektől kezdve egyre több egyetemi fokozatot adó kurzust indított, végül 1992 júniusában hivatalosan is egyetemmé minősítették. Az intézménynek a 2007/2008-as tanévben összesen 12 238 hallgatója volt. Az eredetileg csak műszaki irányultságú intézményben ma már van egészség-, természet- és társadalomtudományi kar, valamint egyetemi szintű üzleti fakultás is. A 2009-es egyetemi ranglistán a skóciai intézmények között a 10., az Egyesült Királyságban pedig a 64. helyen végzett.
Heriot-Watt Egyetem (Heriot-Watt University)Az 1821-es alapítású egyetem ma az üzlet és az ipartudomány területén nyújt kiemelkedő színvonalú, korszerű oktatást. Érdekesség, hogy minden más egyetemnél korábban, már 1869-ben lehetővé tették a női hallgatók felvételét. Nemzetközi jellege is kiemelkedő, mivel az egyetemnek például Dubaiban is van egy kampusza, valamint 150 országban indítanak egyetemi fokozatot adó programokat. Az intézménynek Skóciában, a 2008/2009-es tanévben 6542 hallgatója volt; az egyetemek 2009-es ranglistáján belföldön a 8., az Egyesült Királyságban pedig a 47. helyet foglalta el.
Margit Királynő Egyetem (Queen Margaret University)Az 1875-ben alapított intézmény, hallgatói létszámát tekintve, a legkisebb a négy egyetem közül: a 2008/2009-es tanévben 5997 hallgatója volt. Az egyetem szellemiségét már alapításától fogva az életminőség javítása, és a közösség iránti elkötelezettség jellemzi. Az eredetileg főzőiskolaként, majd főiskolaként működő intézmény 2007-ben kapott egyetemi rangot. Kiemelkedő az egészség- és társadalomtudományi kara, ami üzleti és művészeti karokkal is kiegészült. A 2009-es egyetemi ranglistán Skóciában a 11., az Egyesült Királyságban pedig a 68. helyet foglalta el.Az öt főiskola a következő:
Edinburgh-t a világ vezető fesztiválvárosai közé sorolják. Az egész évben zajló fesztiválok sokrétű szórakozást biztosítanak úgy a helybelieknek, mint a turistáknak. 2008-as adatok szerint az év során megtartott húsz fesztivál összes látogatóinak száma mintegy négymillió fő volt. A leglátogatottabb eseményeket augusztus hónapban rendezik meg, többek között az Edinburgh-i Fesztivál keretében, amely a különféle művészeti fesztiválok összefoglaló neve.A legnépszerűbb augusztusi fesztiválok:
Fringe (Edinburgh Festival Fringe): A Fringe a világ legnagyobb művészeti fesztiválja, amelyet 2011-ben már 65. alkalommal rendeznek meg. Nagyságát mutatja, hogy 2009-ben 265 helyszínen, összesen 34 265 előadást láthatott a közönség. Itt az előadóművészet minden válfaja felvonul, a színházi előadástól az utcazenéig, ahogy az előadók is a világ minden tájáról érkeznek. Az általában 3 hétig tartó fesztivál több sztár karrierjéhez biztosított ugródeszkát, többek között Hugh Laurie-nak, Jude Law-nak és Stephen Fry-nak is.
Edinburgh-i Művészeti Fesztivál (Edinburgh Art Festival): A mintegy öt héten át tartó művészeti fesztivál a modern és kortárs vizuális művészetek legnagyobb találkozója Skóciában. Első alkalommal 2004-ben rendezték meg, együttműködve a helyi művészekkel, galériákkal, múzeumokkal. Skót alkotókon kívül külföldi meghívottak is bemutatkoznak.
Edinburgh-i Nemzetközi Fesztivál (Edinburgh International Festival): A fesztivált 1947-ben rendezték meg először azzal a céllal, hogy a háború éveit követően elindítsák a városban a kulturális életet. Számtalan Skócián kívüli fesztiválnak szolgált példaképül. A Fringe-hez hasonlóan – amely ebből az eseményből fejlődött önálló fesztivállá – a világ minden táját képviselő fellépők csak meghívásra érkezhetnek, így biztosítják a szervezők a nemzetközileg is kiemelkedő színvonalat. Magába foglalja az előadó- és vizuális művészeteket, és a program gyakran épül egy-egy téma köré. Ilyen volt például 2009-ben a 18. századi skót felvilágosodás. A fesztivált minden évben egy zenés tűzijáték zárja.
Edinburgh-i Katonai Parádé (Edinburgh Military Tattoo): A sokszínű parádé 1950-ben csatlakozott a nemzetközi fesztiválhoz. Napjainkban a világ egyik legnagyobb nemzetközi katonai parádéinak színtere az Edinburgh-i vár és környéke. A skót hadsereg zenekarán kívül mintegy 40 ország képviselteti magát, kiegészülve táncosokkal, rezesbandákkal, mazsorettekkel, de még tevék, elefántok és rendőrkutyák is fellépnek a három hétig tartó eseménysorozaton.
Edinburgh-i Nemzetközi Könyvfesztivál (Edinburgh International Book Festival): Az 1983-ban indult nemzetközi könyvfesztivál (helyszíne az újvárosi Charlotte Square) gyors léptekben fejlődött és vált a világ legnagyobb ilyen jellegű rendezvényévé. Míg az első évben 30 író–olvasó találkozó szerepelt a programban, 2010-ben már 700 találkozón vehettek részt az ide látogatók. Itt a hazai és nemzetközi szerzők szabadon cserélhetik ki gondolataikat olvasóikkal. Ehhez hasonlóan szerveznek gyermekprogramot is, ahol a mesélők, illusztrátorok találkozhatnak az ifjú olvasókkal. Kiemelkedő a fesztivál saját szervezésű könyvvására is.Ezeken az eseményeken megtelik a Royal Mile és környéke. Fentieken kívül még számos témában rendeznek fesztiválokat, így például filmes, zenei, tudományos, de még politikai fesztiválokat is.
Népszerű az év végén megtartott két ünnepség, az egyik a november végétől január elejéig tartó Edinburgh-i karácsony, a másik a Hogmanay, azaz a szilveszteri, újévi ünnepség. Az előbbi egy színes karácsonyi forgatag utcai árusokkal, parádéval és korcsolyázási lehetőséggel az Egyesült Királyság legnagyobb szabadtéri jégpályáján. A négynapos Hogmanay a világ legnagyobb újévi ünnepségsorozata, koncertekkel, színházi előadásokkal és a híres utcabállal.
A turisták által leginkább látogatott helyeken (Nemzeti, Modern művészetek, illetve a Dean-galéria) kívül még több lehetőség is nyílik a városban a skót, illetve nemzetközi képzőművészeti alkotások megtekintésére. Ezek közül kiemelt a városi tanács kezelésében működő City Art Centre, Edinburgh fő galériája, amely a skót művészet egyik legjobb válogatását nyújtja. Ezen kívül helyt ad fotóművészeti, formatervezési, építészeti és kortárs művészeti kiállításoknak is. A Fruitmarket Gallery egy jótékonysági szervezethez tartozik, és célja a kortárs művészetek felkarolása és bemutatása. A nagy galériákon kívül, szerte a városban, kisebbek kínálnak megvételre képző- és iparművészeti alkotásokat, antikvitásokat.
Edinburgh 19–20. századi irodalmi életét olyan nagynevű írók és költők határozták meg, mint Walter Scott, Robert Louis Stevenson, Arthur Conan Doyle, Dame Muriel Spark, valamint Irvine Welsh, vagy Norman MacCaig.
A város jelenleg is aktív irodalmi életét az UNESCO 2004-ben, a világon elsőként, „Az irodalom városa” (City of Literature) díjjal ismerte el, ezt azóta még három város, Melbourne, Iowa City (2008) és Dublin (2010) érdemelte ki.
Edinburgh városának 26 olyan könyvtára van, ahonnan a kiadványokat kölcsönözni lehet, valamint egy több mint 2000 kötetes mozgó könyvtára is járja a várost. A Skót Nemzeti Könyvtárban nemcsak az Egyesült Királyságban nyomtatott kiadványokba lehet betekinteni, hanem számos irodalmi rendezvénynek is otthont ad. A Royal Mile-i irodalmi negyedben található a Skót Mesemondó Központ (Scottish Storytelling Centre), valamint a Skót Könyv Alapítvány (Scottish Book Trust), amely a könyvek kiadását, népszerűsítését támogatja. A skót könyvkiadás is Edinburgh-ban összpontosul.
Edinburgh a nemzetközi zenei, színházi és képzőművészeti élet vérkeringésébe a különféle művészeti fesztiválokon keresztül kapcsolódik, azonban a városban a fesztiválokon kívül is számtalan lehetőség adódik a kulturális jellegű szórakozásra.
A Usher Hallt 1896-ban pénzadományból hoztak létre, ez ma a világ egyik legkiválóbb hangversenyterme, ahol a hazai és nemzetközi előadók minden műfajt képviselnek. 1947 óta a nemzetközi fesztivál egyik kiemelt helyszíne.
A Fesztivál Színház egész évben helyet biztosít a különböző vendégtársulatok opera-, balett- és táncelőadásainak. A Queen's Hallt elsősorban a kortárs zene kedvelői látogatják, egyik helyszíne a nyári Fringe és az Edinburgh-i Jazz és Blues Fesztiválnak, valamint a Skót Kamarazenekarnak is ez az intézmény ad otthont.A városban található színházak közül kiemelkedik a 3000 fő befogadására képes Edinburgh-i Színház (The Edinburgh Playhouse), amely az Egyesült Királyság egyik legnagyobb teátruma. A Traverse és a Royal Lyceum színházak műsorán elsősorban kortárs írók darabjai szerepelnek, míg a King's az amatőr társulatok támogatója, és pantomim műsorairól nevezetes.Minden évben megrendezik a Edinburgh-i Nemzetközi Filmfesztivált, ahová szakmai, üzleti eszmecserére sereglenek össze a világ filmiparának képviselői. 1947-ben, az Edinburgh-i Fesztivál keretében ez volt a világ első nemzetközi filmfesztiválja. Az esemény alatt filmek sokaságát mutatják be, közöttük több díjat is kiosztanak.Edinburgh-ban mindenki megtalálhatja a kedvére való filmszínházat. Az Odeon Cinema a West Endben az elegánsabb környezetet kedvelő, felnőtt közönséget célozza meg. Nem messze tőle a Filmhouse, ami a filmfesztiválnak is otthont ad, főleg művészfilmeket tűz műsorára, ugyanúgy, mint a déli városrészben található Cameo Cinema. Az UGC Cinema, szintén a West Endben, igazi multiplex mozija a fiataloknak. A Vue Cinema az East Endben valódi luxuskörülményeket kínál bőr foteljaival és a felszolgáló személyzettel.
Edinburgh-nak megvannak a saját legendái, rejtélyei, kísértethistóriái. Ezek hozzátartoznak a város szellemiségéhez.
A Scone-i kő (Stone of Destiny, a Végzet köve) Skócia koronázási köve, amely a ceremónia alatt ülőhelyként szolgált a skót uralkodók számára. A kő eredetileg a 9. században került skót földre, mint Jákob feltételezett párnája, majd 1292-ben, az utolsó skóciai koronázást követően I. Eduárd angol király eltulajdonította és a Westminster apátságba vitte. Bár a követ 1950-ben skót nacionalisták visszalopták, de hamarosan visszaszolgáltatták Angliának. Több eredetvizsgálat után, 1996. november 30-án, ünnepélyes külsőségek között, hivatalosan is visszakerült Skóciába, ahol az Edinburgh-i vár Korona-szobájában helyezték el.
A Witches' Well (Boszorkányok kútja) a Royal Mile végén található, szemben a várral. A 16. században kiterjedt boszorkányüldözés folyt szerte Európában. Bármilyen apró ürügy alapul szolgált a kínzásra, és a vádlottat, miután beismerte boszorkány mivoltát, máglyára küldték. Skócia élen járt az inkvizíciós üldözésekben, amelynek több mint 3000 nő esett áldozatul az országban. Csak Edinburgh-ban mintegy háromszázan haltak máglyahalált. A kút az áldozatoknak állít emléket a kivégzésük helyszínén.
Sir George Mackenzie a 17. század 80-as éveiben Skócia főügyésze volt, és nem véletlenül kapta a Véres Mackenzie gúnynevet. 1691-es halálakor a Greyfriars templom sírkertjében (Greyfriars Kirkyard) temették el, amely annak a börtönnek a tőszomszédságában található, ahol az általa megvádolt politikai foglyokat tartották. Síremléke, a Fekete mauzóleum is ott áll. Az évszázadok során a sírkertben számos kísértetet véltek látni, míg a 20. század végén Mackanzie szelleme, (Mackenzie Poltergeist) is felbukkant. 1998-ban egy részeg hajléktalan szentségtelenítette meg a sírt, és Mackenzie lelke azóta is ott bolyong. A sírkert és a mauzóleum egyben turistalátványosság is. Több száz látogató számolt be furcsa érzetekről, egy láthatatlan jelenlétéről, sőt, még fizikai támadásokról is. A „bűnöst” egy kopogó szellemmel azonosították, de az nem nyert bizonyosságot, hogy valóban maga Mackenzie lenne a földöntúli jelenségek mögött. Végül az edinburgh-i tanács bezáratta a mauzóleumot és a börtönt is, azóta ezek csak szervezetten látogathatók.
Az edinburgh-i nemzetközi repülőtér számos közvetlen járatot fogad Európából, Afrikából, a Közel-Keletről és Ázsiából. A reptér forgalma 1996 és 2008 között csaknem megháromszorozódott, 2008-ban mintegy 9 millió utas fordult meg itt. A város Londontól 1 órányi repülőútra van, az érkező utasokat reptéri buszjárat szállítja be a városközpontba.
Az InterCity járatokkal gyorsan és kényelmesen lehet ideutazni. A londoni Kings Cross vasútállomásról óránként legalább egy járat indul, az út a Waverley állomásig 4,5 óra. A város másik nagy pályaudvara a Haymarket.
Távolsági buszt is igénybe lehet venni, az út a londoni Victoria pályaudvarról az edinburgh-i St. Andrews Square-ig 8 óra, mivel London és Edinburgh között nincs közvetlen autópálya-csatlakozás, így arról letérve, autóúton lehet a várost megközelíteni.
Edinburgh közösségi közlekedését több, különálló társaság biztosítja, ezek tevékenységét egy szervezet, az Edinburgh Community Transport Operators Group koordinálja. A fő közlekedési eszköz a busz, ennek kiterjedt hálózata van úgy a városon belül, mint az agglomerációban és a városban újra van villamosvonal is, amely 2014. május 31.-én nyílt meg a York Place és a Repülőtér között. A 14 km hosszú vonalon reggel 05:00 és 23:00 óra között napközben 7, azon kívül 10 percenként közlekednek a szerelvények a hét minden napján. A menetidő a repülőtérig általában 36 perc. A városban 1871 és 1956 között kiterjedt, 76 km hosszú villamoshálózat már működött. A városközpont tehermentesítése érdekében hat P+R parkolót alakítottak ki a belváros peremén, ahonnan csatlakozó buszjáratokat lehet igénybe venni, de számos kerékpárút is található a városban és környékén.
A városban közlekedő valamennyi autóbuszon egy ajtón történik a le- és felszállás, emiatt sokszor lassú az utascsere. A járműveken ingyenes, gyors WiFi is rendelkezésre áll. A buszok általában 04:30 és éjfél között közlekednek 10-20 percenként, azonban a fonódó hálózat miatt a város legnagyobb részén a közös követési idő ennél jóval sűrűbb.
1 - 69: helyi járatok Edinburgh közigazgatási területén amelyeket a Lothian Buses üzemeltet (fehér-bordó buszok)
1xx, X24, X5: agglomerációs járatok az EastCoastBuses üzemeltetésében (zöld buszok)
X12 - X47: gyorsjáratok Edinburgh közigazgatási területén amelyeket a Lothian Buses üzemeltet (fehér-bordó buszok)
Airlink 100 : a Városközpont (Waverley Bridge) és a Repülőtér között közlekedik a hét minden napján éjjel-nappal, 04:30 és éjfél között 10, éjjel 30 percenként (kék-fehér buszok)
Skylink 200: Ocean Terminal és a Repülőtér között közlekedik a hét minden napján általában 04:00 és éjfél között 30 percenként (kék-fehér buszok)
Jegyeket buszokon a járművezetőnél, villamoson az ott szolgálatot teljesítő ellenőrnél, illetve a villamos megállóiban elhelyezett automatákból lehet venni. Az automata csak érmét és bankkártyát fogad el. Az egy utazásra érvényes vonaljegy £1.60, a napijegy £4. A viteldíjat a buszokon elhelyezett perselybe kell bedobni, a járművezető nem ad vissza, így a pontos összeget kell bedobni. A megváltott jegyeket minden felszálláskor be kell mutatni a járművezetőnek.
Az Edinburgh-i repülőtér külön zóna, így oda a vonaljegy és a napijegy nem érvényes a villamoson, valamint a 100-as és a 200-as autóbuszon, de használhatóak a 35-ös járaton. A repülőtéri viteldíj az utolsó megállótól £4.50 egy útra.
Már a 16. század folyamán voltak törekvések az ápolás és az orvosi hivatás szabályozására, a szervezett egészségügyi ellátás gyökerei pedig egészen a 17. századig nyúlnak vissza. A Királyi Orvosi Főiskolát 1681-ben, a sebészetit 1778-ban alapították. Az Edinburgh-i egyetem orvosi fakultásának fejlődése, amely a 18. század első felében európai hírűvé tette az itt folyó orvosi kutatásokat, nagyot lendített az egészségügyi ellátás színvonalán és szervezettségén. Az első kórházak egyben oktatókórházként is szolgáltak, ilyen a ma is működő, jó nevű Királyi Kórház (Royal Infirmary of Edinburgh), a Nyugati Általános Kórház (Western General Hospital), vagy az Edinburgh-i Királyi Kórház (Royal Edinburgh Hospital).Edinburgh és környéke egészségügyi ellátását a Lothiani Nemzeti Egészségügyi Szolgálat (National Health Service Lothian) biztosítja. A szolgálathoz Edinburgh területén 17 kórház, illetve egyetemi klinika tartozik. Ezek közül a sürgősségi ellátást két intézmény biztosítja. A gyermekeket az 1860-ban alapított „Királyi kórház a beteg gyermekek számára” (Royal Hospital for Sick Children) fogadja, míg a felnőttek ellátását a Királyi Kórház (Royal Infirmary of Edinburgh) végzi. Ez utóbbi egyben sürgősségi oktatókórház is, amit eredetileg 1729-ben alapítottak. 2003-ban a kórházat a régi viktoriánus épületekből egy 190 millió angol fontból felépített, modern edinburgh-i épületbe költöztették. Itt található Skócia legnagyobb szülészeti osztálya is.A kórházak között több, speciális területre szakosodott intézmény is fogadja a betegeket. Az Astley Ainslie Kórház rehabilitációs szakkórház; a Calareidh fogyatékkal élő gyermekek ápolását biztosítja; a Leithi Közösségi Gyógykezelési Központ (Leith Community Treatment Centre) az országban elsőként csak ambuláns és nappali kórházi ellátást nyújt, azt viszont számos szakterületen; az 1813-ban megnyílt Edinburgh-i Királyi Kórház pszichiátriai és mentálhigiénés ellátást biztosít; a Nyugati Általános Kórház onkológiai, klinikai neurológiai és regionális fertőző osztályokkal rendelkezik.
Edinburgh-ban számos sportolási lehetőséget találnak az itt élők. Az amatőr sportklubok közös szervezete a Club Sport Edinburgh, amely sokrétű támogatást nyújt a 127 csatlakozott klubnak, amik 50 sportágban kínálnak mozgási lehetőséget. A városi tanács saját alapítású társasága az Edinburgh Leisure (Edinburgh-i Szabadidő), amely 1998 óta számos sportlétesítményt működtet, és programokat szervez minden korosztály számára.Kedvelt a golf, a krikett, a rögbi és a futball, ezekből a sportágakból a városnak profi csapatai is vannak. Két labdarúgócsapat, a Hearts FC és a Hibernian FC is az első osztályban játszik, míg a városi futballklub a kelet-skóciai liga tagja. A városban több golfpálya is található, ebből hat nyilvános a városi tanács kezelésében van. A mortonhalli golfpálya 1892 óta működik, így ez a legrégebbi, ma is működő pálya Edinburgh-ban, a skóciai klubok között is a rangsor elején foglal helyet. Edinburgh két nagy krikettklubja az Edinburgh Academicals CC és a The Grange CC, amely egyike Skócia első osztályú klubjainak. A város profi rögbicsapata az Edinburgh Rugby Club. Az 1857-ben alapított Edinburgh Acadamical FC (röviden Accies) Skócia legrégibb, a világ második legrégibb rögbiklubja.
Edinburgh, összehasonlítva Skócia más nagyvárosaival (Aberdeen, Dundee, Glasgow), az 1998 és 2008 évek közötti időszakban összességében jobb mutatókkal rendelkezett a közbiztonság területén, mint a többi. Ugyanakkor Skócia egészét tekintve az eredmények kevésbé kedvezőek. A 2007/2008. évi időszakban, a 10 000 főre vetített, jegyzőkönyvezett bűnesetek száma 963 volt, ami magasabb a skóciai 749-es átlagnál, de alacsonyabb, mint Glasgow-ban (1195) vagy Aberdeenben (1047). Különösen alacsony a szemérem elleni bűnesetek száma, ez 10 000 emberre vetítve Edinburgh-ban csak 13, míg Glasgow-ban 21, Aberdeenben 25 volt. Ugyanakkor például csalás, gyújtogatás és vandalizmus bűntettekben már Edinburgh is hasonló mutatókkal rendelkezik, mint az említett nagyvárosok.Mivel helyben nincs saját rendőri állomány, a közbiztonsági feladatokat Lothian régió egysége látja el. A sok fesztivál és közösségi rendezvény miatt kiemelt hangsúlyt kap ezek biztosítása, és ebben jelentős szerepet vállal a városi tanács.
Lindner László. Skócia (magyar nyelven). Budapest: Panoráma (1988). ISBN 9632433319 
Rogerson, Barnaby. Skócia (magyar nyelven). Budapest: Cartographia (1994). ISBN 9633528658 
Szabó R. Jenő. Nagy-Britannia és Észak-Írország (magyar nyelven). Budapest: Panoráma (1981). ISBN 963-243-209-6 
Szántó György Tibor. Anglia története (magyar nyelven). Budapest: Maecenas (1992). ISBN 963-7425-53-5 
Campbell, Donald. Edinburgh: a cultural and literary history (angol nyelven). Oxford: Signal Books Ltd. (2003). ISBN 1902669738 
Grant, James. Old and New Edinburgh (angol nyelven). London: Cassell (1880). Hozzáférés ideje: 2010. augusztus 5. 
 Edinburgh by Numbers 2009-2010 (angol nyelven). Edinburgh: Economic Development Unit of The City of Edinburgh Council (2009). Hozzáférés ideje: 2010. szeptember 14.  Archiválva 2013. október 17-i dátummal a Wayback Machine-ben
Edinburgh hivatalos weboldala (angol nyelven). The City of Edinburgh Council. (Hozzáférés: 2011. május 28.)
Edinburgh - The Capital Guide (angol nyelven). Pastime Publications. [2011. április 4-i dátummal az eredetiből archiválva]. (Hozzáférés: 2011. május 28.)
Edinphoto (angol nyelven). Peter Stubbs. [2011. május 16-i dátummal az eredetiből archiválva]. (Hozzáférés: 2011. május 28.)
Edinburgh Architecture Website, Scotland (angol nyelven). edinburgharchitecture.co.uk. (Hozzáférés: 2011. május 28.)
Wilson, Neil. Edinburgh Encounter (angol nyelven). London: Lonely Planet Publications Pty Ltd (2008). ISBN 978-1-74179-306-2. Hozzáférés ideje: 2010. december 27. 
Stevenson, Robert Louis. Edinburgh (angol nyelven). London: Hesperides Press (2008). ISBN 978-1-4067-9302-4. Hozzáférés ideje: 2010. december 27. 
Edinburgh Inspiring Capital Guide (angol nyelven). Edinburgh office of VisitScotland. [2016. szeptember 29-i dátummal az eredetiből archiválva]. (Hozzáférés: 2010. december 27.)
Edinburgh térképe (angol nyelven). lonelyplanet.com. (Hozzáférés: 2010. december 27.)

Az Edison Chen-fényképbotrány 2008-ban történt Hongkongban, miután Edison Chen intim tartalmú magánfényképeit közzétették az interneten. A fényképeken Chen többek között olyan hírességekkel szerepelt intim kapcsolat közben, mint Gillian Chung, Bobo Chan, Rachel Ngan és Cecilia Cheung. Az esettel nem csak a helyi és a kínai sajtó foglalkozott kiemelkedő mértékben, de a világsajtó is. A botrány alapjaiban rázta meg a hongkongi szórakoztatóipart.
A hongkongi rendőrség az Interpol segítségét kérte a fényképek terjedésének megállításában. A képek terjesztésével kapcsolatosan tíz személyt vettek őrizetbe Kínában, nyolcat pedig Hongkongban. Egy számítástechnikai szakembert nyolc és fél hónap szabadságvesztésre ítéltek Chen számítógépének tisztességtelen szándékkal való kezelése miatt. A botrány kirobbanása után nem sokkal a triádok állítólag vérdíjat ajánlottak annak, aki levágja Chen kezét.A rendőrségi akció számos kérdést vetett fel az internet-felhasználók magánjogainak és szólásszabadságának megsértése kapcsán. A rendőrség módszerei, valamint az ügyben érintett színészek és menedzsmentjeik viselkedése miatt számos internetező szemében a letartóztatottak hősökké váltak.Chen elismerte, hogy ő a képek többségének szerzője és szerzői jogának tulajdonosa, valamint kijelentette, hogy a magánfényképeit ellopták és az engedélye nélkül töltötték fel az internetre. Nyilvánosan bocsánatot kért a képeken szereplő nőktől, és bejelentette, hogy határozatlan időre visszavonul a szórakoztatóiparból. Chen a botrány miatt számos filmszereptől elesett, és reklámszponzorai egytől-egyig visszavonták a támogatásukat.
2006 novemberében Edison Chen egy rózsaszín, Macintosh PowerBook márkájú laptopot vásárolt, aminek a fényképét közzétette a blogján is. A gépet valószínűleg az eLite Multimedia üzletében vásárolta Hongkong Központi kerületében. A rendőrség szerint 2008 elején Chen javíttatni vitte a gépet az üzletbe, amit követően a számítógépen található mintegy 1300 intim fénykép felkerült az internetre, valószínűsíthetően az üzlet egy vagy több alkalmazottja töltötte fel őket. Chen vallomása szerint a képeket letörölte a gépről, mielőtt beadta javíttatásra.A fényképek feltehetően 2003 és 2006 között készültek. Chen egyik barátja utalt rá, hogy Chen szeretett fényképeket készíteni intim helyzetekben, és ezeket a képeket néhány közeli barátjának is megmutatta. A képeken szereplő nők közül néhányan helyi hírességek.
Az első képet, melyen Chen és Gillian Chung volt látható, 2008. január 27-én, körülbelül este nyolc órakor tették fel a Hong Kong Discuss Forumra. Bár az eredeti bejegyzést pár órával később törölték, addigra a képet már áttöltötték más hongkongi fórumokra is, többek között a Uwantsra és a HKGoldenre. Chung ügynöksége, az Emperor Entertainment Group (EEG) azonnal feljelentést tett a rendőrségen. Másnap újabb fotó látott napvilágot egy másik hírességgel. Gillian Chung szabadságot vett ki, és nem volt hajlandó beszélni a történtekről. A kezdeti tagadások miatt a média azon a véleményen volt, hogy a fényképek hamisítványok.Január 29-én délután 12:30-kor egy nagyobb felbontású kép is felkerült a világhálóra, a rajta szereplő nő pedig nagyon hasonlított Cecilia Cheungra. Délután 3-kor újabb négy képet tettek közzé, majd Cecilia Cheung egy meztelen fényképét este 6-kor. Az újságírók megállapították, hogy a képek Edison Chen lakásán készültek, mivel korábban már készült videófelvétel Chen otthonáról. Cheung ügyvédei elítélték a feltöltést.A China News Service (CNS) riportja szerint több mint száz rendőr kezdte meg a nyomozást, Vincent Wong rendőrfőkapitány-helyettes azonban kijelentette, hogy a nyomozócsoport 19 főből állt. A fényképeket szakértők vizsgálták meg, akik úgy vélték, nem valószínű, hogy a képeket digitálisan megváltoztatták volna.A rendőrség több mint 200, internetes weboldalakért és fórumokért felelős hongkongi személlyel találkozott, akiket sürgettek, hogy tegyenek meg mindent a képek eltávolításáért. A témában megjelent fórum-hozzászólásokat törölték. A helyi szolgáltatóktól lekérték a felhasználók adatait, és kikérték harminc olyan felhasználó IP-címét, akik valószínűsíthetően képeket töltöttek fel.
A nyolcadik fénykép kikerülése után Chen csendben Bostonba repült a barátnőjével, Vincy Yeunggal (楊永晴). 2008. február 4-én Chen közzétett egy 90 másodperces videót angolul, amelyben bocsánatot kért a képek miatt meghurcoltaktól, de nem kommentálta a képek valódiságát.Február 6-án a rendőrségi nyomozás ellenére egy fórumozó több száz képet töltött fel az internetre. A Kirának keresztelt felhasználó kijelentette, hogy nem Hongkongban van és hogy másnap egy 32 perces videofelvételt is közzé fog tenni. Két nappal később egy zuhanyozó fiatal nő képei jelentek meg az interneten. A nőt Vincy Yeungként azonosították, aki Chen akkori barátnője és az EEG igazgatójának unokahúga volt.Az ügyben szereplők közül Gillian Chung jelent meg először nyilvánosan. Február 11-én, egy újévi ünnepségen való megjelenését követően Chung rövid nyilatkozatban bocsánatot kért a „naivitása” és „butasága” miatt, kijelentve, hogy azóta „felnőtté vált”. Az EEG közleményben fejtette ki, hogy a továbbiakban sem ők, sem a művészeik nem nyilatkoznak az üggyel kapcsolatban. A sajtótájékoztató vegyes fogadtatással ért véget, volt, aki dicsérte Chungot, amiért ki mert állni a nyilvánosság elé, mások szerint azonban nem volt őszinte és nem volt hajlandó érdemben szembenézni a botránnyal. Február 14-én két újabb kép jelent meg, az egyiken egy ismeretlen nő, a másikon Rachel Ngan szerepelt.
Chen február 21-én tért vissza Hongkongba és sajtótájékoztatót tartott, melynek keretében megerősítette, hogy a képek privát céllal készültek és valóban az ő tulajdonát képezték. Chen kijelentette, a hogy a képeket a tudta és engedélye nélkül szerezték meg és tették publikussá, valamint ismételten bocsánatot kért az érintett nőktől és családjaiktól. Ügyvédje hangsúlyozta, hogy a képek részleges vagy teljes reprodukciója a szerzői jog megsértése.Február 26-án a Sing Tao Daily leközölte, hogy a rendőrség lemezeket és egyéb tárolóeszközöket foglalt le Chen otthonában, amelyeken több mint 10 000 fotó volt. A nyomozást átmenetileg hátráltatta Chen elővigyázatossága, valamint az együttműködés hiánya az új képeken felfedezett nők részéről: néhányuk elhagyta a várost, egyikük pedig már korábban letagadta, hogy készült volna róla fotó. A rendőrség arra gyanakodott, hogy Chent esetleg meg is zsarolták, az énekes azonban tagadott.
2008. január 31-én a 29 éves, munkanélküli Cung Jik-tín (Zung Jik-tin)t letartóztatták egy kép valószínűsíthető feltöltése miatt; összesen 12 képet találtak a számítógépén. Másnap vádat emeltek ellene, de megtagadták tőle az óvadék lehetőségét, mivel felmerült a gyanú, hogy zsarolni próbálta a képeken szereplőket. Nyolc héttel később folytatódott a tárgyalás, és a nyomozás megállapította, hogy nem történt zsarolás. Február 15-én a Cung (Zung) elleni vádakat ejtették.Február 2-án négy férfit és két nőt tartóztattak le a képek terjesztésének vádjával, közülük három férfit és egy nőt 20 000 HK$ óvadék fejében szabadlábra helyeztek. A rendőrség úgy nyilatkozott, hogy amikor Chen javíttatni vitte a gépét, valószínűleg a bolt alkalmazottai titokban átmásoltak róla mintegy 1300 képet.Február 4-én egy 29 éves férfi lett a nyolcadik letartóztatott a képek terjesztésének vádjával. Aznap a 23 éves Szí Hó-szűn (Si Ho-syun)t (史可雋) is letartóztatták, „számítógép tisztességtelen szándékú használata” miatt. A férfit másnap állították bíróság elé, ahol is tagadta a vádakat, és 50 000 HK$ óvadék fejében elengedték. A tárgyalást február 22-ig elnapolták.Vong rendőrkapitány-helyettes szerint a képek forrását sikerült kideríteni, de részleteket nem árult el. Hozzátette, hogy a képek eredetiségéhez nem fér kétség. A képeken szereplő nőket nem nevezte meg. Abban is biztos volt, hogy külföldi hírességek nem szerepeltek a képeken. Vong szerint nem számít bűncselekménynek a képek ismerősöknek való megmutatása, de az internetre való feltöltése a hongkongi törvényekbe ütközőnek számíthat. Kijelentését többen úgy értelmezték, hogy e-mailben lehet küldözgetni a képeket a „barátoknak”.Február 5-én újabb gyanúsítottat helyeztek szabadlábra, és ezzel egy időben újabb hat kép jelent meg az interneten. A kínai újév első óráiban több száz képet töltöttek fel, és újabb három nőt azonosítottak a fotókon.A rendőrség február 10-én újabb gyanúsítottat állított elő, a 24 éves szállítmányozási szakember Kvok Cun-vaj (Kwok Chun-wai)t, akit pornográfia terjesztésével vádoltak meg. A férfi állítólag egy több mint száz fotót tartalmazó tömörített fájlt töltött fel egy ciprusi weboldalra, aminek a linkjét egy hongkongi fórumon osztotta meg. Kvokot 10 000 hongkongi dollár óvadékkal szabadon engedték. Júliusban a férfi elismerte a bűnösségét „obszcén tartalom” három rendbeli publikálása vádjában, amiért egyenként két hónap börtönbüntetésre ítélték, két évre felfüggesztve.
A kínai weboldalak sokkal érzékenyebben szűrik a politikai tárgyú cikkeket, mint a pornográfiát, így a nagy szolgáltatók, mint a Baidu is, hetekig nem tettek semmit a képek szűrése érdekében. Ez idő alatt a fényképek megjelentek a népszerű Tianya Club chatoldalon is, ahol naponta több mint húszmillió alkalommal tekintették meg őket.Február 20. környékén végül a kínai hatóságok is felléptek a fényképeket CD-n árulók ellen. Sencsenben (Shenzhenben) tíz személyt tartóztattak le CD-írás vádjával. A pekingi hatóságok február 21-én kijelentették, hogy a képek küldése, blogokra vagy fórumokra való feltöltése akár 15 napos elzárással is büntethető, akkor is, ha nem volt mögötte pénzszerzési motiváció, valamint a 200-nál több képet tartalmazó fájlcsomagok küldése az interneten vádemelési eljárást von maga után.
Tajvanon Tajpej megyében egy Huang Vej-lun (Huang Wei-lun) nevű 24 éves férfit tartóztatott le a rendőrség, mert valószínűsíthetően fényképeket és videókat tett fel a blogjára, és pontos utasításokat adott az internetezőknek, hogyan tölthetik le a fényképeket. Kaohsziungban (Kaohsiungban) a rendőrség rajtaütött olyan üzleteken és illegális standokon, ahol a CD-ket 100 tajvani dollárért árulták. Egy szemtanú szerint erre nem volt szükség, mivel a fiatalok ingyen is hozzáférhettek a képekhez az interneten, a CD-k nem fogytak jól.
Tang King-ching (Dang Ging-cing) (鄧竟成) rendőrfőkapitány február 2-án figyelmeztetett, hogy akinek a számítógépén található másolat Chen képeiből, az valószínűleg törvényt sért, akkor is, ha nem terjesztette őket. Lőng Kvok-hung (Loeng Gwok-hung) politikus mintegy két tucat tüntetővel vonult a főkapitányság épületéhez demonstrálni, azzal vádolva a rendőrséget, hogy összezavarják az embereket és megfélemlítik az internetezőket. Felszólította a főkapitányt, hogy tegyen egyértelmű kijelentést arra vonatkozóan, hogy a képek megtartása is törvénybe ütköző-e.
Az ügy felvetette azt a problémát is, hogy a rendőrség korábbi pornográfia-terjesztési ügyekkel összehasonlítva itt szelektíven alkalmazta a törvényeket. Regina Ip politikusnő szerint a törvények szelektív alkalmazása mindig is gyakorlat volt, mivel lehetetlen lenne minden egyes szabálysértőt letartóztatni. Az Internet Társaság helyi szervezetének elnöke ugyancsak úgy vélte, nem lenne praktikus, ha a rendőrség minden egyes közlekedési szabálysértőt megbüntetne.Cung Jik-tín (Zung Jik-tin) óvadékkérelmének megtagadását is szubjektív döntésnek ítélték meg, Ronny Tong politikus szerint a rendőrség megalázta a gyanúsítottat az elsietett akciójukkal.A Ming Pao napilap is beszámolt arról a közfelháborodásról, amit a törvény szelektívnek ítélt alkalmazása váltott ki. Különösen az váltott ki éles kritikát, hogy a kevésbé súlyos törvénysértéssel vádolt egyik gyanúsítottól megtagadták az óvadékot, míg két másik, súlyosabb törvénysértést elkövető vádlottat óvadék ellenében szabadlábra helyeztek. Az Apple Daily „álszentnek” nevezte a rendőrségi akciót, az internetezők megfélemlítéséről beszélt, és megkérdőjelezte a rendőrség munkáját, mivel úgy kezdték el a letartóztatásokat, hogy a feltételezett károsultat (Edison Chent) ki sem hallgatták.
Hongkongban Erkölcsbíróság működik, „obszcénnek” (淫褻) ítélt tartalom publikálásáért legfeljebb három év szabadságvesztés jár, „illetlennek” minősített tartalom publikálásáért legfeljebb 12 hónap. A Ming Pao újság öt fényképet küldött be az Erkölcsbíróságra elbírálásért. Három ezek közül „illetlen”, kettő pedig „obszcén” minősítést kapott. A Cung Jik-tín (Zung Jik-tin) által közzétett egy darab fénykép utólagosan „illetlen” minősítést kapott. Az újság szerint így elképzelhető, hogy a férfi ellen nem a megfelelő bűncselekményért emeltek vádat. Mivel a törvény csak azután lép érvénybe, hogy az Erkölcsbíróság minősítette a tartalmat, a rendőrség viszont minősítés előtt emelt vádat Cung (Zung) ellen, a letartóztatás akár jogellenesnek is minősíthető.
Bár Edison Chen együttműködéséről biztosította a hatóságokat, testi épségét féltve nem volt hajlandó visszatérni Hongkongba a kihallgatásra, mivel fenyegető telefont kapott. 2009 februárjában négy ügyvédet és egy bírót az adófizetők költségén Vancouverbe utaztattak Chen kihallgatására. Ronny Tong politikus pazarlásnak nevezte az eljárást, szerinte más, költséghatékonyabb módot is lehetett volna találni a tanúvallomás felvételére.A meghallgatás Brit Columbia Legfelsőbb Bíróságán, hongkongi törvények szerint, kanadai és hongkongi bírók előtt zajlott. Chen vallomásában elismerte, hogy a képek az ő gépéről származnak, valamint bírói utasításra megnevezte a képeken szereplő nőket is (köztük Cecilia Cheungot, Gillian Chungot, Bobo Chant és Rachel Ngant). Chen azt vallotta, hogy a képeket a nők tudtával és beleegyezésével készítette és másoknak nem mutatta meg, valamint a gép szervizbe adása előtt a képeket letörölte a merevlemezről.Szí Hó-szűn (Si Ho-syun) számítástechnikust 2009. május 13-án „számítógép tisztességtelen szándékú használata” miatt nyolc és fél hónap börtönbütetésre ítélték. Arra azonban nem volt bizonyíték, hogy ő töltötte volna fel a képeket az internetre. A bíró szerint a férfi megsértette a munkáltató és a munkavállaló közötti szerződést, valamint „az érintettek magánszféráját, rendkívül veszélyes helyzetbe sodorva őket”.
A botrányról a nemzetközi sajtó is beszámolt, többek között a CNN, a The Wall Street Journal, a The New York Times, a The Economist, az MSNBC, a BBC, a The Guardian, a Le Monde és a Der Spiegel.
2008. február 3-án Lőng Kvok-hung (Loeng Gwok-hung) politikus egy kisebb csoporttal együtt tüntetett hatalommal való visszaélés miatt. Egy héttel később nagyobb tömeg gyűlt össze a törvény „diszkriminatív” alkalmazása kapcsán. A tüntetők szerint mivel az ügyben hírességek voltak érdekeltek, a rendőrség kettős mércével élt: a tiltakozók szerint a rendőrség más hasonló ügyeket nem is vizsgált. Körülbelül 300 internetező vonult a Victoria Parkból a Váncaj (Wan Chai) kerületben található rendőrfőkapitányság elé és petíciót adtak át, melyben követelték, hogy a rendőrség nyilvánosan kérjen bocsánatot, eressze szabadon Cung Jik-tín (Zung Jik-tin)t és hagyjon fel a „hatalommal való visszaéléssel”, valamint követelték a főkapitány lemondását. A botrány kapcsán az emberek egyéb olyan esetre is felhívták a figyelmet, amelyek szerintük rávilágítanak a hongkongi rendőrség elfogultságára, ilyen esetek voltak Cindy Kong főfelügyelő és az üzletember Peter Lam autóbalesetei.A rendőrséget éles kritika érte az eset kapcsán, a Demokrata Párt által megkérdezett 687 lakos mintegy fele vélte úgy, hogy a rendőrség rosszul kezelte az ügyet, több mint 70% érezte úgy, hogy a rendőrségnek definiálnia kellene a törvényben írtakat, és 51% gondolta úgy, hogy Cung (Zung) letartóztatása pusztán az internetezők megfélemlítését szolgálta. A rendőrség azonban ragaszkodott hozzá, hogy nem követtek el hibát, a törvény szerint jártak el és nem tértek el a megszokott gyakorlattól.
2008 februárjában a botrány miatt Chen nem kapta meg az előzetesen neki szánt szerepet Stephen Fung Jump című filmjében. Ugyancsak a botrány miatt a Manhattan Titanium hitelkártya-társaság is felmondta a Chennel kötött reklámszerződését. Chen közben az amerikai A sötét lovag című filmet forgatta, de a jelenetei nagy részét kivágták, egy rövid cameoszerepben látható csak, mint recepciós. Az LA Times értesülései szerint további szponzorok álltak el a Chennel való szerződéskötéstől vagy mondták vissza a szerződést vele, többek között a Pepsi China, a Standard Chartered Bank, a Samsung, a Levi's és a hongkongi metró.Amikor 2008. február 21-én Chen visszatért Hongkongba, száz rendőrt vezényeltek ki a sajtókonferenciára, amit többen is nehezményeztek és túlzásnak véltek. A rendőrség szerint a nagy számú jelenlétükre a rend fenntartásához azért volt szükség, mert az ügy rendkívüli nyilvánosságot és médiafigyelmet kapott. Egyes értesülések szerint a triádok 500 000 hongkongi dollárt ajánlottak annak, aki levágja Chen kezét.2009. március 12-én a Cable TV Hong Kong irodája fenyegető levelet kapott, melyhez egy lövedéket mellékeltek. A boríték szerint a levelet a pennsylvaniai Allentownban adták fel, de a rendőrség nem zárta ki a cím hamis voltának lehetőségét sem. Az angolul írt levélben az ismeretlen feladó megfenyegette Chent, hogy ha nyilvános szereplésre szánja el magát, veszélybe fog kerülni a testi épsége. Peter Lam, Chen korábbi menedzsere elítélte a fenyegetést, szerinte a popsztár ugyan követett el hibákat, de nem olyasmit, amiért halált érdemelne.Chen még 2008-ban bejelentette, hogy határozatlan időre visszavonul a szórakoztatóiparból, azonban 2009 áprilisában mégis megjelent Szingapúrban, The Sniper című filmje népszerűsítésére, a halálos fenyegetések ellenére. A filmet eredetileg 2008-ban mutatták volna be, de a fényképbotrány miatt elhalasztották a premiert. Chen 2010 októberében Confusion című lemezével tért vissza a szórakoztatóiparba.
A meghallgatást követően egy tévéműsorban Cecilia Cheung „hazugnak” nevezte Chent, azzal vádolva az énekest, hogy csak a nyilvánosság kegyeit keresi és valójában soha semmit nem tett annak érdekében, hogy megvédje a képeken szereplő nőket. Cheung szerint az énekes nemhogy bocsánatot nem kért egyik nőtől sem, de a telefonját sem volt hajlandó felvenni nekik a botrány kitörése után. Cheung körülbelül egy évig nem vállalt munkát, hogy „a családjára koncentrálhasson”. Bár több újság is úgy vélte, a botrány megrendítette Cheung és Nicholas Tse házasságát, Tse tagadta a feltételezést, ahogy azt is, hogy az esetnek bármiféle hatása lett volna a karrierjükre (Cheung akkoriban nem dolgozott, otthon volt hat hónapos kisfiukkal).
A botrány kirobbanásakor az újságok arról számoltak be, hogy Chung megpróbált öngyilkos lenni. Az Emperor Entertainment és Charlene Choi, akivel Chung a Twins popduót alkotja, tagadta a feltételezéseket. Később az énekes-színésznő egy interjúban bevallotta, hogy valóban fontolgatta az öngyilkosságot, csak a szeretteire való tekintettel mondott le róla.A mindaddig makulátlan imidzzsel rendelkező Chung támogatásától elálltak a szponzorok, például a hongkongi Disneyland. Az együttes áprilisra tervezett hongkongi koncertjét szeptemberre halasztották. Chung február 17-én részt vett egy jótékonysági műsorban, amit követően több mint kétezer panasz érkezett a helyi hírközlési hatósághoz és a TVB televízióadóhoz. Február 21-én a hírközlési hatóság úgy döntött, a panaszok a hatáskörén kívül esnek, és minden levelezést a TVB-hez irányított. Február 28-án a South China Morning Post arról számolt be, hogy a botrány miatt Gillian Chung és Nicholas Tse (Cecilia Cheung férje) nem vehetnek részt a pekingi olimpiai játékok megnyitóján. Nicholas Tse végül mégis felléphetett a záró ceremónián.2008 júliusában a Twins ideiglenesen feloszlott, a két énekesnő reményét fejezte ki, hogy egy nap újra felléphetnek együtt. A botrány ideje alatt Chung nem kapott fizetést, és nehezen tudta a lakása bérleti díját kifizetni.2009 márciusában a TVB-nek adott interjúban Chung úgy nyilatkozott, hogy akkoriban annyira szerelmes volt Chenbe, hogy hajlandó volt a fényképezést vállalni, csak hogy el ne veszítse a férfi szerelmét. Akárcsak Cecilia Cheung, Gillian Chung is felrótta Chennek, hogy nem kért tőle személyesen bocsánatot.
Jolin Tsai és Elva Hsiao korábban többször is dolgozott Edison Chennel, hírbe is hozták mindkét nőt vele. A botrány után a két énekesnő közölte, hogy soha nem volt ilyen jellegű kapcsolata Chennel, és mindketten 100 millió TWD jutalmat ajánlottak annak, akinek jogi úton sikerül bebizonyítania, hogy szerepelnek a képeken. Tsai követelte, hogy a hongkongi rendőrség tegye közzé a képeken szereplő nők nevét, hogy tisztázhassák azokat, akiknek semmi közük az ügyhöz.
A botrány megdöbbentette a lakosságot és heves vitát robbantott ki a szexuális erkölcsről. A mód, ahogyan a helyi sajtó tálalta és kezelte az ügyet, szintén éles kritikát kapott. A TELA (Television and Entertainment Licensing Authority, Televízió- és Szórakoztatóipari Engedélykiadó Hatóság) szerint legalább két magazin megsértette az Erkölcstörvényt (Obscene Articles Ordinance), ennek megfelelően egy-egy lapszámot beküldtek az Erkölcsbíróságra (OAT) elbírálás céljából. Az OAT szerint a magazinokban megjelenő képek nem voltak sem obszcének, sem illetlenek, a TELA azonban nyilvános meghallgatást követelt az ügyben. A ügy miatt támadták az OAT ítélkezési módját és az Erkölcstörvényt is, korábban Michelangelo Dávidját például az OAT „illetlennek” minősítette.A képek jórészt a Baidu Tieba nevű képmegosztó szolgáltatása révén jutottak el a kontinentális Kínába. A Beijing Network News Council (BNNC) 2008. február 18-ai ülésén tárgyalta a „romantikus képek” ügyét, és elmarasztalta a Baidut a képek terjesztéséért. A BNCC dicsérte azokat a weboldalakat, köztük a Sohut, Sinát és Netease-t, amelyek megpróbáltak gátat szabni a terjesztésnek.
Ez a szócikk részben vagy egészben  az   Edison Chen photo scandal című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Exclusive: Edison Chen breaks silence on celebrity sex scandal, Chen 2009-es exkluzív interjúja; CNN

Az Edmontosaurus a fejdísz nélküli hadrosaurida dinoszauruszok egyik neme. Az állat fosszilis maradványait Észak-Amerika nyugati részén fedezték fel a késő kréta kor késő campaniai–késő maastrichti korszakában, 73–65,5 millió évvel ezelőtt keletkezett kőzetekben. Az utolsó nem madárszerű dinoszauruszok egyike volt, amely együtt élt a Triceratopsszal és a Tyrannosaurusszal a kréta–tercier kihalási eseményt megelőzően.
Az Edmontosaurus az egyik legnagyobb kacsacsőrű volt, a hossza elérte a 12 métert, a tömege pedig 4 tonna körül lehetett. Számos jó állapotban megőrződött példány alapján ismert, melyekhez nem csak csontok, hanem egyes esetekben terjedelmes bőrlenyomatok és feltételezett béltartalmak fosszíliái is tartoznak. A hadrosaurina hadrosauridák közé sorolták be (az üreges fejdísz nélküli hadrosauridák alcsaládjába), és közeli rokonságban áll az Anatotitannal, de az is lehetséges, hogy a szinonimájának tekinthető.
Az Edmontosaurus hosszú és bonyolult taxonómiai története a 19. század végére nyúlik vissza. Olyan különböző nemekkel együtt sorolták be, mint a Claosaurus, a Thespesius, a Trachodon és a jól ismert, de mára érvénytelenné vált Anatosaurus, melyet jelenleg Edmontosaurusnak tartanak. Az első Edmontosaurus néven ismert fosszíliát a kanadai Alberta déli részén fedezték fel, az Edmonton-formáció alsó részén. A típusfajt, az E. regalist Lawrence Lambe nevezte el 1917-ben, azonban több más, korábban elnevezett fajt is az Edmontosaurus nembe soroltak be. Ezek közül a legismertebb az Othniel Charles Marsh által 1892-ben megalkotott E. annectens, amelyre éveken át Anatosaurus annectensként hivatkoztak. Egy kisebb, harmadik faj az E. saskatchewanensis nevet kapta. Az Edmontosaurus név jelentése 'Edmonton-gyík' és az Edmonton-formációra utal, ami napjainkban Horseshoe Canyon-formációként ismert.
Az Edmontosaurus Észak-Amerika nyugati részének nagy területén megtalálható volt. Fosszíliáinak elterjedése arra utal, hogy a partokat és partmenti síkságokat kedvelte. Növényevőként élt, és egyaránt képes volt két és négy lábon történő mozgásra. Mivel sok csontmederből ismert, azt gondolják róla, hogy csoportokban élt, és talán így is vándorolt. A fosszíliák bősége lehetővé tette ősbiológiájának részletes tanulmányozását, többek között az agyszerkezetének, táplálkozási módjának és kóros elváltozásainak vizsgálatát, melyek között egy olyan sérülés is szerepel, ami egy Tyrannosaurus támadását bizonyítja.
Az Edmontosaurusról több példány alapján készült részletes leírás. Más hadrosaurida dinoszauruszokhoz hasonlóan testes állat volt, hosszú, kétoldalt lapított farokkal, és a kacsáéhoz hasonló csőrrel ellátott fejjel. Más hadrosauridáktól eltérően a koponyáján nem volt üreges vagy tömör fejdísz. A mellső lábak nem voltak olyan nehéz felépítésűek, mint a hátsók, de elég hosszúak voltak ahhoz, hogy megtartsák vagy mozgassák az állatot. Az Edmontosaurus a legnagyobb hadrosauridák egyike volt: fajtól függően a felnőtt példányai elérték a 9 métert, de a nagyobbak 12–13 méteresre is megnőttek. A tömege körülbelül 4 tonna lehetett. Jelenleg az E. regalis a legnagyobb faj, de a helyzete megváltozhat, ha a nagyméretű hadrosauridát, az Anatotitan copeit az Edmontosaurus annectens példányának kezdik tekinteni, Jack Horner és kollégái 2004-ben tett javaslatának megfelelően (ezt a fosszíliát még más szerzőknek is meg kell vizsgálniuk). Az E. regalis típuspéldánya, a Kanadai Nemzeti Múzeum (National museums of Canada) NMC 2288 jelzésű lelete a becslés szerint 9–12 méter hosszú lehetett. Az E. annectens valamivel rövidebb volt. Két jól ismert, felállított példány, a Nemzeti Természetrajzi Múzeum (National Museum of Natural History) USNM 2414 és a Peabody Természetrajzi Múzeum (Peabody Museum of Natural History) YPM 2182 jelzésű lelete 8, illetve 8,92 méter hosszú. Azonban létezik legalább egy beszámoló egy jóval nagyobb lehetséges E. annectens példányról is, amely majdnem 12 méter hosszú. A E. saskatchewanensis kisebb méretet ért el, a teljes becsült hossza 7–7,3 méter.
Egy kifejlett Edmontosaurus koponyája körülbelül egy méteres hosszúságot ért el, az E. regalisé volt a leghosszabb, az E. annectensé pedig a legrövidebb. A koponya oldalnézetből nagyjából háromszögletű, csontos fejdísz nem található rajta. Felülnézetből a koponya elülső és hátulsó része megnyúlt, a széles pofa egy kacsacsőrt vagy kanálfejet formáz. A csőr fogatlan volt, alul és felül pedig szaruval volt kibővítve. A szarucsőr felső részének főbb darabjai a Senckenberg Naturmuseumban őrzött mumifikálódott példány révén váltak ismertté. Ennél az egyednél a csőr lefelé irányuló, nem csontos része legalább 8 centiméterrel túlnyúlt a csonton. Az Edmontosaurus orrnyílásai meghosszabbodtak, és mélyen a felettük, alattuk és mögöttük levő csontos peremek között helyezkedtek el. Legalább egy példány (a senckenbergi), a szemüregeiben a ritkán fellelhető szklerotikus gyűrűkkel együtt őrződött meg. Egy másik ritkán megőrződő csont, a kengyel (a hüllők hallócsontja), szintén megtalálható az egyik Edmontosaurus példánynál.Fogak csak a maxilláris csontban és a fogcsontban helyezkedtek el. A fogak folyamatosan cserélődtek, a kifejlődésük körülbelül fél évig tartott. Oszlopokban nőttek, melyek maximálisan hat darabot tartalmaztak, az oszlopok száma pedig az állat méretétől függött. Ismert fogszámok az egyes fajoknál: 51–53 maxilláris és 48–49 fogcsonti oszlop az E. regalis esetében (a felső állcsont fogai kissé keskenyebbek voltak az alsóknál); 43 maxilláris és 36 fogcsonti fog az E. annectens esetében; 52 maxilláris és 44 fogcsonti fog az E. saskatchewanensis esetében.
A csigolyák száma eltér az egyes példányoknál. Az E. regalisnak 13 nyak, 18 hát, 9 csípő és ismeretlen számú farokcsigolyája volt. Az egyik példány, amit egyszer Anatosaurus edmontoni néven írtak le (és jelenleg azonosnak tartanak az E. annectensszel) egy további hátcsigolyával és 85 farokcsigolyával rendelkezett, de a rekonstrukciója mértéke nem ismert. Más hadrosauridák esetében csak 50–70 farokcsigolyáról számoltak be, emiatt úgy tűnik, hogy a csigolyák számát túlbecsülték. A hát elülső része lefelé hajlott, a nyak pedig felfelé ívelt, míg a hát további része és a farok vízszintesen állt. A hát nagy részét és a farkat elcsontosodott inak szegélyezték, melyek a csigolyák tövisnyúlványainál rostélyszerűen helyezkedtek el. Ez a felépítés a leírás szerint egyenesen tartotta az állat hátát és legalább a farka egy részét. Az elcsontosodott inak az értelmezés szerint megerősítették a gerincoszlopot a gravitációs erővel szemben, tehermentesítve a nagy, vízszintes gerincű állatot, amit egyébként nagyrészt a hátsó lábai és csípője tartottak meg.
A lapockák hosszú, lapos, pengeszerű, a gerinccel nagyjából párhuzamosan elhelyezkedő csontok voltak. A csípő három részből tevődött össze: a láb ízülete feletti, meghosszabbodott csípőcsontból, az alsó hosszú, vékony rúdban végződő ülőcsontból és az elülső lemezszerű szerkezetté lapult szeméremcsontból. A csípő szerkezete meggátolta az állatot abban, hogy egyenes háttal álljon, mivel ebben a helyzetben a combcsont a csípőcsont helyett a csípőcsont és a szeméremcsont kapcsolódásának nyomódott neki. A csípőt kilenc összeforrt medencecsigolya tartotta.A mellső lábak rövidebbek, és a hátsóknál gyengébb felépítésűek voltak. A felkarcsont számára egy nagy kulcscsonti taraj biztosított izomtapadási pontot, a singcsont és az orsócsont pedig sima volt. A felkar és az alkar hasonló hosszúságot ért el. Az egyszerű csukló összesen két kis csontból állt. A kezeken négy ujj nőtt, a hüvelykujj hiányzott. A hasonló hosszúságú mutató, avagy a második, valamint a harmadik és a negyedik ujjat az élő állaton húsos anyag kötötte össze és borította be. A második és harmadik ujj egy-egy pataszerű végső ujjpercben (ungualban) végződött, amit a bőr eltakart. A rövid kisujj különvált a másik háromtól. A combcsont robusztus volt és egyenes, középtájon hátul egy feltűnő perem helyezkedett el rajta. Ez a taraj tapadási pontként szolgált az erőteljes, csípőhöz és farokhoz kapcsolódó, a combot (és vele együtt a hátsó lábat) hátrafelé mozgató izmok számára, amik az egyensúlyi szervként használt farok megtartásában is segítettek. A hátsó lábfejeken három ujj volt, a nagyujj és a kisujj hiányzott. A lábujjakon a karmok pataszerűen kiszélesedtek.
Az Edmontosaurus több példányát bőrlenyomatokkal együtt találták meg. Egyesek nagy nyilvánosságot kaptak, például a 20. század elején előkerült „Trachodon-múmia” vagy a „Dakota” névre keresztelt egyed, melyek közül az utóbbihoz fosszilizálódott bőrmaradványok is tartoznak. E leleteknek köszönhetően az Edmontosaurus pikkelymintázata a test nagy részén ismertté vált.
Az AMNH 5060, a „Trachodon-múmia” (mely a nevének megfelelően egy természetes módon létrejött múmia fosszíliája) jelenleg az E. annectens példányaként ismert. Bőrlenyomatok találhatók a pofája körül, a nyaka és a felső teste nagy részén, valamint a mellső és hátsó lábai egyes részein. A farok és részben a lábak erodálódtak a begyűjtést megelőzően, ezért ezek a területek ismeretlenek ennél a példánynál. Emellett a bőrlenyomatos részek bizonyos darabjait, például a nyaktarajt (lásd lentebb) és a kezeket a preparálás során véletlenül eltávolították. A példány egy kiapadt folyómederben száradt ki, egy övzátonyon vagy annak közelében. A lelőhely és a megőrződés körülményei alapján az állat egy elhúzódott aszály idején pusztult el, feltehetően az éhezés következtében. A kiszáradt tetemet nyilván egy hirtelen áradás temette be, körülvéve olyan finom szemcséjű üledékkel, ami még a bőr szerkezetét is megőrizte.
A bőr vékony volt, a felszínét kis, egymást nem fedő pikkelyek borították, a giláéhoz hasonlóan. A test nagy részén kétféle pikkely helyezkedett el: a kis, 1–3 milliméter átmérőjű hegyes vagy konvex, rendezetlen (alap) csomók és a nagyobb, lapos, sokszögű (fedő) csomók, melyek általában 5 milliméternél kisebb átmérőjűek voltak, de az alkaron a 10 millimétert is elérték. A fedő csomók alap csomókkal határolt füzérekbe rendeződtek, a két típust pedig átmeneti pikkelyek választották el egymástól. A test nagy részén a fedő csomókból álló füzérek körkörösek vagy oválisak voltak, míg a váll közelében, a felkaron egymással és a lapockákkal nagyjából párhuzamos sávokat alkottak. A füzérek általában a test felső felületén nagyobbak, alul pedig kisebbek voltak. A csípő feletti füzérek elérték az 50 centiméteres hosszúságot.
A fej bőrének lenyomatai a nagy orrnyílások közeléből származnak. Ezt a részt csomós lenyomatok helyett sima, lágy szövet borította, a koponya orrnyílása előtt pedig egy mélyebb terület helyezkedett el, nagyjából ott, ahol az orrlyuk lehetett. A nyakon és a háton középen egy puha taraj futott végig, amihez a csigolyatüskék felett egy sor ovális csomófüzér tartozott. Az AMNH 5060 jelzésű példány esetében sem a taraj magassága, sem a felső szegély elrendezése nem ismert, mert a felső rész a preparáláskor eltűnt. A taraj legalább 8 centiméter magas volt, és mozgás közben a testhelyzettől függően kisimult vagy összegyűrődött. Henry Fairfield Osborn szerint elég magas volt ahhoz, hogy egy másik füzérsor is elférjen rajta.Az alkaron voltak a legnagyobb csomók, egyetlen nagy füzérben elrendezve, ami lefedte a felület fő részét. A kezeket a három középső ujjat összekötő lágy szövet struktúrán levő kis fedő csomók borították; az ujjhegyekre is kiterjedve. Osborn szerint ez a rész úszásra szolgált. Robert T. Bakker viszont később a tevefélékéhez hasonló, járásra szolgáló talppárnaként értelmezte. Az alkarhoz hasonlóan a lábszáron is nagy csomók helyezkedtek el. A láb többi részén levő pikkelyek mintája jelenleg nem ismert, viszont a fejdíszes hadrosauridák közé tartozó Lambeosaurus egyik példánya arra utal, hogy a combokat a modern madarakéhoz hasonlóan a felsőtesthez tartozó bőr fedte.Az AMNH 5060 farka elveszett, de más egyedek alapján részben ez a terület is ismertté vált. Az Edmontosaurus vagy a közeli rokonságába tartozó Anatotitan egyik Hell Creek-formációból, Montanából előkerült példánya részleges farkának bőrlenyomatán látható egy szelvényekből álló taraj a gerinc felett. A taraj körülbelül 8 centiméter magas volt, a szelvények pedig 5 centiméter hosszúak és 4,5 centiméter magasak voltak, és csigolyánként egyesével, egymástól 1 centiméteres távolságra helyezkedtek el. Egy másik, jelenleg egy fiatal E. annectenshez tartozó farkon levő bőrlenyomatokon korábban nem látott csomós bőrminta tűnt fel. Ezek a lenyomatok egymást fedő ellipszis alakú pikkelyeket, barázdált pikkelyeket és egy „9-szer 10 centiméteres trapéz alakú, szarvszerű struktúrát” tartalmaznak.
Az Edmontosaurus hadrosauridaként (kacsacsőrű dinoszauruszként) a dinoszauruszok egy olyan családjának tagja volt, amely csak a késő kréta korból ismert. A Hadrosaurinae alcsaládba, a hadrosaurinák üreges fejdísz nélküli kládjába sorolták be. A csoport tagjai közé tartozik még a Brachylophosaurus, a Gryposaurus, a Lophorhothon, a Maiasaura, a Naashoibitosaurus, a Prosaurolophus és Saurolophus. Közeli rokonságban állt, illetve azonos volt az Anatotitannal, egy másik nagyméretű hadrosauridával, amely Észak-Amerika nyugati részéről, különböző késő kréta kori formációkból ismert. Az óriás kínai hadrosaurina, a Shantungosaurus anatómiailag hasonlít az Edmontosaurushoz; M. K. Brett-Surman a Shantungosaurust a nemről készített leírásában csak nagyobb mérete által különböztette meg.Bár az Edmontosaurus hadrosaurinák közé tartozását nem kérdőjelezték meg, a kládon belüli pontos helyzete bizonytalan. Az R. S. Lull és Nelda Wright 1942-es monográfiája által bemutatott korai családfák alapján az Edmontosaurus és az Anatosaurus különböző (többnyire a későbbiek során újraértékelt és az Edmontosaurushoz kapcsolt) fajai a laposfejű hadrosauridák egyik fejlődési vonalát alkotják. Az egyik legelső kladisztikai módszerrel készült elemzés szerint az Anatotitannal és a Shantungosaurusszal együtt egy nem hivatalos „edmontosaurus” kládhoz tartoznak, ami a tüskefejdíszű „saurolophusokkal” párosítható és távolabbi rokonságban áll a „brachylophosaurusokkal”, valamint az ívelt orrú „gryposaurusokkal”. Terry Gates és Scott Sampson 2007-es tanulmánya nagyjából hasonló eredményre vezet, mivel eszerint az Edmontosaurus a Saurolophushoz és a Prosaurolophushoz áll közelebb, és a Gryposaurustól, a Brachylophosaurustól, valamint a Maiasaurától áll távolabb. A Hadrosauridae Jack Horner és kollégái által készített legújabb (2004-es) áttekintésének eredménye észrevehetően eltér ettől: az Edmontosaurus a Gryposaurus és a „brachylophosaurusok” között, a Saurolophustól távol helyezkedik el. Az ellentmondásokat bonyolítja a hadrosaurinák evolúciós kapcsolataival foglalkozó művek viszonylagos hiánya.
Az Edmontosaurus őslénytani története hosszú és bonyolult, a különböző fajait évtizedeken át más nemekbe sorolták be. A taxonómiai története összefonódik az Agathaumas, az Anatosaurus, az Anatotitan, a Claosaurus, a Hadrosaurus, a Thespesius és a Trachodon nemekkel, és az 1980-as éveket megelőző hivatkozások a szerzőtől és a dátumtól függően jellemzően az Anatosaurus, Claosaurus, Thespesius vagy Trachodon neveket használják az Edmontosaurus fosszíliákra vonatkozóan (bár némelyikük az E. regalisra utal). Noha az Edmontosaurus neve 1917-ből származik, a nem legrégibb, jól megalapozott tagját (az E. annectenst) 1892-ben nevezték el a Claosaurus fajaként, és egyes töredékes fosszíliák, melyeket 1871-ben írtak le, talán szintén hozzá tartoznak. Az első, feltételezett Edmontosaurus maradvány az 1871-ben, Edward Drinker Cope által leírt Trachodon atavus. Ezt a fajt két áttekintés is magyarázat nélkül az Edmontosaurus regalis szinonimájaként értékelte, pedig az atavus évtizedekkel régebbi a regalisnál. 1874-ben Cope egy, a coloradói Laramie-formációból, a késő kréta kor maastrichti korszakából származó keresztcsont és néhány sípcsont töredék alapján elnevezte az Agathaumas milo-t, de leírást nem készített róla. Még ugyanebben az évben Hadrosaurus occidentalis néven is leírta a csontokat. Ez a lelet a későbbiek során elveszett. Két áttekintés a Trachodon atavushoz hasonlóan az Agathaumas milo-t is kommentár nélkül az Edmontosaurus regalishoz kapcsolta, pedig a regalis évtizedekkel későbbről származik. Egyik faj sem kapott nagy figyelmet; például mindkettő kimaradt Lull és Wright 1942-es monográfiájából. A harmadik bizonytalan faj a Lawrence Lambe által 1902-ben, Albertából, a jelenleg Dinosaur Park-formáció néven ismert területről származó állkapocs alapján leírt Trachodon selwyni, amiről Donald F. Glut (1997-ben) tévesen azt írta, hogy Lull és Wright az Edmontosaurus regalishoz kapcsolták. A szerzőpáros e helyett „nagyon kétséges érvényességű” leletként hivatkozott rá. Az újabb keletű, hadrosauridákról szóló áttekintések egyetértenek ezzel az állítással.
Az első jól megalapozott Edmontosaurus faj az 1892-ben Othniel Charles Marsh által elnevezett Claosaurus annectens volt. A faj holotípusa az USNM 2414-es jelzésű, koponyából és csontvázból álló lelet, amihez egy második, paratípusként megjelölt YPM 2182-es jelzésű koponya és csontváz tartozik. Mindkettőt John Bell Hatcher gyűjtötte be 1891-ben a Lance-formáció késő kréta kor maastrichti korszakához tartozó kőzeteiből, a Wyoming állambeli Niobrara (az egykori Converse) megyéből. Ehhez a fajhoz történelmi lábjegyzetek kapcsolódnak: az egyik legelső dinoszaurusz, melyhez csontváz-rekonstrukció készült, ezáltal az első rekonstruált hadrosauridának számít; az YPM 2182 és az UNSM 2414 az első és második alapvetően teljes, felállított dinoszaurusz csontvázak voltak az Egyesült Államokban. Az YPM 2182-t 1901-ben, az USNM 2414-et pedig 1904-ben állították ki.Marsh 1897-ben bekövetkezett halálát követően a hadrosauridák hiányos megértése miatt a Claosaurus annectenst hol a Claosaurus, hol a Thespesius hol pedig a Trachodon fajaként osztályozták. A vélemények nagymértékben változtak; a tankönyvek és enciklopédiák (a jelenleg az Anatotitan copeihez tartozó maradványok alapján) megkülönböztették az „Iguanodonszerű” Claosaurus annectenst a „kacsacsőrű” Hadrosaurustól, míg Hatcher a C. annectenst ugyanazon kacsacsőrű koponyák alapján határozottan a hadrosaurida szinonimájává tette. Hatcher 1902-ben megjelent áttekintése elsöprő volt: úgy ítélte meg, hogy szinte minden akkoriban ismert hadrosauridanem a Trachodon szinonimája. E csoportba tartozott a Cionodon, a Diclonius, a Hadrosaurus, a Ornithotarsus, a Pteropelyx és a Thespesius, ahogy a töredékek alapján ismert Claorhynchus és Polyonax is, melyeket jelenleg ceratopsiáknak tartanak. Hatcher műve megegyezéshez vezetett, ami rövid ideig, egészen 1910-ig tartott, amikor újabb leletanyag került elő Kanadából és Montanából, megmutatva, hogy a hadrosauridák változatossága jóval nagyobb volt, mint ahogy előzőleg sejtették. Charles W. Gilmore 1915-ben újraértékelte a hadrosauridákat és felvetette, hogy a Thespesius újból bekerüljön a Lance-formációból és a hasonló korú kőzetekből származó hadrosauridák közé, és hogy a Trachodon nem megfelelő anyagon alapul, ezért le kellene szűkíteni a korábbi, a Judith River-formációból és a hasonló helyekről származó hadrosauridákra. A Claosaurus annectensszel kapcsolatban azt javasolta, hogy tekintsék azonosnak a Thespesius occidentalisszal. A Thespesius Lance-formációval egyidős hadrosauridák közé való áthelyezése a következő évtizedekben hatást gyakorolt az Edmontosaurus taxonómiájára.
Ebben az időszakban (1902 és 1915 között), két további fontos C. annectens példány került elő. Az első a Charles Hazelius Sternberg és fia által 1908-ban, a wyomingi Lusk közelében, a Lance-formációban felfedezett „Trachodon-múmia” (az AMNH 5060 jelzésű lelet). Sternberg a Brit Természetrajzi Múzeumnak (British Museum of Natural History) dolgozott, de az Amerikai Természetrajzi Múzeum (American Museum of Natural History) munkatársa, Henry Fairfield Osborn 2000 amerikai dollárért megvásárolta a leletet. Sternbergék 1910-ben, ugyanazon a területen találtak egy második, hasonló példányt is, ami nem volt olyan jó állapotban, de tartalmazott bőrlenyomatokat. Ezt a leletet (az SM 4036-ot) eladták a német Senckenberg Múzeumnak.
A Lawrence Lambe által 1917-ben két, részleges csontváz alapján elnevezett Edmontosaurus az Edmonton-formációból, Alberta déli részéről, a Red Deer folyó mellől került elő. A nem neve az Edmonton-formáció nevéből származik. Az Edmonton-formáció, illetve mai nevén Horseshoe Canyon-formáció valamivel régebbi a Claosaurus annectenst megőrzött kőzeteknél.A típusfaj, az E. regalis (a latin név jelentése 'királyi', vagy szabad fordításban 'királyi méretű') amely az NMC 2288 jelzésű leleten alapul, egy koponyából, a hatodik csigolyáig egybefüggő gerincből, bordákból, egy részleges csípőből, egy felkarcsontból és az egyik hátsó láb nagy részéből áll. A fosszíliát Levi Sternberg fedezte fel 1912-ben. A második példány, az NMC 2289 egy koponyából és egy csontvázból áll, de hiányzik a csőre, a farka nagy része, és a lábfeje egy része. Ezt az egyedet George F. Sternberg fedezte fel 1916-ban. Lambe rájött hogy az új dinoszaurusz leginkább a Diclonius mirabilisre hasonlít (a példányai jelenleg az Anatotitan copeihez tartoznak) és felkeltette a figyelmét az Edmontosaurus mérete és robusztussága. Lambe először csak a két csontvázhoz tartozó koponyákról készített leírást, de 1920-ban visszatért a nem tanulmányozásához és leírta az NMC 2289 jelzésű példányt. A típuspéldány koponya alatti (posztkraniális) csontváza továbbra is leírásra vár a gipszborítás alatt.Az 1920-as években két, Kanadában talált újabb fajt kapcsoltak az Edmontosaurus nemhez, bár eredetileg mindkettő a Thespesiushoz tartozott. Gilmore 1924-ben Thespesius edmontoninak nevezte el az elsőt. A T. edmontoni az Edmonton-formációból származik. Ez a faj az NMC 8399 jelzésű leleten alapul, egy majdnem teljes csontvázon, melynek a farka nagy része hiányzik. Az NMC 8399-et Sternberg csapata fedezte fel 1912-ben a Red Deer folyónál. Lambe, aki először azt hitte, hogy a lelet a Trachodon marginatus egy újabb egyede, de miután 1913 és 1914 között rövid leírást készített a mellső lábairól, elcsontosodott inairól és bőrlenyomatairól, megváltozott a véleménye. A példány a Kanadai Nemzeti Múzeum legelső kiállításra került, felállított dinoszaurusz csontváza lett. Gilmore rájött, hogy az új faj nagyon hasonlít a Thespesius annectenshez, de a karok és a kezek részleteire hivatkozva nem vonta össze a kettőt. Emellett feljegyezte, hogy a példánya több hát és nyakcsigolyával rendelkezik a Marsh által leírtnál, de felvetette, hogy Marsh tévedhetett, amikor az annectens gerincének e részét teljesnek ítélte.1926-ban Charles Mortram Sternberg a Saskatchewan déli részén levő Wood Mountain fennsíkon talált, NMC 8509 jelzésű koponya és részleges csontváz számára a Thespesius saskatchewanensis nevet adta. Ezt a leletet 1921-ben gyűjtötte be a Lance-formációhoz (mai nevén Frenchman-formáció) tartozó kőzetekből. Az NMC 8509-hez, az első fontos, Sasketchewanból előkerült dinoszaurusz példányhoz egy majdnem teljes koponya, több csigolya, egy részleges váll és csípő, valamint a hátsó lábak egyes részei tartoznak. Sternberg úgy döntött, hogy a Thespesiushoz fogja kapcsolni, mivel akkoriban ez volt az egyetlen Lance-formációból ismert hadrosaurida nem. Ebben az időben a T. saskatchewanensis, melynek hosszát mindössze 7–7,3 méterre becsülték, kis mérete miatt szokatlannak számított.
1942-ben Lull és Wright megpróbálta leegyszerűsíteni a fejdísz nélküli hadrosauridák bonyolult taxonómiáját azzal, hogy Anatosaurus néven létrehoztak egy új nemet azon fajok számára, amelyek nem igazán illettek bele korábbi nemeikbe. Az Anatosaurus jelentése 'kacsa gyík' (a latin anas 'kacsa' és az ógörög szaürosz 'gyík' szavak összetételéből), ami a széles, kacsaszerű csőrre utal, amivel Marsh típusfaja, a Claosaurus annectens is rendelkezett. Ehhez a nemhez kapcsolták a Thespesius edmontonit, a T. saskatchewanensist, egy nagy állkapcsot, aminek Marsh 1890-ben a Trachodon longiceps nevet adta és egy új fajt, az Amerikai Természetrajzi Múzeumban kiállított két csontvázon alapuló, sokáig Diclonius mirabilis néven (illetve ennek változatain) ismert Anatosaurus copeit. Emiatt a különböző fajok neve Anatosaurus annectens, A. copei, A. edmontoni, A. longiceps és A. saskatchewanensis lett. Ezzel az Anatosaurus „klasszikus kacsacsőrű dinoszaurusszá” vált.
Ez az állapot néhány évtizeden át fennmaradt, majd az 1970-es és 1980-as években Michael K. Brett-Surman, egyetemi tanulmányai részeként átvizsgálta a vonatkozó leletanyagot. Arra következtetett, hogy az Anatosaurus típusfaja, az A. annectens valójában egy Edmontosaurus faj volt, az A. copei pedig eléggé eltért ahhoz, hogy a saját nemébe sorolják be. Bár a szakdolgozatok és disszertációk az ICZN szemszögéből nem tekinthetők hivatalos, az élőlények elnevezését szabályozó publikációknak, eredményei ismertté váltak az őslénykutatók között, és a korszak számos népszerű műve is felhasználta azokat. Brett-Surman és Ralph Chapman 1990-ben egy új nemet alkotott az A. copei számára (Anatotitan néven). A megmaradt fajok közül az A. saskatchewanensist és az A. edmontonit az Edmontosaurushoz kapcsolták, az A. longiceps pedig az Anatotitan második fajává, illetve az A. copei szinonimájává vált. Mivel az Anatosaurus típusfaja (az A. annectens) az Edmontosaurus nembe került át, az Anatosaurus név az Edmontosaurus szinonimája lett.
Az Edmontosaurus nembe jelenleg három érvényes faj tartozik: az E. regalis, az E. annectens (melybe az Anatosaurus edmontonit is besorolták edmontonensis néven), valamint az E. saskatchewanensis.
Az A. copei példányok helyes taxonómiájáról szóló vita máig folyik: Hatcher 1902-es indoklásához visszatérve Jack Horner, David B. Weishampel és Catherine Forster az Anatotitan copei leleteket az Edmontosaurus annectens törött koponyájú példányainak tekintik. 2007-ben egy újabb „múmia” felfedezését jelentették be, a „Dakota” becenevű egyedet Tyler Lyson találta meg 1999-ben a Hell Creek-formációban, Észak-Dakotában.
Jelenleg három érvényes Edmontosaurus faj ismert: a típusfaj, az E. regalis, az E. annectens és az E. saskatchewanensis. Az E. regalis a Horseshoe Canyon-, St. Mary River- és a Scollard-formációkból, Albertából, a Hell Creek-formációból Montanából, Észak- és Dél-Dakotából, a Lance-formációból Dél-Dakotából és Wyomingból, valamint a Laramie-formációból, Coloradóból került elő, a késő kréta kor maastrichti korszakában keletkezett kőzetrétegekből. Legalább egy tucatnyi példány vált ismertté, köztük hét koponya és a hozzájuk tartozó csontváz, továbbá 5–7 egyéb koponya. A Trachodon atavus és az Agathaumas milo lehetséges szinonimák.Az E. annectens a legújabb áttekintés szerint megtalálható a Scollard-formációban, Albertában, a Hell Creek-formációban, Montanában és Dél-Dakotában, a Lance-formációban Dél-Dakotában és Wyomingban, valamint a Laramie-formációban, Coloradóban. Lelőhelyei a késő maastrichti kőzetekre korlátozódnak, és legalább öt koponya és koponya alatti csontváz alapján ismert. Egy szerző, Kraig Derstler szerint az E. annectens „az eddigi [1994] legtökéletesebben ismert dinoszaurusz”. A Thespesius edmontoni vagy edmontonensis, az Anatosaurus copei és a Trachodon longiceps egy 2004-es áttekintés alapján az E. annectens szinonimáinak tekintendők. A T. edmontoni 1990 óta rendszerint az E. annectenshez tartozik, azonban az A. copei és a T. longiceps szinonimizációját más szerzők még nem vizsgálták meg. Ha bebizonyosodik, hogy az E. annectenshez tartoznak, akkor a faj az A. copeihez kapcsolt öt példánnyal és a T. longiceps holotípusával, egy állkapoccsal bővül (a Horner és szerzőtársai által (2004-ben) az E. annectens leleteknél feltüntetett szám helytelen, mivel egy korábbi publikációból származik, és nem vonatkozik az E. annectens szinonimáira, az A. copeire és a T. longicepsre). Lehet, hogy az Edmontosaurushoz tartozó formációk listája hibás, mivel az összetétele attól függ, hogy a T. edmontoni melyik formációból származik (nincs meghatározva, hogy a régi Edmonton-formáció melyik részén találták meg). Elképzelhető, hogy a T. edmontonit tévesen sorolták be, ugyanis James Hopson 1975-ben kijelentette, hogy a faj típuspéldánya valójában egy fiatal E. regalis, Nicolas Campione pedig egy 2009-es előzetes tanulmányban szintén úgy talála, hogy a koponyája nem különböztethető meg a kortárs E. regalisétól. Az E. annectens hosszabb, alacsonyabb, gyengébb koponyája révén eltért az E. regalistól. Bár Brett-Surman szerint lehetséges, hogy az E. regalis és az E. annectens ugyanazon faj hímje és nősténye, az E. regalis valamennyi példánya az E. annectens példányainál korábbi formációkból származik.Az E. saskatchewanensis négy vagy öt példány alapján ismert, melyek többségének csak a koponyája került elő. Mindegyikükre Sasketchewanban, a késő maastrichti korszakhoz tartozó Frenchman-formációban bukkantak rá. Kis mérete miatt eltér a másik két fajtól. A másik kettőhöz viszonyítva erről a fajról a leírása óta kevés publikáció jelent meg. Nicolas Campione előzetes munkája kimutatta, hogy valószínűleg az E. annectens szinonimája, de ennek eldöntéséhez további vizsgálatokra van szükség.Emellett sok olyan Edmontosaurus fosszília létezik, aminek a faját nem azonosították be. Az ilyen, fajhoz nem kapcsolt (E. sp. névvel megjelölt) maradványok révén a nem lelőhelyei kiterjedhetnek az alaszkai Prince Creek-formációra és a texasi Javelina-formációra is.
Az Edmontosaurus időben és térben egyaránt elterjedt nem volt. A lelőhelyeként ismert kőzetek két csoportra oszthatók fel: a régebbi Horseshoe Canyon- és Mary River-formációkra, illetve az újabb Frenchman-, Hell Creek-, Lance-, Laramie- és Scollard-formációkra. A Horseshoe Canyon és a hozzá hasonló formációk edmontoniak, az újabb időszakot lefedő képződmények pedig lanciak néven ismertek. Az edmontoni és lanci korok dinoszaurusz faunái különböztek egymástól.
Az edmontoni szárazföldi gerinces korszakot az Edmontosaurus regalis fosszilis rekordban való első megjelenésével definiálták. Bár néha kizárólag kora maastrichti korszakbeliként számolnak be róla, a Horseshoe Canyon-formáció valamivel hosszabb időszakhoz tartozik. A lerakódás körülbelül 73 millió évvel ezelőtt kezdődött el, a késő campaniai korszakban, és 68,0–67,6 millió évvel ezelőtt fejeződött be. Az Edmontosaurus regalis a Horseshoe Canyon-formáció öt kőzetegysége közül a legalsóban megtalálható, de a legfelsők közül legalább kettőből nem ismert. Az albertai Drumheller közelében talált dinoszaurusz példányok háromnegyede valószínűleg az Edmontosaurushoz tartozik. A Horseshoe Canyon-formációt olyan területként értelmezik, ami jelentős tengeri hatás alatt állt az Észak-Amerikát a kréta időszak nagy részén kettéválasztó sekély beltenger, a Nyugati Belső Víziút miatt. Az E. regalis az élőhelyét más hadrosauridákkal, a Hypacrosaurusszal és a Saurolophusszal, a hypsilophodontidák közé tartozó Parksosaurusszal, a ceratopsiák közé tartozó Montanoceratopsszal, Anchiceratopsszal, Arrhinoceratopsszal és Pachyrhinosaurusszal, a pachycephalosaurusok közé tartozó Stegocerasszal, az ankylosauridák közé tartozó Euoplocephalusszal, a nodosauridák közé tartozó Edmontoniával, az ornithomimosaurusok közé tartozó Ornithomimusszal és Struthiomimusszal, többféle, hiányosan megőrződött kis theropodával, troodontidával és dromaeosauridával, valamint a tyrannosauridák közé tartozó Albertosaurusszal és Daspletosaurusszal kellett megosztania. Az Edmontosaurusra a tengerparti területeken találtak rá, míg a Hypacrosaurus és a Saurolophus a kontinentális síkságokról került elő. Az Edmontosaurus és a Saurolophus rendszerint nem találhatók meg együtt. Az Edmontosaurus e formációban szokványos élőhelyei a mocsarak mocsárciprusokkal benőtt területei és a folyódelták partjain levő tőzeglápok. A Pachyrhinosaurus szintén kedvelte ezeket a Hypacrosaurus, Saurolophus, Anchiceratops és Arrhinoceratops által uralt, árterekig terjedő területeket. Az edmontoni korú partmenti Pachyrhinosaurus-Edmontosaurus társulás a távoli északon levő Alaszkára is jellemző volt.
A lanci volt a madarak közé nem tartozó dinoszauruszok kihalását okozó kréta–tercier kihalási esemény előtti utolsó intervallum. Az Edmontosaurus ebben az időben az egyik leggyakoribb dinoszaurusznak számított. Robert Bakker beszámolója szerint a nagyméretű dinoszauruszok egyhetedét ez a nem tette ki, a maradék nagy részét (öthatodát) pedig a ceratopsia dinoszauruszok közé tartozó Triceratops alkotta. A partmenti síkságok Triceratops–Edmontosaurus társulásában a Coloradótól Saskatchewanig elterjedt Triceratops dominált. A lanci formációk jellemző dinoszaurusz faunáiban az Edmontosaurus mellett a hypsilophodontidák közé tartozó Thescelosaurus, a ritka hadrosaurida, az Anatotitan, a ritka ceratopsidák közé tartozó Nedoceratops (=„Diceratops”) és Torosaurus, a pachycephalosauridák közé tartozó Pachycephalosaurus és Stygimoloch, az ankylosauridák közé tartozó Ankylosaurus, valamint a theropodák közé tartozó Ornithomimus, Troodon és Tyrannosaurus is megtalálható volt.
A Hell Creek-formációt a montanai Fort Peck területén levő részekhez hasonló, sík erdős árterekként értelmezett területek jellemzik, aránylag száraz szubtrópusi éghajlattal, amin sokféle növény megélt a zárvatermő fáktól, a ciprusfákhoz hasonló tűlevelűeken át a harasztokig és a ginkgókig. A partvonal több száz kilométeren át tartott kelet felé. A folyami teknősök, a változatos falakó multituberculata emlősök és a modern komodói sárkányhoz hasonló méretű varánuszfélék vadásztak a szárazföldön. A Triceratops volt a legelterjedtebb nagy-, a Thescelosaurus pedig a legelterjedtebb kisméretű növényevő dinoszaurusz. Az Edmontosaurus maradványait itt a folyómedrek homokjában találták meg, és az egyedek között előfordultak egy méter körüli hosszúságú fiatalok is. Felgyűlt fosszíliáik talán a költöző csoportjaiktól származnak.A Lance-formáció kelet wyomingi Fort Laramie-tól körülbelül száz kilométerre északra fekvő kibúvásait a louisiana-i partmenti síksághoz hasonló holtágként értelmezik. Közelebb volt egy nagy torkolathoz, mint az északi Hell Creek-formáció és itt jóval több üledék rakódott le, Trópusi araucaria toboztermők és pálmafák tarkították a keményfa erdőket, eltérően az északi partmenti síkságra jellemző flórától. Az éghajlat és a páratartalom szubtrópusi volt, a mocsarakban tűlevelűek, káposztapálmák, az erdőkben pedig harasztok, kőrisfák, örökzöld tölgyfák és cserjék nőttek. A dinoszauruszok mellett édesvízi halak, szalamandrák, teknősök, különféle gyíkok, kígyók, lilealakúak és kisemlősök éltek. A kisebb dinoszauruszok itt nem találhatók meg olyan nagy mennyiségben, mint a Hell Creek kőzeteiben, de úgy tűnik, hogy a Thescelosaurus itt is aránylag gyakori volt. A Triceratops sok, az északi példányokénál valamelyest kisebb koponya alapján ismert. A Lance-formáció két Edmontosaurus „múmia” lelőhelyéül szolgált.
Az Edmontosaurus agyáról, az agyüregéről készült öntvények révén több cikk is közölt ismertetőt. Az E. annectenst az E. regalist, és több nem azonosított fajú példányt is megvizsgáltak ezen a módon. Az agy nem volt különösebben nagy egy Edmontosaurus méretű állat esetében. Az agyat tartó rész a koponya negyedét tette ki, és a különböző öntvények térfogata 374 és 450 milliliter között változott, melyeknél nem vették figyelembe, hogy az agy valójában talán csak az öntvény méretének 50%-át érte el, a többi helyet pedig az agyat körülvevő kemény agyhártya (dura mater) töltötte ki. Például az agy egy 374 milliliteres öntvényű példány esetében körülbelül 268 ml lehetett. Az agy hosszúkás szerkezetű volt, és az emlősökhöz hasonló neocortexe valószínűleg nem volt. A Stegosauruséhoz hasonló idegi csatorna megnyúlt a csípőnél, de nem ugyanolyan mértékben: a Stegosaurus csípőürege az agyüregi öntvénynél 20-szor nagyobb méretet ért el, míg az Edmontosaurus esetében ugyanezen rész térfogata csupán 2,59-szer volt nagyobb.
Hadrosauridaként az Edmontosaurus egy nagyméretű szárazföldi növényevő volt. A fogai folyamatosan cserélődtek, és olyan fogkészletekben helyezkedtek el, amik fogak százait tartalmazták, melyekből egyszerre csak maroknyi volt használatban. A csőrét a növények darabolására használta, valószínűleg a földről legelve, vagy a pofája összezárásával egy markolószerű mozdulattal letépte a gallyakról és ágakról a tápanyagban gazdag leveleket és hajtásokat. A fogsorok és az állcsont szélének nagy távolsága és az egyéb anatómiai jellemzők miatt arra lehet következtetni, hogy az Edmontosaurus sok más madármedencéjűhöz hasonlóan egy pofaszerű résszel rendelkezett, amihez talán izmok is tartoztak. A pofa feladata az élelem szájban való megtartása volt. A táplálkozás a talajszinttől körülbelül 4 méteres magasságig történt.Az 1960-as és 1970-es éveket megelőzően az uralkodó nézet az Edmontosaurushoz hasonló hadrosauridákkal kapcsolatban az volt, hogy vízi életmódot folytattak és vízinövényekkel táplálkoztak. Jó példa erre William Morris 1970-es értelmezése egy Edmontosaurus csontos részek nélküli csőr maradványokkal együtt megőrződött koponyájával kapcsolatban. Felvetette, hogy az állat a modern kacsákhoz hasonló étrendet követhetett; beszippantotta a növényeket, valamint a puhatestűekhez és rákokhoz hasonló vízi gerincteleneket, majd a felső csőr belső falán levő V alakú barázdákon át kieresztette a vizet. Ezt a csőrre vonatkozó értelmezést elvetették, mivel a barázdák és tarajok sokkal jobban hasonlítanak a növényevő teknősök csőrében levőkre, mint a szűréssel táplálkozó madaraknál levő képződményekre.
A hadrosauridák táplálkozásával kapcsolatos legelfogadottabb modellt 1984-ben David B. Weishampel terjesztette elő. Kijelentette, hogy a koponya szerkezete lehetővé tette a csontok közötti elmozdulást, ami miatt az állkapocs képes volt előre és hátra mozogni, és kifelé hajlítani a felső állcsont fogtartó csontjait, amikor a száj zárva volt. A felső állcsontban levő fogak egy reszelőhöz hasonlóan végigcsúsztak az állkapocsban levőkön, feldolgozva a közéjük került növényi anyagot. Ez a mozgás az emlősökre jellemző rágáshoz hasonló, bár a hatást teljesen más módon éri el. A Weishampel modelljéhez tartozó bizonyíték fontos része a fogakon levő karcolások elhelyezkedése, ami az állkapocs mozgásának irányát mutatja. Más mozgások is okozhatnak hasonló karcolásokat, de az ilyeneknél az állkapocs két fele mozdul el. A jelenleg rendelkezésre álló technika segítségével csak a modellek egy részét vizsgálták meg.Weishampel a modellt számítógépes szimuláció segítségével fejlesztette ki. Natalia Rybczynski és kollégái aktualizálták a munkáját egy E. regalis koponyájának lézeres letapogatásán alapuló, jóval kifinomultabb háromdimenziós animációs modell felhasználásával. Modelljükkel képesek voltak megvalósítani a feltételezett mozgást, de rájöttek, hogy ehhez további csontok másodlagos mozgásaira is szükség van, ami maximálisan 1,3–1,4 centiméterre távolítja el az egyes csontokat a rágóciklus során. Rybczynski és kollégái nem győződtek meg arról, hogy Weishampel modellje életképes, de megjegyezték, hogy az animációjuk többféle fejlesztést is igényel. A tervezett fejlesztések között szerepel a lágy szövetekkel és a fogakon levő, a mozgást jobban korlátozó kopásnyomokkal és karcolásokkal való kiegészítés. Kijelentették, hogy több más feltételezést is tesztelni kell. A Casey Holliday és Lawrence Witmer által végzett kutatás során kiderült, hogy az Edmontosaurushoz hasonló ornithopodák nem rendelkeztek olyan koponyaízületekkel, mint amilyenek a modern, kinetikus (a csontok közötti elmozdulást lehetővé tevő) koponyájúként ismert állatoknál, például a pikkelyes hüllőknél és a madaraknál találhatók. Véleményük szerint a dinoszaurusz koponyák mozgást lehetővé tevőként értelmezett ízületei valójában kötőszövetes növekedési zónák voltak.2009-ben Vincent Williams és kollégái megkérdőjelezték a nem mozgatható koponyamodellt. Visszatérve a fog mikrobarázdáihoz négyféle típusú karcolást találtak az Edmontosaurus fogakon. Úgy ítélték meg, hogy a leggyakoribb típus a ferde, és nem az egyszerű fel-le vagy előre-hátra mozgás eredményének tulajdonítható, ami jobban egybevág Weishampel modelljével. Ezt a mozgást nem tartják elsődleges rágó mozgásnak. Két típust az állkapocs előre és hátra mozgásának következményeként értelmeztek. Az utolsó osztályba változatos karcolásokat soroltak, melyek valószínűleg az állkapocs kinyitása során jöttek létre. A mozgások kombinációja jóval összetettebb, mint ahogy azt előre jelezték. Mivel a karcolások uralják a mikrobarázdált felületet, Williams és szerzőtársai kijelentették, hogy az Edmontosaurus inkább a talajról legelt, mint a magasabb helyekről, ez utóbbi ugyanis a kevésbé koptató anyagok fogyasztása miatt jóval kevesebb karcolást eredményezett volna. Elfogyasztható koptató anyagként homokban gazdag növények, például zsurlók és a talajról való táplálkozás közben véletlenül lenyelt föld jöhet szóba.A hadrosauridák közé tartozó Claosaurus zúzóköveiről vagy gyomorköveiről szóló beszámolók valószínűleg dupla téves azonosításon alapulnak. Először is a példány valójában egy Edmontosaurus annectens. Barnum Brown, aki 1900-ban felfedezte az egyedet, Claosaurusként hivatkozott rá, mivel az E. annectenst akkoriban a Claosaurus egyik fajának hitték. Emellett jóval valószínűbb, hogy a feltételezett zúzókövek az eltemetődés során odakerült kavicsok voltak.
A Sternbergék által begyűjtött két mumifikálódott példány esetében lehetséges gyomortartalomról is beszámoltak. Charles H. Sternberg említést tett az Amerikai Természetrajzi Múzeum példányának elszenesedett gyomortartalmáról, az anyagról azonban nem készült leírás. A Senckenberg Múzeumban őrzött példány növényi maradványairól készült leírás, de bebizonyosodott, hogy ezek a részek nehezen értelmezhetők. A fosszíliában talált növények között megtalálhatók egy tűlevelű, a Cunninghamites elegans tüskéi, tűlevelű és zárvatermő fák gallyai, valamint több kis mag vagy gyümölcs. E maradványok az 1922-es leírás szerint vita tárgyát képezték a német Paläontologische Zeitschrift című folyóiratban. Kräusel. aki leírást készített az anyagról, a maradványokat az állat gyomortartalmaként értelmezte, Abel azonban nem tudta kizárni azt, hogy a növények az állat pusztulása után kerültek oda.
Ekkoriban a hadrosauridákat vízi állatoknak gondolták, és Kräusel abból indult ki, hogy a példány nem cáfolja azt, hogy a hadrosauridák vízinövényeket ettek. Leszámítva egy rövid megjegyzést a vízi-szárazföldi elágazásról, a lehetséges gyomortartalom felfedezésének híre kevés hatást gyakorolt az angol nyelvű cikkekre, mindaddig, amíg John Ostrom fel nem elevenítette a témát a hadrosauridák vízhez való kötődésének újraértékeléséről szóló cikkével. Ahelyett, hogy megpróbálta volna hozzáilleszteni a felfedezést a vízi életmód modellhez, annak bebizonyítására használta fel, hogy a hadrosauridák szárazföldi növényevők voltak. Mielőtt általánosan elfogadták volna a hadrosauridák szárazföldi állatokként való értelmezését, a Senckenberg Múzeumbeli növényfosszíliák mibenléte tisztázatlan maradt. Kenneth Carpenter felvetette, hogy a maradványok valójában egy, a szokványos étrendtől eltért, éhező állat gyomrából származnak. Más szerzők megjegyezték, hogy mivel a növényi fosszíliákat kivették eredeti környezetükből, a példányt pedig nagymértékben preparálták, lehetetlen ellenőrizni az eredeti állapotot, ami nyitva hagyja azt a lehetőséget, hogy a növények hordalékként kerültek a fosszíliába.
Az Edmontosaurus étrendjét és fiziológiáját stabil szén- és oxigénizotópos vizsgálatnak vetették alá e két, a fogzománcban megőrződött anyag alapján. Az evésnél, ivásnál és légzésnél az állat szenet és oxigént vesz magához, ami beépül a csontokba. E két elem izotópjait különböző belső és külső tényezők határozzák meg, például a megevett növények fajtája, az állat fiziológiája, a sótartalom és az éghajlat. Ha a fosszíliákban nem változik meg az izotóp arány a fosszilizáció és a későbbi diagenezis következtében, akkor felhasználhatók az eredeti tényezők tanulmányozására; például az endoterm (meleg vérű) állatok a környezetükhöz viszonyítva egy bizonyos izotóp összetétellel rendelkeznek, az adott fajtájú növényeket fogyasztó, illetve egy adott emésztési folyamatot alkalmazó állatok szintén egy bizonyos izotóp összetétellel rendelkeznek. A fogzománc az azt alkotó ásvány szerkezete miatt a csontváz kémiai változásaival szemben legellenállóbb anyag.Kathryn Thomas és Sandra Carlson 2004-es tanulmánya három, egy fiatalként, egy majdnem kifejlettként és egy felnőttként értelmezett, a Hell Creek-formáció egyik csontmedréből az észak-dakotai Corson megyéből származó példány felső állcsontjából származó fogait használt fel. A vizsgálat során az Edmontosaurus fogkészleteiben egymást oszlopokban követő fogakból egy mikrofúró rendszerrel különböző helyekről vettek mintákat. Ez a mintavételi módszer előnyt nyújt a hadrosauridák fogkészleteinél a fogban levő izotópok adott időszakon belül történő változásának megtalálásához. A tanulmányból kiderül, hogy az Edmontosaurus fogai kevesebb, mint 0,65 év alatt alakultak ki, de egy fiatalabb példánynál a folyamat valamivel gyorsabban ment végbe. A három példány fogainál változás figyelhető meg az oxigénizotóp arány tekintetében, ami megfelel a meleg/száraz és hűvös/nedves időszakoknak; Thomas és Carlson figyelembe vették annak lehetőségét, hogy az állatok költöztek, de kedvelték a helyi változásokat, mivel a költözés nagyobb valószínűséggel az arány homogenizációjához vezetett volna, mivel sok állat költözött volna, hogy egy adott hőmérséklet-tartományban vagy egy fontos élelemforrás közelében maradjon.Az Edmontosaurus fosszíliák emellett jelentős szénizotóp értékeket mutatnak, ami a modern emlősöknél a C3 (a legtöbb növény) és a C4 (fűfélék) típusú növények fogyasztásaként értelmezhető; azonban a C4 típusú növények rendkívül ritkák voltak a késő kréta korban, ha léteztek egyáltalán. Thomas és Carlson több olyan tényezőt is felsoroltak, ami ehhez az állapothoz vezethetett, és úgy találták, hogy az a legvalószínűbb, hogy az étrend nagyrészt nyitvatermőkből állt, és hogy a Nyugati Belső Víziút közelében a partmenti területeken élt, sónak kitett növények fogyasztása, valamint a dinoszauruszok és az emlősök közti egyik fiziológiai különbség következtében a dinoszauruszoknál olyan, más szén arányú szövet alakult ki, ami az emlősökre jellemző. A tényezők kombinációja is elképzelhető.
2003-ban tumorokra, köztük haemangiomára, dezmoplasztikus fibromára, áttételes rákra és osteoblastomára utaló bizonyítékot találtak az Edmontosaurus csontjaiban. Rothschild és szerzőtársai komputertomográfia (CT) és fluoroszkópos megjelenítés felhasználásával a csigolyákon végeztek tumorral kapcsolatos vizsgálatot. A teszt több különböző hadrosauridánál, például a Brachylophosaurusnál, a Gilmoreosaurusnál és a Bactrosaurusnál szintén pozitív eredménnyel járt. Bár több, mint 10 000 fosszíliát vizsgáltak meg ezen a módon, a tumorok az Edmontosaurusra és a közeli rokonságába tartozó nemekre korlátozódtak. A tumorok megjelenését okozhatták a környezeti hatások, de kiválthatta genetikai hajlandóság is.Az osteochondrosis vagy a csontok illeszkedésénél levő felületi mélyedések szintén ismertek az Edmontosaurus esetében. Ez az állapot, amit az okoz, hogy a növekedés során a kötőszövet nem cserélődik le csontra, a 224 megvizsgált lábujjcsont 2,2%-ára volt jellemző. Az ezt kiváltó ok ismeretlen. Genetikai hajlam, trauma, a táplálkozás mértéke, a vérellátás változásai, pajzsmirigyhormon túltermelés és a különböző növekedési tényezők elégtelensége is felmerült lehetőségként. A dinoszauruszok között az osteochondrosis (a tumorhoz hasonlóan) legtöbbször a hadrosauridáknál fordul elő.
A többi hadrosauridához hasonlóan az Edmontosaurust olyan állatnak tartják, amely többnyire négy lábon járt, de szükség esetén két lábra is fel tudott egyenesedni. Álló helyzetben és lassú járás közben valószínűleg inkább négy lábon tartózkodott, és csak akkor állt a hátsó lábaira, amikor gyorsan kellett mozognia. A kutatók egy számítógépes modell alapján 2007-ben kijelentették, hogy az Edmontosaurus nagy sebességű futásra volt képes, elérhette akár a 45 km/h-t is. A további szimulációkhoz egy 715 kilogrammra becsült tömegű majdnem felnőtt példányt használtak egy futni és két lábon szökdelni is képes modellt készítve, amivel a lovakéhoz hasonló ügetés, poroszkálás, galoppozás, illetve az egyszerű, szimmetrikusan mozgatott négy lábbal történő galoppozás lehetőségét vizsgálták meg. A tudósok meglepődve tapasztalták, hogy a leggyorsabb járásmód a (maximum 62 km/h-s vagy 17,3 m/s-os) kenguruszerű szökdeléssel érhető el, amit valószínűtlennek ítéltek az állat mérete és a szökdelésre utaló fosszilis lábnyomok hiánya miatt, és az eredményt inkább a szimuláció pontatlanságának tulajdonították. A leggyorsabb nem szökdelő járásmódnak a (maximum 57 km/h-s vagy 15,7 m/s-os) galoppozás és a (maximum 50 km/h-s vagy 14 m/s-os) két lábon történő futás bizonyult. A legnagyobb sebesség elérésére alkalmas két lábon való futást nem tartották valószínűnek, a nagy sebességű négy lábon való mozgást azonban nem zárták ki.Bár sokáig úgy gondolták, hogy vízi vagy félig vízi életmódot folytattak, a hadrosauridák nem alkalmazkodtak olyan jól az úszáshoz, mint más dinoszauruszok (főként a theropodák, melyek az egykori elképzelés szerint képtelenek voltak követni a hadrosauridákat a vízbe). A hadrosauridák karcsú kezekkel és rövid ujjakkal rendelkeztek, amik hátrányt jelentettek volna az evező mozgásnál, és a farok sem lehetett alkalmas erre a célra, mert elcsontosodott inak tették merevebbé, az oldalirányú mozgáshoz szükséges izmok számára pedig csak fejletlen izomtapadási pontok álltak rendelkezésre.
Az Edmontosaurus kora és földrajzi kiterjedése átfedésben volt a Tyrannosauruséval, az E. annectens egyik, a Denveri Természet és Tudomány Múzeumában kiállított felnőtt példánya pedig bizonyítékkal szolgál arra vonatkozóan, hogy egy theropoda a farkába harapott. A csípőtől visszafelé számolva a 13. és a 17. csigolyák között levő gerincnyúlványok sérülései megfelelnek egy jobbról, hátulról történt támadásnak. Az egyik tüske vége hiányzik, a többi deformálódott; hármon lyukas fognyomok találhatók. A farok teteje legalább 2,9 méter magasan volt, és az egyetlen, ugyanazokból a kőzetekből ismert theropoda, amely elég magas lehetett egy ilyen támadás végrehajtásához, a Tyrannosaurus rex. A csontok részben begyógyultak, de az Edmontosaurus elpusztult, mielőtt a sérülés nyomai teljesen eltűntek volna. A sérülés csontfertőzés nyomait is mutatja. A példányt tanulmányozó Kenneth Carpenter megjegyezte, hogy úgy tűnik, hogy a bal csípőnél egy gyógyult törés látható, ami a támadásnál korábbi lehet, ugyanis nagyobb mértékben regenerálódott. Véleménye szerint az Edmontosaurus azért lehetett a támadás célpontja, mert valószínűleg bicegett a korábbi sérülése miatt. Mivel túlélte a támadást, Carpenter kijelentette, hogy valószínűleg kimanőverezte a támadót vagy elfutott előle, illetve, hogy a sérülése talán azért történt, mert a farkát fegyverként használta a Tyrannosaurusszal szemben.Az E. annectens egy másik, Dél-Dakotában talált, 7,6 méter hosszú példányának állkapcsán olyan fognyomok találhatók, amik kisebb theropodáktól származnak. Némelyikük részben begyógyult. Michael Triebold a példányról készült nem hivatalos beszámolójában felvetette annak lehetőségét, hogy a kis theropodák az Edmontosaurust a torkánál támadták meg; amit az állat túlélt ugyan, de a sérülések hatására rövidesen összeesett. Egyes Edmontosaurus csontmedrek dögevésre utalnak. Az Albertosaurus és a Saurornitholestes fognyomai gyakoriak az egyik albertai csontmederben, egy másikban pedig a nyomok arra utalnak, hogy a Daspletosaurus az Edmontosaurusból és egy másik hadrosauridából, a Saurolophusból táplálkozott.
Az Edmontosaurusszal kapcsolatban kiterjedt csontmedrek váltak ismertté, a hasonló hadrosaurida csoportosulásokat illetően pedig kijelentették, hogy azok a csoportokban élő állatok felhalmozódott maradványai. Egy 2007-es adatbázis szerint négy Edmontosaurus fosszíliákat tartalmazó lelőhelyet azonosítottak csontmederként: az alaszkait (Prince Creek-formáció), az albertait (Horseshoe Canyon-formáció), a dél-dakotait (Hell Creek-formáció) és a wyomingit (Lance-formáció). Az egyik Kelet-Wyomingban, a Lance-formációban levő, agyagkőből és sárkőből álló csontmeder több, mint egy négyzetkilométer kiterjedésű, de ezen a lelőhelyen az Edmontosaurus csontjai legsűrűbben egy 40 hektáros részen fordulnak elő. A becslés szerint az itt levő széttagolt maradványok 10 000–25 000 példányhoz tartoznak.Sok más hadrosauridától eltérően az Edmontosaurus nem rendelkezett csontos fejdísszel. Lehet hogy a koponyáján lágy szövetből álló struktúrák szolgáltak jelzés céljára, azonban az orrnyílások körüli csontokon mély bemetszések szegélyezték a nyílásokat, és ez a pár bemélyedés a feltételezés szerint felfújható légzsákokat tartalmazott, amik mind látható mind pedig hallható jelek létrehozását tehették lehetővé. Az Edmontosaurus talán kétalakú volt, azaz lehetett egy robusztusabb és egy könnyebb felépítésű formája, e tulajdonság azonban nem állapítható meg, ha a nemi kétalakúsághoz kapcsolódott.Nagyméretű elterjedési területe, ami magában foglalja az Alaszkától Coloradóig tartó távolságot és olyan sarkvidéki élőhelyeket is, ahol az év egy jelentős részében kevés a napfény, nyitva hagyja annak lehetőségét, hogy az Edmontosaurus költöző állat volt. Egy 2008-as, a dinoszauruszok költözésével kapcsolatos áttekintésben Phil R. Bell és Eric Snively felvetették, hogy az E. regalis képes volt évente 2600 kilométeres körutak megtételére a megfelelő metabolikus és zsír felhalmozási arányok mellett. Egy ilyen út megtételéhez körülbelül 2–10 km/h-s sebességre lett volna szükség, és Alaszkából Albertába vezethetett volna. Az Edmontosaurus lehetséges költöző természete, sok más dinoszauruszéval ellentétben áll, például a theropodákéval, a sauropodákéval és az ankylosaurusokéval, e csoportok ugyanis Bell és Snively szerint inkább az áttelelő állatok közé tartoztak.
A National Geographic televíziós csatorna Dinók a boncasztalon (Dino Autopsy, 2007) című műsora a „Dakota” becenevű Edmontosaurus múmia felfedezéséről és vizsgálatáról szól.
Ez a szócikk részben vagy egészben a Edmontosaurus című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Teeth scratches reveal dinosaur menu. Planet Earth online, 2009. június 30. [2011. július 19-i dátummal az eredetiből archiválva]. (Hozzáférés: 2009. november 9.)
Rare mummified dinosaur uncovered. MSNBC.com, 2008. március 18. (Hozzáférés: 2009. november 9.)
Hadrosaurinae. Palaeos.com. [2008. szeptember 27-i dátummal az eredetiből archiválva]. (Hozzáférés: 2009. november 9.)
Hadrosaurinae. Thescelosaurus!. [2009. augusztus 8-i dátummal az eredetiből archiválva]. (Hozzáférés: 2009. november 9.)
Edmund Gunther (Hertfordshire, 1581. - 1626. december 10.) walesi származású angol matematikus, tanár. 1620-ban a logaritmikus számolólécet szerkesztett (logarléc) amely egymásba tolható lécekből állt.
1605-ben fejezte be oxfordi tanulmányait, majd a Grasham College-ban az asztronómia professzora lett. 1619 és 1626 között a londoni College tanára volt. 1620-ban dolgozta ki a sinus és tangens függvények logaritmustábláit és készítette el ezek alapján a logarlécet. Az egyenes vonalú számolóléc mellett a kör alakú logaritmikus eszköz gondolata is tőle származik. 1624-ben adta ki gyűjteményes munkáit The description and use of sector, the cross-staffe, and other instruments for such as are studious of mathematical practise címmel.

Az Edvárd germán (angolszász) eredetű férfinév, jelentése birtok, vagyon + őrzés, védelem. Női párja: Edvarda.
Az 1990-es években az Edvárd és az Eduárd szórványos név, a 2000-es években nem szerepelnek a 100 leggyakoribb férfinév között.
Edward Elric, a Fullmetal Alchemist c. animesorozat és manga központi szereplője
Ladó János – Bíró Ágnes: Magyar utónévkönyv. Budapest: Vince. 2005. ISBN 963 9069 72 8  
Az MTA Nyelvtudományi Intézete által anyakönyvi bejegyzésre alkalmasnak minősített utónevek jegyzéke. (Hozzáférés: 2019. március 5.)
Az MTA Nyelvtudományi Intézetének Utónévkereső adatbázisa (béta verzió). (Hozzáférés: 2019. március 5.)
Nyilvántartó.hu – Lakossági számadatok – Utónév statisztikák. (Hozzáférés: 2019. március 5.)
Fercsik Erzsébet, Raátz Judit: Keresztnevek enciklopédiája. Tinta Könyvkiadó, 2009. (Hozzáférés: 2018. november 16.)
Edwin Eugene „Buzz” Aldrin, Jr. (Montclair, New Jersey, 1930. január 20. –) amerikai űrhajós, az IAA tiszteleti tagja, Neil Armstrong után a második űrhajós, aki a Holdra lépett 1969. július 21-én. Emellett vadászpilóta, parancsnok a légierőben, mérnök.
Aldrinnak több családi öröksége is van: elsősorban neve, „Buzz”, amelyet másfél évvel idősebb nővérétől örökölt, aki kisgyermekként nem tudta kiejteni a „brother” (öcsi) szót, helyette Buzzer, vagy röviden Buzz lett öccse megszólítása, amely egész életén át elkísérte olyannyira, hogy 1988-ban hivatalosan is anyakönyveztette. Másik családi öröksége a repülés volt. Édesapja pilóta volt az első világháborúban, így Aldrin számára a repülés mint közeg természetes volt, így az is természetes volt a számára, hogy a középiskola után a katonai repülés felé orientálódjon. Ennek szellemében jelentkezett a West Pointra, az USA Katonai Akadémiájára, ahol kiválóan teljesített, évfolyama harmadik legjobb tanulmányi eredményét nyújtva. Jó tanulmányi eredményénél fogva előjoga nyílt rá, hogy maga válassza meg, milyen alakulathoz kerül tényleges szolgálatra, és ő a légierőhöz kérte magát, vadászpilótának.
Nem sokkal tanulmányai elvégzése után – már javában zajlott a koreai háború – Koreába vezényelték, és F–86 Sabre gépeken részt vett az ottani légi harcokban. Itt összesen 66 harci bevetést teljesített, amelyek során két légi győzelmet ért el MiG–15 vadászgépek felett. Koreából visszatérvén az éppen induló USAF Akadémia parancsnokának szárnysegédje lett, majd egyre inkább az űrrepülés felé kezdett orientálódni. Az 1960-as évek elején a Massachusetts Institute of Technology (MIT) egyetemére járt, és doktori címet szerzett űrtanból, azon belül is az űrrandevú témaköréből. Ezt követően az USAF a Gemini repülések mellé rendelte összekötőnek, ahonnan egyenes út vezetett az űrrepülések világába.
1962-ben még hiába adta be jelentkezését a NASA űrhajós válogatására, ám 1963-ban, a harmadik űrhajós válogatási fordulón – a kissé módosított, enyhített feltételeknek köszönhetően – sikerrel beválogatták az űrhajósok közé. Aldrin ezzel bekerült az éppen futó Gemini-programba. Ebbéli minőségében először a Gemini X tartalék pilóta kinevezését kapta meg, majd Elliot See és Charlie Bassett tragikus repülőbalesetét követő átszervezések miatt a Gemini XII ténylegesen repülő személyzetének pilótai kinevezését. 1966. november 11. és november 15. között egy rendkívül sikeres repülést mutattak be Jim Lovell parancsnokkal párban, még a meghibásodások miatt menthetetlennek tűnő helyzetből is sikert kovácsoltak, a Gemini-programban addig döcögősen haladó kísérletek mindegyikét sikeresen teljesítették. 
A Gemini sikere után következett az Apollo-program, ahol először az Apollo–9 tartalék holdkomp pilótai kinevezését kapta meg. Ezúttal is voltak kisebb nagyobb átszervezések, elsősorban az Apollo–8/Apollo–9 csere, másodsorban pedig Collins betegsége miatt. Ezek nyomán alakult ki a Neil Armstrong–Buzz Aldrin–Mike Collins trió, amely végül az Apollo–8 tartalék legénységét alkotta, aztán később ugyanez a trió kapta az Apollo–11, a holdraszállás ténylegesen repülő legénységének kinevezését. 1969. július 16-án startolt a világ első űrrepülése a floridai Cape Canaveralről, amely a Hold meghódításának céljával indult, és amelynek Buzz Aldrin holdkomp pilótaként volt részese. 1969. július 20-án Buzz Aldrin és Neil Armstrong Eagle hívójelű holdkompjukon sikerrel szálltak le a világon elsőként a Mare Tranquilitatis-on, majd másnap szintén sikerrel teljesítették a világ első holdsétáját. A világon kb. 1 milliárd ember volt tanúja tévékészülékeken keresztül, ahogy Buzz Aldrin és parancsnoka a Holdon jár.
A holdraszállás után Aldrin egy rövid ideig még a NASA kötelékében maradt, majd később visszatért az USAF-hoz, ahol az Edwards légitámaszponton székelő kísérletipilóta-iskola parancsnokságát bízták rá. Itt azonban beilleszkedési problémákba ütközött, majd rátört a vélhetően örökletes betegség, a depresszió. 1972. március 1-jén leszerelt a hadsereg kötelékéből, ám élete hanyatlani kezdett a csúcspontot jelentő űrhajós évek után. Depressziója teljesen elhatalmasodott rajta, az alkoholizmus is maga alá gyűrte.
Viszonylag sűrűn vállal közszerepléseket, az űrkutatás rendíthetetlen támogatója és népszerűsítője. Járt mind az Északi-sarkon, mind az Antarktiszon.
Edwin Eugene Aldrin Jr. 1930. január 20-án született a New Jersey-i Glen Ridge-ben Edwin Eugene Aldrin Sr. és Marion Moon harmadik gyermekeként. A család a szomszédos Montclair-ben élt, ahol 1928-ban telepedtek le. Az édesapa az első világháború idején az amerikai hadsereg repülőcsapatainál szolgált pilótaként, majd a világégést követően parancsnokhelyettes volt a légierő McCook támaszpontján, Ohio-ban 1919-1922 között. Azonban 1922-ben leszerelt, majd 1928-ban állást kapott a Standard Oil vezetőjeként és letelepedett családjával együtt. 1938-ban otthagyta az olajtársaságot és független repülési tanácsadó lett és olyan személyes kapcsolatai voltak, mint Charles Lindbergh, Howard Hughes és Jimmy Dolittle, így az Aldrin-házban a repülés mindennapos téma volt, így a kis Buzz szinte a levegőből szívta magába a repülés iránti érdeklődést.Buzznak két nővére volt, a négy évvel idősebb Madeleine és a másfél évvel idősebb Fay Ann, akinek nevét köszönheti. A kis Fay Ann ejtette a „brother” („öcsi”) szót rosszul, „buzzer-nek”, amelynek lerövidítéséből született a Buzz. Később, 1988-ban különleges becenevét hivatalosan is anyakönyveztette, így a Buzz is hivatalos névként szolgál azóta.Általános iskolai tanulmányait kitűnő eredménnyel végezte, majd a Montclair Középiskolába iratkozott, ahol tagja lett az 1946-os bajnok iskolai futballcsapatnak. Később azonban édesapja a pályaválasztás irányába akarta befolyásolni és átíratta a közeli Severn Középiskolába, amely afféle előkészítő iskola volt a haditengerészet Annapolis akadémiájára  kívánók számára. Édesapja ambíciója az volt, hogy fia a haditengerészet tisztje legyen és ezért még a New Jersey-i képviselő, Albert W. Hawkes támogatását is kérte. Buzz el is kezdte tanulmányait a Severn-ben, ám hamar világossá vált számára, hogy a haditengerészet nem neki való, mivel hajóra lépve tengeri betegség gyötörte és a hajófedélzeti repülés inkább elrettentette őt. Ekkor döntést hozott és közölte apjával, hogy inkább kérje Hawkes támogatását az Egyesült Államok Katonai Akadémiájára, a West Pointra való bejutáshoz. A váltást követően 1947-ben lépett be a West Point-ra, ahol kitűnően teljesített, első évfolyamán rögtön osztályelső lett. Tagja volt az iskola atlétikacsapatának.Iskolaévei végén, 1950-ben kadétként egy West Point-i küldöttség tagjaként ellátogatott Japánba és a Fülöp-szigetekre, ahol Douglas MacArthur tábornok katonai kormányzási politikájának megvalósítását tanulmányozhatta (ezen idő alatt tört ki a koreai háború). 1951. június 5-én végzett West Pointban osztálya harmadik legjobbjaként és BSc fokozatú diplomát szerzett, valamint hadnagyi rangot kapott.
West Point-i tanulmányi eredményei nyomán előjoga nyílt hozzá, hogy megválassza, hova, milyen alakulathoz szeretne kerülni. Aldrin az 1947-ben újonnan önállósodott légierőbe szeretett volna kerülni (1947-ig az amerikai légierő nem önálló, hanem a hadseregnek alárendelt fegyvernem volt, és csak a háború után vált önállóvá), amelynek még akkortájt nem volt saját akadémiája, így a West Point-i végzősöket is szívesen fogadták. Aldrin alhadnagyi rangban került a floridai Barton Légitámaszpontra, hogy pilóta kiképzésben vegyen részt. Az alapkiképzést T–6 Texan gépeken végezték el a növendékek. A kiképzés előrehaladtával T–28 Trojan gépekre kerültek át, amellyel Aldrin egy repülőeseménybe keveredett. Egy dupla Immelmann-fordulót akart elvégezni, amelyben a terheléstől ideiglenesen elvesztette a látását („elszürkült”). Mire teljesen visszaállt a vérkeringése és újra látott, veszélyesen alacsonyra került, mindössze 60 méteren járt, amikor kivette a gépét a zuhanásból, amelynek eredménye egy halálos baleset is lehetett volna.A kiképzést követően következett a szakosodás, amelyben Buzz édesapja volt a tanácsadó, aki azt javasolta, hogy bombázópilóta legyen, mivel akkor egy ekipázs parancsnoka is lett volna, így egyből tapasztalatot szerzett volna parancsnoki szerepben is, amely a karrierje során jobb előrejutási esélyeket tartogatott. Ezt azonban Aldrin nem fogadta meg, hanem a sokkal izgalmasabbnak látszó vadászalakulatok felé vonzódott. Végül a Las Vegas-i Nellis támaszpontra vezényelték, amelyen akkoriban F–86 Sabre és F–80 Shooting Star típusokkal repültek.
Első vezénylését 1952 decemberében kapta, a 16. elfogóvadász századhoz, amely az 51. vadászezred része volt, és amely azidőtájt a Suvon légitámaszponton állomásozott, Szöultól 30 kilométerre. Ez az alakulat már harcban állt a koreai háború harcaiban (amely konfliktus akkor tört ki, amikor Aldrin kadétként járt a térségben). Odaérkezvén a százada vezénylési helyére, Aldrin nem kapott rögtön harci feladatot, hanem akklimatizációs repülésekre vezényelték, ám ezek is repülőeseménybe torkollottak. A repülés során a 100% teljesítményen dolgozó hajtóművek mellett a fő üzemanyagrendszer befagyott és nem engedte a szabályozást, így a repülőgép teljes üzemanyagkészlete hamar kifogyással fenyegetett. A rendszer automatikus üzemét felül lehetett bírálni, amihez azonban folyamatosan nyomva kellett tartani egy gombot, ettől viszont nem lehetett rádiózni. Végül Aldrin alig tudott visszavergődni a gomb nyomva tartásával és a kényszerű rádiócsendben a bázisáig.
Aldrin összesen 66 bevetést teljesített F–86 Sabre gépével Korea felett, amelyek során két ellenséges MiG–15 vadászgépet lőtt le. Az első légi győzelmét 1953. május 14-én aratta, amikor a Jalu-folyótól 6–8 kilométerre járőrözött, és eközben kisebb magasságon megpillantott két MiG-et. Buzz támadásba lendült és tüzet nyitott az egyikre, amely sem menekülni, sem a tüzet viszonozni nem tudta, olyan váratlanul érte a támadás, majd hamar le is zuhant. (A légi győzelemről készült gépágyú fotókat később a Life Magazine tette közzé 1953. június 8-i számában, amelyen a gép megtámadása látható, majd a végkifejlet, amikor a pilóta katapultál. A második győzelme három hét múlva jött el. 1953. június 4-én a 39. vadászbombázó ezred gépeit kísérték, egy Észak-Koreában fekvő légitámaszpont elleni bombázó bevetésére, amikor az a furcsa eset fordult elő, hogy a kíséret régebbi gépei nem tudtak lépést tartani a vadászbombázókkal, így Aldrin is kissé lemaradt. Ekkor pillantott meg egy MiG-et, amelynek pilótája szinte egy időben fedezte fel őt. Fordulóharcba keveredtek egymással, hogy melyikük tud a másik mögé kerülni. Elsőként Aldrinnak volt szerencséje, ám amikor tüzelt volna, elakadt a gépágyúja. Ekkor kézzel újratöltötte az ágyút és lőtt. Ezután ki kellett válnia a légiharcból, mert a két gép túl alacsonyra került. Aldrin még látta, hogy a MiG kabinteteje kinyílik és a pilóta katapultál, de a többit már nem látta, bár úgy hitte, hogy az ejtőernyőnek nem volt ideje kinyílni. A Koreában teljesített szolgálatáért megkapta a Kiváló Repülő Kereszt érdemrendet és háromszor a Légi Kitüntetést.1953. decemberében a harcoló felek tűzszünetet kötöttek, amellyel Aldrin egy éves szolgálata is véget ért a félszigeten, és hazatérhetett az Egyesült Államokba. Itt a Nellis Támaszpontra vezényelték, ahol lőelmélet és lőgyakorlat oktató lett. 1954 decemberében az éppen megalakuló és 1955-ben megnyitó Amerikai Légierő Akadémiájának parancsnoka, Don Z. Zimmermann dandártábornok mellé szárnysegédnek nevezték ki. Ugyanebben az évben elvégezte a Vezérkari Tiszti Iskolát az alabamai Maxwell légierő bázison. 1956-ban Nyugat-Németországba vezényelték a Bitburg légitámaszpontra, ahol F–100 Super Sabre gépeken repült a 22. század parancsnokaként, amely század atomcsapásra is fel volt készítve (atombombák célba juttatását is gyakorolták). Ezen beosztása közben kötött barátságot Ed White-tal, korábbi West Point-i iskolatársával, aki egy évfolyammal felette járt, és aki nem sokkal később hazatelepült, és a Michigan Egyetem repülési mérnöki fakultásán kezdett tanulmányokat. White a leveleiben arra ösztökélte Aldrint, hogy neki is részt kéne venni az egyetemi képzésen, ami fel is keltette Aldrin érdeklődését.
Visszatérvén az Egyesült Államokba, jelentkezett a Légierő Műszaki intézetének kurzusára, amely a Massachusetts Institute of Technologyval (MIT) való együttműködés keretében Master fokozatot biztosított a légierőtől érkező diákok számára. Aldrin előtt más űrhajósjelöltek is bejárták ezt a pályát, Dave Scott és Ed Mitchell (később mindketten megjárták a Holdat), vagy Aldrint követően Charlie Duke. Aldrin nagyon élvezte az egyetemi közeget, és hamarosan úgy döntött, az MsC fokozat helyett ledoktorál űrismeretekből. 1963 januárjában elérte a tudományos fokozatot a tárgyból. Doktori értekezését az űrrandevú témájában írta Látás utáni manőverezés az ember vezette orbitális randevú során címmel. A dolgozat előszava prófétisztikusnak bizonyult: „Abban a reményben, hogy ez a munka talán valamilyen módon hozzájárulhat az ember űrbéli felfedezéseihez, azoknak a személyzeteknek ajánlva, akik e nemzet jövőbeni űrprogramjaiban vesznek részt. Bárcsak csatlakozhatnék hozzájuk bátor felfedezéseikben!”. Aldrin doktori disszertációját már annak fényében írta, hogy a NASA második űrhajós válogatásán is túl volt, és felismerte, hogy az ő karrierútja is arra kell vezessen; mindenképpen űrhajós akart lenni.   
Mivel a hadsereg oldaláról is jelentős érdeklődés mutatkozott a Gemini-program iránt, kellett néhány összekötő tiszt. Aldrin ezek egyike lett, mégpedig ő lett a Gemini Céltárgy Iroda megbízottja, Los Angelesben. Ebbéli minőségében ő képviselte a légierőt a Lockheeddal szemben az Agena célrakéta manőverezőképességével támasztott követelmények kialakítása tárgyában, amelyet a hadsereg és a NASA Gemini-programja is egyaránt alkalmazott. Ezt követően átvezényelték Houstonba, a Űrrendszerek Részleghez, ami a NASA Embervezette Űrhajók Központjában működött, és képviselte a hadsereget, illetve a Védelmi Minisztériumot, amely a saját katonai kísérleteit integrálta a Gemini-programba. Innen szinte egyenes út vezetett az űrhajós státusz felé.
Ezidőtájt érdeklődése és munkája is afelé irányította, hogy űrhajós legyen. Először – többek között – az Armstrong nevével fémjelzett második űrhajós-válogatási fordulóban jelentkezett űrhajósjelölnek (amely procedúra végén az ún. Új Kilencek csoportját választotta be a NASA a folyamatban levő Gemini- és Apollo-programokba. Ám ekkor még kirostálta a NASA, mivel nem felelt meg annak a követelménynek, miszerint a jelöltnek berepülő pilótának kellett lennie. Ő a jelentkezéskor tisztában volt ezzel a kitétellel, ám kérvényezte, hogy ettől tekintsenek el, de a NASA ezt nem fogadta el. 1963. május 15-én azonban új felhívást írt ki a NASA, ezúttal a tesztpilótai feltételt azzal egészítve ki, hogy „vagy 1000 repült óra sugárhajtású repülőgépen”. Ezzel elhárult a formális akadály Aldrin jelentkezése elől, akinek összesen akkor már 2500 óra összes, ebből 2200 óra sugárhajtású repülési tapasztalata volt.Űrhajósjelöltként a NASA beválasztotta azon tizennégy jelölt közé, akiket az Apollo-programban – vagy akár előbb, a Gemini repüléseken – kívánt a NASA bevetni, olyan nevekkel, mint Dave Scott, Al Bean, Michael  Collins, vagy Gene Cernan. Erről Deke Slayton értesítette telefonon. Buzz épp az irodájában volt és műszaki leírásokat tanulmányozott, amikor a titkárnő szólt, hogy Slayton keresi telefonon, aki az immár hagyományos kérdést tette fel:…„lenne-e kedve csatlakozni az űrprogramhoz?”. A válasz is egyértelmű volt: „Naná, Deke. Örömmel elfogadom az ajánlatot”. Az új űrhajósjelöltek a kiválasztásuk után szakosodtak, mindenki a tapasztalatának, képzettségének megfelelő jelölést kapott, hogy milyen területen mozdíthatná előre a programot. Aldrint a küldetéstervezés, röppálya analízis és repülési tervek területére osztották be. Ő volt az egyetlen az Űrhajós Irodán, akinek doktori fokozata volt űrtanból (azon belül is az űrrandevú témaköréből), ezért a társai a „Dr. Randevú” gúnynevet aggatták rá, amelyről maga Buzz is tudta, hogy nem éppen dicserőlég használják vele kapcsolatban.
Eleinte az űrhajós testületen  kevésbé találta a helyét. Türelmetlensége, szókimondása, lobbanékony természete nem tette népszerűvé társai körében, sőt, néha Deke Slaytonnal is összetűzésbe került véleménykülönbségek miatt. Emiatt előmenetele sem volt gond nélküli, és szinte a véletlenek megmagyarázhatatlan sorozata kellett, hogy végül akár az űrbe, akár a holdfelszínre eljusson. Ugyanakkor szakértelme aranyat ért a NASA-nak. Például a Gemini V repülése idején, amikor az először alkalmazott üzemanyagcella váratlanul hibásan működött és a repülés egyik fő célkitűzése, az űrrandevú elúszni látszott, éppen Aldrin űrrandevúval kapcsolatos elméleti tudása húzta ki a csávából az irányítást, aki hirtelenjében kidolgozta a „fantom randevú” folyamatát, amelynek keretében a fent repülő űrhajósok a világűr egy kitüntetett pontjával (és nem egy valós űrhajóval) találkoztak. Ez persze nem volt olyan látványos, ám jó vészmegoldás volt. Később, az űrséták folyamatos kudarcai idején is kulcsszerepet játszott a víz alatti, földi gyakorlások kidolgozásában, valamint a megfelelő lábtartók és kapaszkodók kialakításában.
Aldrint Slayton meglehetősen hátra sorolta űrhajós csoportján belül, és csak a Gemini X legénységi jelölésénél került szóba a neve, ő lehetett a Gemini X tartalékpilótája. Egyben ez azt is jelentette, hogy a Gemini-program során nem jut el az űrbe, lévén Slayton szisztémája, hogy előbb tartaléknak jelöl valakit, aztán két repülésből kimaradt az illető, majd a harmadik repülésen lépett elő az elsődleges, repülő legénységbe. Ám a Gemini X után Gemini XIII már nem következett, mivel a XII-es repülésnél véget ért a program. Ezt hívták az űrhajósok „zsákutca-küldetésnek” vagy „zsákutca-jelölésnek”. Azonban 1966. február 28-án minden megváltozott, amikor Elliot See és Charlie Bassett, a Gemini IX kijelölt első számú legénysége tragikus körülmények között repülőkatasztrófát szenvedett. Ennek hatására szinte az egész jelölési rendszer felbolydult, az elhunyt űrhajósok helyére a tartalékaik léptek, a későbbi repülések személyzetei pedig egy repülést előre léptek. Így kerülhetett sor arra, hogy a fiktív Gemini XIII személyzete, Jim Lovell parancsnok és Buzz Aldrin másodpilóta megkapta a valós Gemini XII repülés két pilótaülését.A Gemini IX sorsa aztán kalandosan alakult, az Agena rakéta felbocsátásakor csütörtököt mondott, a helyette felküldött ADTA adapterről (azaz egy hajómű nélküli, „fél” Agena test) aztán nem vált le a rakéta orrburkolata, így a randevú és dokkolás füstbe ment, ráadásul az űrséta is kudarcot vallott egy banális oknál fogva, a tervezők elfelejtették az űrhajósok sisakjának páramentesítését, illetve a mozgáshoz is túlzottan kevés kapaszkodót, lábtartót terveztek az űrhajóra ami miatt Cernan nem tudta elvégezni a feladatát, teste túlhevült, kifáradt, a sisakja bepárásodott, ő maga ettől vakká vált, így inkább vissza kellett őt hozni a kabinba dolga végezetlenül. Emiatt a Gemini IXA lényegében sikertelen repülés lett.
Az utolsó, még tervben levő és erőforrásokkal támogatott Gemini repülés a Gemini XII volt, amely előtt már nem voltak teljesítetlen feladatok. Sokkal inkább olyanok, amelyeket teljesítették a korábbi repüléseken, ám valamilyen hiba, vagy más véletlen megakadályozta ezek sikeres teljesítését. A Gemini XII dolga egyszerűen az volt, hogy minden korábbi műveletet (űrrandevú, dokkolás, manőverek az űrhajókkal, űrséta) sikeresen hajtsák végre, és NASA kezében végre legyen egy olyan repülés, amelynek sikereire felépítheti a jövendő holdraszállásokat. Ezekből a félresikerült műveletekből volt bőven: a mesterséges gravitáció teszt, ami a Gemini XI-en ment félre és az űrséta, amellyel Cernan a Gemini IX-en és Gordon a Gemini XI-en nem bírt (és amely Collinsnak ugyan sikerült, ám ott is maradt hátra kívánni való).Az utóbbi, kulcsfontosságú feladat (mindennél nagyobb szükség mutatkozott egy sikeres EVA-ra) őrá hárult, hiszen hagyományosan a pilóta végezte az űrsétákat. A NASA tudatosan készült, hogy Aldrinnak olyan esélyeket adjon, amellyel sikerrel hajthatja végre a feladatát. Első lépésben a parabola repüléseket, amelyek rövid ideig hűen szimulálták a súlytalanságot, felváltották a víz alatti lebegésben végzett gyakorlatokkal. A parabolarepülések során csak fél percekre lehetett előállítani a súlytalanságot, és két parabola között percek teltek el. Azaz ilyenkor fél perc terhelés és hosszú pihenés váltogatta egymást, ami nagyon messze volt a valódi űrséták alatti terhelési profiltól. Ráadásul a rendkívül rövid súlytalansági periódus gyors munkavégzésre, már-már kapkodásra késztette a szimuláció résztvevőit, amely azonban az űrben kifejezetten káros volt. Ezt váltották fel a hatalmas medencékben való gyakorlásokkal, ahol a vízben való lebegés és a folyamatos terhelés sokkal közelebb állt a valóságos körülményekhez. Továbbá a NASA meghallgatta az űrhajósok észrevételeit, és további kapaszkodókat és lábtartókat szerelt az űrhajóra. A Gemini IX kilenc kapaszkodójával szemben a Gemini XII-re már 44-et szereltek, míg a fő munkavégzési területek mindegyike több lábtartót (az űrhajósszlengben „Golden Slipper” – Arany papucs – névre keresztelt kemény gumi belépőt) szereltek.A Gemini XII 1966. november 11-én 20:46-kor (UTC) startolt Cape Kennedy 19-es indítóállásáról, az Agena célrakéta pedig 100 perccel ezt megelőzően a 14-es indítópadról. Az űrhajósok első feladata a randevú létrehozása volt az Agenával, ám a randevúradarral problémák támadtak. Ahogy az űrhajó közelíteni kezdett a céltárgyhoz, a radar előbb ki-kihagyott, majd megszűnt a jel. A legénységnek ezután műszeres segítség nélkül, szemmérték után kellett végrehajtania a manővert, amelyben éppen kapóra jött képzettsége, mivel éppen a szabad szemes érzékelés szerinti randevú navigációból doktorált. Aldrin egy szextáns és táblázatok segítségével határozta meg Lovell számára a manőver során a teendőket, amely alapján aztán sikeresen találkoztak, majd dokkoltak az Agenával.A következő feladat a dokkolás gyakorlása volt, amikor összekapcsolódtak, majd leváltak, majd újra összekapcsolódtak. Ezek során egy alkalommal beragadt az egyik rögzítőzár, amelyet csak a Gemini kormányfúvókáinak beindításával sikerült megoldani kicsit később, amikor már ő kezelte a kormányt (a randevúgyakorlásnál a parancsnok és a pilóta felváltva gyakorolta a manővert). Ezt követően az Agena hajtóművének segítségéve az összekapcsolt űrhajókkal egy gyorsítómanővert kellett az űrhajósoknak végrehajtani, ám a hajtómű égéstér nyomása elszökött, így az irányítás úgy döntött, hogy ne kísérletezzenek a vélhetően hibás hajtóművel, így ez lett az egyetlen tervezett cél, amely nem teljesült a repülésen. Ehelyett az Agena másodlagos (kormány) hajtóműveinek segítségével navigálták az űrhajórendszert olyan helyzetbe, hogy az űrhajósok egy napfogyatkozás tanúi lehessenek Dél-Amerika felett.A repülésre összesen három űrsétát terveztek be, mindhármat Aldrinnak kellett teljesítenie. Az első egy ún. „felállva végzett űrhajón kívüli tevékenység” volt, amikor az azt végző űrhajós kinyitotta az űrhajó ajtaját és felállt az ülésében, de nem hagyta el az űrhajót. Végül 2 óra 20 percig végezte a feladatait ez alatt az űrséta alatt, amivel űrséta rekordot állított fel. Másnap következett a klasszikus, űrhajót elhagyó űrséta Aldrin számára. Könnyedén átment az Agenához, hogy csatlakoztassa a későbbi kísérlethez szánt kábelt, amellyel az Agenát és a Geminit összekötötték. Ezután különböző műveletek következtek (elektromos csatlakozókat csatlakoztatott, olyan szerszámokat tesztelt, amelyeket a későbbi Apollo repülésekre terveztek), és ezek között tervezetten egy tucat alkalommal két perces időtartamú pihenési periódust iktattak be, hogy az űrhajós ne fáradjon el. Harmadik alkalommal ismét egy nap múltán egy 55 perces árséta követezett Buzz számára. Ennek során fényképezési feladatok következtek, illetve kísérleteket végzett a pilóta, majd néhány kisebb szerelési feladattal záródott az űrséta. Aldrin ezzel az összes, addig sikertelen műveletet sikerrel teljesítette, amely az Apollo repülésekhez volt szükséges, így a teljes Gemini program is sikerrel zárulhatott.1966. november 15-én elindítottak az automatikus leszálló rendszert, és sikeres leszállást hajtottak végre az Atlanti-óceánon, ahonnan az USS Wasp repülőgép anyahajó emelte ki őket. Ezzel lezárult a Gemini-program.
Aldrin és Lovell szinte azonnal a repülésük után átkerültek az Apollo-programba, ám ennek folyamata röviddel ezután leállt az Apollo–1 tüze és az űrhajósok halála után. 1967. április 5-én nyilvánosságra került az Apollo–1 tűzesetének kivizsgálási jegyzőkönyve, és még aznap Deke Slayton 17 űrhajós jelenlétében tartott egy meetinget, amely az Apollo–program számára kijelölt új irány, a tervezett repülések és az ezekhez rendelt személyzetek ismertetéséről szólt. Ebben a szobában hangzott el az a legendás mondat Slaytontól, hogy „Uraim. A Holdon elsőként leszálló ember itt ül ebben a szobában … És éppen énrám néz”. Az eligazítás keretében Slayton az Apollo–9 tartalék legénységének parancsnoki beosztásában említette Armstrong nevét (ekkor még beosztott űrhajósokat nem említett Slayton), ami azidőtájt a parancsnoki űrhajó és a holdkomp Föld körüli pályán történő berepülését jelentette.
Deke Slayton 1967. november 20-án hirdette ki a teljes Apollo–9 tartalék legénységet: a már megnevezett Armstrong, mint parancsnok mellé a Gemini XII párosa kapta a feladatot Jim Lovell parancsnoki egység pilóta, Buzz Aldrin holdkomp pilóta beosztásban. A holdkomp fejlesztésének késedelme, de főként az oroszok Zond kísérlete nyújtotta azt a látszatot, hogy az ellenlábas Szovjetunió előrébb tarthat a Hold meghódításában. A NASA úgy döntött, hogy megcseréli az Apollo–9-et (a holdkomp berepülését Föld körüli pályán) és az Apollo–8-at (egy extrém magasra küldött űrhajóval a hőpajzs tesztjére), utóbbi gyökeresen új feladatot kap, mégpedig rögtön a program második repülésén elmegy a Holdig. Az Apollo–9 kinevezett legénysége, Jim McDivitt parancsnoksága alatt, ragaszkodott hozzá, hogy ők inkább maradnának a feladatnál és inkább átkerülnek a '-8-asról, a '-9-es repülésre. Így az Apollo–9 eredeti legénysége is vándorolt a 9-esről, előre a 8-asra. Slayton nem akart nagyobb kavarodást, a tartalékok is tartottak az elsődleges legénységgel. Ezt aztán még tovább bonyolította Michael Collins betegsége. Az Apollo–8 repülésre kijelölt legénységének parancsnoki pilótájánál egy csontkinövést állapítottak meg a gerincén, amely műtétet igényelt. Emiatt Collins kiesett az első számú legénységből, helyét a tartalék Jim Lovell kapta meg, és amikor Collins felépült, csak a tartalékok közé térhetett vissza. Így állt össze végül a Neil Armstrong – Buzz Aldrin – Mike Collins trió, az Apollo–8 tartalék legénysége.Az Apollo–8 aztán 1968. december 21.–27. között történelmet írt, űrhajósai karácsony napján sikeresen érték el a Holdat, hogy aztán pályára álljanak körülötte, és tíz keringésen keresztül megfigyelhessék. Az Egyesült Államok így learatta a dicsőséget, hogy először érte el a Holdat, és sikeresen előkészítette a holdfelszínre való leszállást. Leszámítva apróbb hibákat, az Apollo–8 űrhajósai hibátlan repülést mutattak be, amely már önmagában is vitathatatlan vezető szerephez juttatta az Egyesült Államokat az űrteljesítmények területén.Deke Slayton az Apollo–8 repülése idején, 1968. december 23-án hívta félre Armstrongot, és közölte vele a hírt, hogy őt kívánja megjelölni a soron következő Apollo–11 repülés parancsnokának (az addigra világos volt, hogy az Apollo–11 lesz az, amivel a NASA először megpróbálkozik a holdraszállással). Ezen a beszélgetésen Deke Slayton felajánlotta Armstrongnak, hogy a nehezen kezelhető Aldrint szívesen kicseréli Jim Lovellre, amennyiben a parancsnokjelölt kívánja (erre a beszélgetésre csak 2005-ben, Armstrong életrajzának írásához készített interjún derült fény). Armstrong azonban nem élt a lehetőséggel, képesnek tartotta magát arra, hogy kezelje Aldrint, ráadásul véleménye szerint Lovell megérdemelte, hogy saját repülésén – az Apollo–14-en – parancsnoki beosztásba kerüljön. A hivatalos bejelentés a legénységről 1969. január 9-én történt meg a közvélemény számára.
A repülési műveletek begyakorlására – a korábbi küldetésekhez hasonlóan – széles körben használták a parancsnoki űrhajó- és a holdkomp szimulátorokat. Ezen gyakorlások alatt az út során előforduló tervezett műveleteket (elsősorban a dokkolásokat) lehetett készségszintig begyakorolni, valamint rengeteg vészhelyzeti eljárást próbáltak ki segítségükkel az űrhajósok és az irányítás. Ez utóbbi esetben a szimulátor kezelőszemélyzete az űrhajósok tudtán kívül elrontott valamilyen repülési paramétert – műszerhibát, vagy esetleg rendellenes űrhajó működést szimulálva –, és az űrhajósoknak ezekre a váratlan helyzetekre is helyes megoldást kellett találni. Armstrong és Aldrin – eltérően a korábbi küldetésektől – rengeteg lehetőséget kapott a holdi leszállás gyakorlására a szimulátorban. Ezek során súrlódások is adódtak a személyzet tagjai között. Az említésre legméltóbb az az affér, amikor egy hibajelzést követően látszólag Armstrong hibájából „lezuhantak”. A kudarcot sokkal rosszabbul tűrő Aldrin a szemére vetette ezt a parancsnoknak, aki viszont tapasztalatszerzésként tekintett a gyakorlásokra és lényegében szándékosan zuhant le, mivel kíváncsi volt, hogy egy éles helyzetben mennyire számíthat az irányítóközpont segítő beavatkozására, és amelyből azt a tapasztalatot szűrte le, hogy semennyire, amelyet mutatott a kvázi lezuhanás ténye. 
A szerteágazó terepgyakorlatok szintén új színfoltot jelentettek a kiképzésben. Ezek egyik fajtája volt a holdműveletek szkafanderben történő gyakorlása, amelynek során egy hatalmas NASA hangárban kialakított, homokkal borított területen kellett a végrehajtandó műveleteket szimulálni az űrhajósoknak egy holdkomp makettel és a felküldendő eszközök egy-egy gyakorló példányával. A másik szimulációs terület a mozgás gyakorlása volt, a Hold gyengébb gravitációs környezetéhez való szoktatás. Ehhez az űrruhás űrhajósokat úgy függesztették fel rugalmas szalagok segítségével, hogy a nehézségi erőt a valóságos gravitáció egyhatodának érezzék. Ezek a gyakorlások többnyire sikertelenek voltak, mert a felfüggesztő szalagok, rugók nagyban korlátozták a mozgást, és azt mutatták, hogy a holdfelszíni munka cseppet sem lesz könnyű.
A geológiai terepgyakorlatok ettől eltérően egészen más típusú kiképzést jelentettek. Nagyon kevés ilyen gyakorlatra jutott idő a túlfeszített felkészülési tervben, de meg kellett ismertetni az űrhajósokat valós körülmények között az egyes kőzetfajtákkal és előfordulásukkal még idelenn a Földön. Ezért a NASA sivatagi gyakorlatokat szervezett, amelyen Armstrongék is részt vettek. Sajnos néhány esetben a sajtó túlzott érdeklődése meghiúsította a gyakorlásokat, mikor tudomást szerezve egy-egy ilyen kitelepülésről, tömegesen jelentek meg a helyszínen. Helikopterrel figyelték a lenti munkát, megakadályozva a nyugodt tanulást, vagy akár az űrhajósok és a tanár egymás közötti kommunikációját.Az előkészületek része volt a rádió hívójelek kiválasztása – amelyek a parancsnoki űrhajó és a holdkomp nevével megegyeznek – és a jelvény megtervezése, ráadásul ezek hagyományosan a legénység privilégiumai voltak. A gyakorlások során az Armstrong-féle csapat a Jégkása és a Szénakazal neveket választotta, ám amikor a hivatalos jelölés megtörtént, lecserélték a kissé komolytalan neveket a történelmi küldetéshez illőkre. Így kapta a parancsnoki űrhajó a Columbia nevet, amelyet elsősorban Jules Verne Utazás a Holdba és Utazás a Hold körül című regényei cselekményével és a Columbiad ágyúval meglevő asszociáció ihletett. De a szónak további jelentései is voltak, mint például a hasonló nevű 18. századi legendás amerikai hajó, amely az északnyugati ismeretlen tengeri területeket kutatta. Magára az Egyesült Államokra is utalhatott a név, hisz Columbia Amerika nőnemű költői neve is egyben a kultúrában. A holdkompot pedig az Eagle névre keresztelték (pontosabban a különválást követően ezen a hívójelen kommunikáltak az utasaival), amely egyértelmű hazafias utalás Amerikára, amelynek a címermadara a fehérfejű rétisas.Szintén az űrhajósok dolga volt legénységi emblémát tervezni. A legénység az egész program legminimalistább logóját tervezte, elhagyva belőle minden sallangot – még a saját nevüket is – hogy egyértelműen szimbolizálják az üzenetet: az Egyesült Államok békével érkezett a Föld lakóinak nevében a Holdra. A szimbólumrendszerben egy fehérfejű rétisas száll le egy kráterek borította holdi tájon, karmai között – a béke jeleként – olajágat szorítva, háttérben a Földdel és az Apollo–11 felirattal.Nagy visszhangot kiváltó vita előzte meg annak eldöntését, hogy melyik űrhajós szálljon ki először a Hold felszínére, azaz ki legyen az első ember a Holdon. A témát elsősorban Aldrin forszírozta. Az érvek és az ellenérvek között ott volt egyfajta, a Gemininél kialakult hagyomány, amely szerint mindig a másodpilóta szállt ki az űrhajóból egy űrséta során. Ugyanakkor ott volt a haditengerészeti hagyomány, amely az ilyen esetekben a rangidősnek, azaz a parancsnok tekintélyének kedvezett. Aldrin heves csatája, hogy ő szállhasson ki először, heves ellenérzést váltott ki a NASA-n belül, amelyet végül azzal a hivatalos indoklással zárt le a NASA, hogy a holdkomp kialakítása olyan (a kifelé vezető kabinajtó jobbra nyílik, drága lenne és sok ideig tartana áttervezni), hogy ahhoz. hogy ő szálljon ki, helyet kéne cserélni az űrhajóban, amire fizikailag nincs hely). Ehelyett azonban később NASA vezetők visszaemlékezéseiben (például Chris Kraft memoárjában) az állt, hogy Armstrong személyisége sokkal közelebb állt ahhoz, amit a NASA egy ilyen történelmi lépéshez köthető embertől elvárt, mint Aldriné, ezért ők Armstrongot akarták, és csak azért kreálták a mondvacsinált technikai magyarázatot, hogy Aldrint ne bántsák meg.
Az Apollo–11 1969. július 16-án 9:32:00-kor (13:32:00 UTC) szállt fel Cape Canaveral 39A indítóállásából. Erre az után került sor, hogy a rakétát hosszasan előkészítették (a műszerek és kapcsolók beállítását a tartalék legénység egyik tagja, Fred Haise végezte el, mire a legénység az indítóállásba érkezett), a legénység részt vett az addigra tradicionálissá vált „űrhajós reggelin”, majd beöltöztek, és egy furgon megtette velük a legénységi épület és az indítóállás közti 5 kilométeres távot. Időközben az addigi történelem legnagyobb nézőközönsége is összegyűlt a Cape Canaveralt övező, nyilvános partokon, a Cocoa Beachen, a Banana River partjain. Családja azonban nem csatlakozott a felbocsátást élőben figyelemmel kísérőkhöz, ők houstoni otthonukban, televízión követték az eseményeket. A repülés kockázatait olyan nagyra becsülték, hogy például Nixon elnök számára előre be volt készítve egy olyan beszéd szövege is, amely az űrhajósok halálát jelentette volna be a médián keresztül. Joan Aldrin a feszültséget úgy sem volt képes kezelni, hogy a felszállástól 1400 kilométerre volt, de nem volt képes a tévéközvetítést követni, hanem arcát a kezébe temetve feküdt a nappali padlóján a start során.A felszállás maradandó élmény volt a holdkomp pilóta és két társa számára, sokkal intenzívebb, mint amit a Gemininél éltek át. A legalapvetőbb emlék a zaj volt, amely főként a felszállás kezdeti szakaszában érte őket, mivel ilyenkor egy darabig nemcsak a hajtóművek hangját hallották közvetlenül, hanem a talajról visszaverődő hanghullámokat is, és a zaj egészen addig velük volt, amíg a rakéta el nem érte a hangsebességet, és így a zaj egyszerűen „lemaradt” tőlük. Az Apollo–11 a tervek szerint Föld körüli pályára állt, ahol rendszerellenőrzések következtek, majd az irányítás megadta az engedélyt a Hold irányú gyújtáshoz. Ekkor és a gyújtás követően a Geminihez képest tágas kabinban szabadon lebeghettek, és Armstrong örömmel nyugtázta, hogy sem őt, sem társait nem érintette az űrbeli mozgásbetegség egyetlen tünete sem, amely pedig más űrhajósokat meglehetősen érzékenyen érintett. Emellett először voltak részesei annak az élménynek, hogy bolygóként tekinthettek „le a Földre”.Az odaút viszonylag eseménytelenül telt. Apróbb hibák jelentkeztek, elromlott például a víz oldott hidrogéngáz tartalmát semlegesítő berendezés, így rengeteg gáz került az ivóvízbe és az ételükbe, amelyet szintén vízzel kellett előkészíteniük a szárított állagukból. Emiatt az űrhajósokat folyamatos diszkomfort érzés gyötörte a szervezetükbe jutott gáz miatt. Váltásokban végezték a munkájukat, aludtak, tévéközvetítéseket adtak. A világ minden egyes rezdülésüket követte, és ők is képet kaptak a világ őket érintő rezdüléseiről, mivel a CapCom beolvasta nekik a világ vezető lapjainak híreit.Az űrhajó több pályaközi korrekciót végrehajtva három nap múltán ért a Holdhoz, ahol Armstrong és Aldrin a 10. keringés során másztak át a holdkompba, amely addig „stand by” üzemmódban repült velük. A leszállás előtti feladat abban állt, hogy fel kellett ébreszteni a holdkompot, minden részegységét repülőképes állapotba hozni, illetve önmaguk is beöltöztek az űrruháikba (addig könnyű kezeslábasban repültek végig az odaúton), aztán onnantól kezdve egészen a felszínről való visszatérésig tilos volt levenni az öltözéküket. Az érdemi leszállás a 13. keringésben kezdődött: a holdkompot leválasztották az anyaűrhajóról, majd Collins kívülről szemrevételezte, hogy nem látszik-e rajta valamilyen rendellenesség. A 14. keringésben megkapták a leszállási engedélyt, és egy fékezéssel elkezdtek süllyedni. A kis űrhajót a leszállás során végig Armstrong irányította (pontosabban a komputer, Armstrong csak ellenőrizte, hogy minden rendben halad-e), míg Aldrin egyfajta fedélzeti mérnök volt, aki egyrészről bármi hiba esetén megpróbálta volna azt elhárítani, másrészt mivel Armstrong számára túl megerőltető lett volna megosztania a figyelmét a műszerek és a repülés más paraméterei között, ezért a holdkomp pilóta egyfajta „élő műszerfal” volt, aki a leglényegesebb repülési adatokat hangosan felolvasta a parancsnok számára a műszerfalról.
A leszállás nem ment simán. A parancsnoki űrhajótól való leválás apró pontatlansága miatt a holdkomp kissé más pályán repült, két másodperccel eltért a tervezettől, ami az óriási sebesség miatt kilométeres eltérést jelentett a számított leszállási ponthoz képest. Éppen ezért a leszállás végső fázisában a holdkomp nem a várt sima terep fölé ért, hanem óriási, autó méretű sziklák tagolta vidék felé, amely nem látszott alkalmasnak leszállásra, a holdkomp felborulhatott volna némelyik sziklán. A vészhelyzetet látva Armstrong úgy döntött, hogy (a holdkompot vakon a kövek felé vivő) robotpilótáról átvált kézi irányításra, és elmanőverezi űrhajójukat a veszélyes terep fölül (a számítógép irányítására azért volt szükség, mert sokkal precízebben, sokkal kisebb üzemanyag felhasználással tudta irányítani a hajót, mint egy űrhajós). Aldrin ebből vajmi keveset érzékelt, ő szükségszerűen elmerült a műszerekben. A kézi irányítás azonban sokkal nagyobb üzemanyag felhasználással járt, aminek nem voltak az űrhajósok bővében. Az ereszkedés során az irányítás figyelmeztette őket a 60 másodperces határ (azaz 60 másodperc repülésre elegendő üzemanyag készlet maradt a tartályokban), majd a 30 másodperces limitek átlépésére is. Armstrong manőverei végül sikeresnek bizonyultak.A leszállásra 1969. július 20-án 20:17:40 (UTC) került sor. Armstrong lassan ereszkedett a holdfelszín felé, amelynek elérését három 170 cm-es, lefelé lógó érzékelőpálca jelezte, amelyek jelzésére a holdkomp pilóta „Kontakt fény!” felkiáltással jelezte a talaj közelségét. Armstrong itt vétette az egyetlen kisebb hibáját a leszállás alatt: pilótája jelzésére le kellett volna állítani a hajtóművet, hogy a gázsugár nehogy beszoruljon a hajtómű harangja alá és felrobbantsa azt, de a parancsnok elfelejtette megtenni ezt, és simán a talajig ereszkedett (a tervek szerint az utolsó másfél métert szabadesésben kellett megtennie a holdkompnak). Saját maguk felé jelezte: „Hajtómű leáll”, és ezzel teljesült a holdraszállás, lenn voltak a holdfelszínen. Tíz másodpercnyi szünet következett (az űrhajósok a leszállás utáni kapcsolgatásokkal voltak elfoglalva, illetve egymás vállát veregetve kezet fogtak), amikor a kissé türelmetlen CapCom jelentkezett: „Fogtuk, hogy lenn vagytok, Eagle”. Ekkor Armstrong büszke válaszában a világ számára is nyilvánvalóvá tette a leszállás tényét:
Houston, itt a Nyugalom Bázis. A Sas leszállt!Mindkét űrhajós később is a leszállást tartotta a nagyobb eseménynek, nem pedig azt, hogy kiléptek a Hold felszínére. Egy későbbi interjúban a parancsnok mondta el, hogy „mindig is tudtam, hogy arra jó esélyünk van, hogy hazajutunk, ám hogy le is tudunk szállni, annak csak fifty-fifty esélyt adtam…”. Ezen kívül egyébként is a leszállás, mint mérnöki teljesítmény (egy olyan kísérleti repülőeszközön, amellyel mindössze háromszor repültek, és rögtön az első olyan repülésen kellett irányítaniuk, amely a repülés minden célját beteljesítette) volt az érdekesebb, nagyobb kihívást jelentő feladat.A felszállási előkészületek végén, a holdséta (EVA) előkészületek előtt Aldrin váratlanul furcsa szöveget mondott a rádióba:
„Itt a holdkomppilóta beszél. Szeretném megragadni az alkalmat, hogy minden ember, aki hallgat bennünket, legyen az bárki és legyen bárhol, álljon meg egy pillanatra és gondolkodjon el az elmúlt néhány óra eseményein, és adjon hálát mindenki a maga módján.”Aldrin csak évek múltán mondta el, hogy ezután úrvacsorát vett. A kenyeret és a bort Dean Woodrufftól kapta, aki akkoriban a Websteri presbiteriánus gyülekezet vezető pásztora volt, mely gyülekezetnek a holdkomp pilóta egyik elöljárója volt. A holdkomppilóta senkinek sem szólt előre a tervéről – még felesége előtt is titokban tartotta a szándékát –, és azért fogalmazott ilyen kétértelműen, mert sokak vitában voltak azzal, hogy az űrteljesítményekkel járó nyilvánosságot az űrhajósok – magánakciók keretében – vallásos üzenetek közreadására használják fel. A NASA az idő tájt még mindig perben állt egy ateista aktivistával, amiért az Apollo–8 űrhajósai a Teremtés könyvéből idéztek az 1968. karácsonyi holdutazásukkor.
A leszállást követően a műveleti terv szerint még nem a holdséta következett, hanem fel kellett készíteni az űrhajót a felszállásra (mindez biztonsági intézkedés volt, mivel a sok ismeretlen faktor miatt biztonságosabbnak vélték, hogy egy váratlan helyzetben inkább azonnal hazaindulhassanak az űrhajósok, mintsem azt kockáztassák, hogy kiszállnak, aztán nem tudnak hazajönni). Amikor ezzel elkészültek, a műveleti terv pihenési, alvási időszakot írt elő, ám az űrhajósok indítványozták, hogy cseréljék fel az utána következő holdsétát és a pihenési periódust, ezzel előre hozva a küldetés érdemi részét (Később derült ki, hogy a NASA csak „tartalékként” építette be a pihenési időt, hogy ne kelljen azt mondani, ha bármi nehézség közbejön, hogy a holdséta a „tervezettnél később” került lebonyolításra. Egyébként is, amennyiben előre hozták a holdsétát, az pont az amerikai tévétársaságok fő műsoridejében ment volna végbe, segítve a publicitást. A NASA engedélyezte, hogy előrehozzák a holdfelszíni tevékenységet.Először a protokoll szerint Neil Armstrong mászott ki az űrhajóból, lemászott a holdkomp lábára szerelt létrán, majd megállt a holdkomp hatalmas leszálló talpában. Először csak a bakancsa orrával túrta meg egy kicsit a felszíni talajréteget és jelentette, hogy egészen finom port talált. Aztán bejelentette, hogy „És most lelépek a holdkomp lábáról”, majd megtette az első, történelmi lépést. Ezzel egy időben elmondta a szintén történelmi mondatát:
Armstrong először a holdkomp tárolórekeszét nyitotta ki, amelynek ajtaja egy bowden meghúzásával nyílt. Az ajtóra szerelték a kamerát is, amely innentől kezdve közvetítette a holdfelszíni tevékenységet, igaz meglehetősen gyenge minőségben. Armstrong első felfedezői feladata a holdfelszínen az ún. „biztonsági minta” összegyűjtése volt. Ehhez egy kis zacskónyi kőzetet és holdport kellett begyűjtenie Armstrongnak az első adandó alkalommal, hogy ha bármi miatt idő előtt kéne távozni a holdfelszínről, akkor is álljon rendelkezésre minta a Hold kőzeteiből. Armstrong egy hosszú nyelű lapáttal be is zacskózott egy kisebb mennyiségű mintát, amit aztán az űrruha egyik külön erre a célra tartott zsebébe tett. A műveletek közben megállapította, hogy a mozgás a vártnál könnyebben megy. 
Hozzávetőleg negyedóra múltán Aldrin is engedélyt kapott a kiszállásra. A holdkomppilóta lassan kihátrált a kabinból, majd lemászott a létrán, végül lelépett a leszállótalpról. Armstrong lelkesen fogadta, a lemászásról remek fotósorozatot készített, majd véleményt várt társától. Buzz egy rövid, de Armstrongéhoz hasonlóan híressé lett mondattal foglalta össze érzéseit:
„Varázslatos sivárság.”A második űrhajós felszínre lépésével kiteljesedett a munka. Előzőleg Armstrong már levette a MESA-ra erősített kamerát, és a holdkomptól 12 méterre egy háromlábú állványra állította. A holdkomp pilóta a mozgással ismerkedett elsőként, a kamera és a holdkomp között kellett járnia, majd futnia, mivel a műveleti terv rárótta a mozgás tanulmányozását feladatul. Közben Armstrong fényképekkel dokumentálta ezt a folyamatot (később ezekből a képekből állt össze az Apollo-program leghíresebb felvételeiből álló klasszikus kollekció jelentős része, amelyből a legtöbbször választanak fotót a felhasználók, vagy akár maga a NASA). Aldrin ugyanolyan könnyűnek találta a mozgást, mint Armstrong. A mozgással kapcsolatos kísérleteknek azért volt jelentősége, mert a holdi egyhatod gravitáció, valamint az űrhajós tömegét megközelítő tömegű hátizsák által teljesen máshová került súlypont miatt nehéznek ítélték meg az alkalmazkodást és a járást. Az űrhajósok mindössze annyit éreztek meg a nehézségekből, hogy egy furcsa, a sasszézáshoz hasonló szökdelő járást vettek fel önkéntelenül. Következő feladatként a MESA kipakolásához láttak, majd jöhetett a magukkal hozott eszközök felállítása.
Amint mindkét űrhajós a felszínen volt, néhány szimbolikus tevékenységre került sor. Először az amerikai zászló kitűzése következett (ez nem jelentett területfoglalás, csak a hegymászókhoz hasonlóan a teljesítmény szimbolikus jelzését szolgálta az USA és az űrhajósok részéről), amely némi nehézségbe ütközött a talaj ellenállása miatt. A műveletet a korábban a holdkomp raktérajtójáról egy saját lábra távolabb áthelyezett tévékamera már közvetítette. Aztán elhelyeztek néhány emléktárgyat is a holdfelszínen: egy kis fehér tasakban egy szilíciumkorongon miniatűr betűkkel 73 állam üzenetét, a béke jelképeként egy aranyozott olajágat, az Apollo–1 és az Apollo–11 expedíciós emblémáit és néhány érmét. A szimbolikus tevékenységek egy plakett leleplezésével végződtek. A holdkomp elülső lábán, a létra fokai között egy kis tábla utazott, amelyről csak egy takarólemezt kellett levenniük az űrhajósoknak, hogy láthatóvá váljon a felirat rajta: „Itt vetette meg az ember a Föld bolygóról először a lábát a Holdon. Békével érkeztünk az egész emberiség nevében.”
És már a geológiai munkához készülődtek az űrhajósok, amikor látszólag spontán valaki telefonon szeretett volna beszélni velük: Richard Nixon az Egyesült Államok elnöke. Az elnöki telefonnal lezárultak a szimbolikus tevékenységek, és kezdetét vehette a zavartalan geológiai kutatómunka. Ehhez az űrhajósok szétváltak, a parancsnokfeladata a mintavétel és a fényképezés volt, míg társának az EASEP műszereit kellett felállítani és működésbe hozni.
Armstrong korábban már vett mintát (az ún. ömlesztett mintát) a holdkomp környezetéből. 22 vagy 23 lapátnyi vegyes anyagot (port és kavicsokat) tett egy vákuumzáras fémedénybe, gyakorlatilag válogatás nélkül. Érdekes módon már ez a tevékenység is a tervezettnél tovább tartott, ahogy általában a Holdon minden. Az elnöki telefon után részletesebb mintavétel következhetett, az ún. dokumentált mintavétel. A dokumentálás kétirányú volt, egyrészt a mintául vett követ még a felszedése előtt le kellett fotózni, majd számozott zsákba helyezni, másrészt az irányítás számára szóban is le kellett írni a mintát (természetesen a zsák számának megjelölésével, hogy a Földön majd párosítani lehessen a szóbeli leírást és a mintát). Ám az idő egyre jobban szorított – a holdi munka általános tapasztalatává és a következő küldetések intelmévé vált a folytonos időhiány –, a dokumentált mintavétel nem volt megfelelő metódus, ezért felváltották az összegyűjtő mintavétellel. Armstrong különböző, az Eagle 10–15 méteres körzetéből származó helyekről gyakorlatilag találomra szedett össze néhány kőzetet, amelyeket a számozott zsákokba helyezett. A mintavételi feladatok között szerepelt még két mélymintavétel is. Ehhez egy csövet kellett leverni a talajba, majd kihúzni, amely művelet végén a talaj felső részének rétegeiből maradt keresztmetszet a cső belsejében. A zászló és napszélmérő kihelyezésénél akadályt jelentő kemény kőzet itt is hátráltató tényezőnek bizonyult, Armstrongnak kalapáccsal kellett levernie a rudat a talajba. Mindkét minta a napszélmérő környezetéből származik, és egyenként több mint 6 percig tartott a begyűjtésük. A parancsnok másik feladata a fényképezés volt. Ez a fő oka annak, hogy Armstrongról mindössze egyetlen fénykép készült a holdfelszínen, és az összes fotó Aldrint ábrázolja, mivel az idő túlnyomó részébe a parancsnok a kamera túloldalán állt. A kőzetmintavételek mellett sztereó közelképeket és panorámafotókat kellett készíteni a leszállóhelyről. Összesen öt helyen – öt nézőpontból – készült panoráma. Ezek között egy különlegesebb is volt, amikor Armstrong, eltérve a tervtől, megcélzott egy messzebb fekvő krátert, a leszállóhely körzetének legnagyobb mélyedését, a 30 méter átmérőjű Little West krátert. A parancsnok a 120 méteres utat futva tette meg, kb. 3–4 km/h sebességgel. A panorámák mellett 17 sztereofelvétel-pár készült, amelyeknél érintetlen és az űrhajósok által feltúrt helyek egyaránt szolgáltak témául. Ezekből a képekből a tudósok a felszín szerkezetéről kaptak részletesebb megfigyelési anyagot.
Buzz Aldrin más irányba indult, az ő feladata a műszerek felállítása volt. A MESA-ból kipakolt két főműszert biztonságos távolságba kellett vinnie a holdkompról egy lehetőleg sík területre. A holdkomp pilóta két kezébe kapva odébb cipelte a két műszert és a lézertükröt nagyjából 14 méternyire, a passzív szeizmométert pedig még további 10 méterrel odébb helyezte le egy kráterektől és nagyobb kövektől mentes folton (ezzel a műszerrel egybeépítve kapott helyet egy holdi pordetektor is). A műszerek beüzemelése könnyű volt: a lézertükröt csak a Föld felé kellett irányítani, mivel passzív műszer volt, a rengésmérőnek pedig csak a napelemtábláit kellett aktiválni. Elvileg ez egy automatikus művelet volt, ám az egyik napelemtábla nem nyílt ki magától, Aldrinnak kézzel kellett segíteni kinyitni. Ezt a műszert közvetlenül egy nagyobb szikla mögé helyezték, hogy megvédjék a felszállás hatásaitól, legfőképpen a portól, ami a napelemtáblák hatásfokát rontotta volna.A mintavétel és a műszerek felállítása, a készletek, valamint az űrhajósok oxigén- és hűtőfolyadék-fogyasztásának figyelembevételével, a vártnál jobban alakuló felhasználási adatok alapján kapott 15 perces hosszabbítás után elkövetkezett a visszaszállás ideje. Először a holdkomp pilóta mászott vissza, majd utána a parancsnok is. 2 óra 36 perc 40 másodperc után zárták magukra az űrhajósok az ajtót, ezzel ért véget a világ első holdsétája.
A holdséta befejeztével Armstrong és Aldrin visszaszálltak a holdkomp kabinjába. Ormótlan űrruháikban és hátizsákjaikban visszaszállás közben véletlenül letörték a felszálló hajtómű indító kapcsolóját. Később ezt egy tollal helyettesítették. A beszállást és az űrhajón kívüli tevékenységet követő utólagos műveletek (hermetizálás, elpakolás stb.) után következhetett a korábbról elhalasztott pihenési periódus. Azonban ez elég hiábavalónak bizonyult, mivel egyik űrhajós sem volt képes aludni, mivel az űrruha, a testhelyzet, vagy a lefüggönyözött és véletlenül fűtésétől megfosztott kabin hőmérséklete sem támogatta ezt a tevékenységet. A pihenési periódus elteltével következett a néhai Kennedy elnök felhívásának második része, az „és biztonságban haza is hozzuk őket onnan”, azaz a hazaindulás. Ebben az űrhajósok már nem játszottak aktív szerepet, mindössze megnyomták azt a bizonyos tönkretett gombot, amire az automatika elindította a startfolyamatot, az Eagle felszálló fokozata eddig teljesen automatikus üzemmódban felrepítette az űrhajósokat Hold körüli pályára, ahol pedig érkezett Mike Collins a Columbiával, amely összedokkolt a passzív szerepet játszó holdkomppal.A startfolyamat beindulásakor a két űrhajós látta, hogy a felszálló hajtómű széttépi és szanaszét fújja a leszálló fokozatot borító fóliát, elfújja a zászlót, és nagyon halk, csendes repüléssel, mint egy lift, egyre magasabbra emelkedik a koromfekete égre.A dokkolás után Armstrongék átpakolták a mintákat és minden mást, amit haza akartak hozni. Ezután leválasztották a holdkompot. Egy utolsó kísérlet keretében bekapcsolva hagyták minden rendszerét, és figyelték, hogy az egyébként készletek, elsősorban hűtővízkészletek híján levő űrhajó hogyan viselkedik és mennyi ideig tartható fenn a működése (később az Apollo–13 baleseténél használták fel ezeket a tapasztalatokat). Hamarosan elérkezett a Hold körüli pályáról való kigyorsítás pillanata, amelytől számítva aztán eseménytelen háromnapos hazaút várt az űrhajósokra. A földi leszállás előtt aztán mindhárom űrhajós köszönetet mondott mindazoknak, akik lehetővé tették az útjukat. Végül az Apollo–11 1969. július 24-én 16:50:35-kor (UTC) landolt a Csendes-óceánon. A helyszínen várakozott a USS Hornet anyahajó, amely a fedélzetére vette az időközben a karanténszabályok miatt védőöltözetbe öltözött triót. Ezzel ért véget az emberiség egyik legnagyobb vállalkozása (Armstrongék számára egy háromhetes karantén időszakot követően ért véget, melyre azért volt szükség, mert a holdfelszínt először meglátogató űrutazók esetében fennállt az az elméleti lehetőség, hogy odafönn valamilyen ismeretlen életforma mégiscsak megél – elsősorban baktériumi szinten – és nem volt kizárható valamiféle fertőzés, ennek továbbadását volt hivatott megelőzni az elkülönítés.)Közvetlenül a karantén után az űrhajósok előbb Amerika nagyvárosait keresték fel (New Yorkban a hagyományos „ticker tape parade” fogadta őket a Hősök kanyonján), majd egy 37 napos, 23 országot érintő útra, az úgynevezett Giant Leap Tourra indultak Richard Nixon különgépén, egy VC-137B-n (ismertebb nevén az Air Force One-on). 1970 októberében Buzz Aldrin lehetett a NASA-hoz látogató szovjet űrhajósok, Andrijan Nyikolajev és Vitalij Szevasztyjanov házigazdája, amikor azok Amerikába látogattak, és négy űrközpont munkájával ismerkedtek meg. Aldrin – látva a NASA kényszerű visszaesését a politikai támogatás csökkenése okán – 1971. július 1-jével kérte visszahelyezését a légierőhöz.
Aldrin ezredesi rangban került vissza a légierőhöz, ahol a West Point mellett alakult Légierő Akadémia parancsnoki címéért szállt versenybe, ám azt nem kapta meg. Helyette az Edwards Légitámaszponton települő USAF Repülési Kutatások Pilóta Iskolája parancsnoki beosztására nevezték ki. Ugyan Buzznak sem berepülőpilóta, sem vezetői tapasztalata nem volt, az űrhajós tapasztalat mégis megfelelőnek látszott, különösen úgy, hogy akkortájt az egyik legfontosabb program módosított F–104-esekkel az űr pereméig repülni volt.Problémát jelentett azonban, hogy Aldrin nem jött ki jól felettesével, Robert M. White dandártábornokkal, aki maga is űrhajós kitűző birtokosa volt, még az X–15 programból. Az űrhajós hírneve arra késztette az embereket, hogy jobban tiszteljék, jobban engedelmeskedjenek neki, mint tábornok feljebbvalójának. Amikor két baleset is történt az Edwards-on (amely két gép, egy A–7 Corsair II és egy T–33-as leírásával járt, bár szerencsére emberéletben nem esett kár) a parancsnok őt hibáztatta azokért a vezetési hiányosságokért, amelyek szerinte a balesetekhez vezettek. Így aztán számára stresszel telivé vált a korábban kényelmesnek látszó beosztás. Buzz ezért, hogy a stresszkezelési problémáira megoldást találjon, a bázis orvosához fordult. A stressz már fizika tünetekben is megnyilvánult, Aldrinnak nyak- és hátfájdalmai voltak. Az orvos depressziót állapított meg és négy hétre kórházba küldte. A pszichológiai vizsgálatoknál derült ki, hogy édesanyja is depressziós volt, ezért követett el öngyilkosságot 1968 májusában, sőt anyai nagyapja is öngyilkos lett korábban, így örökletes lehet nála a depresszió. Ráadásul egyfajta stigmát jelentett rá a mentális probléma, amely a hadsereg durva közegében nem sok jóval kecsegtetett.1972 februárjában George S. Brown tábornok látogatta meg az Edwards-on, és közölte vele, hogy az általa vezetett iskola komoly változások előtt áll: egyrészt átnevezik USAF Berepülő Pilóta Iskolává, másrészt kissé megváltoztatják a profilját: a Légierő költségvetésének megnyirbálása és az Apollo-program vége utáni űrben nem lesz szükség az űrhajós programokra. Buzz Aldrint ezért a hadsereg 1972. március 1-jén, 21 évi szolgálat után ezredesi rangban nyugállományba helyezte. A hivatalos leszerelési ünnepségre ellátogatott édesapja és annak közeli barátja, a legendás Jimmy Doolittle tábornok.
A hadseregtől való leszerelése után Buzz élete küzdelemmé vált. Visszatérés a Földre (1973) és Varázslatos sivárság című önéletrajzi köteteiben is komolyabb terjedelmet szán annak, hogyan változott az élete a depresszió és az alkoholizmus közötti hullámvasúttá. Erre az időszakra tehető édesapja 1974. december 28-i halála is, amely tovább mélyítette depresszióját. A józanság, a kórházi elvonókúrák váltották egymást a mértéktelen ivással való küzdelemmel. Ez idő alatt vállalkozásokkal is próbálkozott, egészen a használtautó-kereskedésig „süllyedt”, ám ehhez sem lévén tehetsége, belebukott. Legvégül odáig jutott, hogy garázdaságért letartóztatták, amelyet az Egyesült Államokban nyilvános helyen lerészegedéssel is elkövethet az ember. 1978-ban aztán megtalálta a kiutat az ivásból, más alkoholisták segítője lett (többek között barátja William Holden színész, akinek alkoholproblémák okozta 1981-es halála mélységesen megrendítette Aldrint).
A NASA-tól való elválás után az egykori űrhajós tovább folytatta az űrkutatás elősegítését. 1985-ben csatlakozott az Észak-Dakotai Egyetem Űrkutatási Tudományok Fakultásához, John D. Odegard, az egyetem dékánjának meghívására. Őin segítette az egyetem űrkutatási szekciójának programját, és magával hozta dr. David Webbet a NASA-tól, aki a szervezet első elnöke lett.Ugyancsak 1985-ben Aldrin előterjesztett egy tanulmányt, amely az űrhajók egy speciális pályájára vonatkozott, amelyen a Marsot lehetett megközelíteni. A tudományban azóta Aldrin-ciklusnak, vagy Mars ciklusnak hívott pályán az űrhajók hat és fél hónap alatt érhetik el a vörös bolygót, és ugyanígy öt és fél hónap alatt érhetnek vissza onnan a Földre, mindezt kevesebb energia befektetésével. Aldrin a Purdue Egyetem munkatársai segítségével dolgozta ki ezt a röppályát.2003 decemberében Aldrin egy véleménycikket publikált a The New York Times hasábjain, amelyben a NASA céljait kritizálta. Ebben a NASA éppen érvényben levő űrkutatási víziója ellen fogalmazott meg ellenvetést, amelyben olyan űrhajót fejleszt, amelyben „négy főben van limitálva az űrhajósok létszáma és nincs hely hasznos teher számára”, majd azt is kijelentette, hogy „űrhajósokat küldeni a Holdra sokkal inkább a múlt dicsőségéhez való visszatekintés, mintsem új diadalok lehetőségének keresése”.A holdraszállás 40. évfordulójára az űrkutatás népszerűségének furcsa módját választotta: összeállt Snoop Dogg-gal, Quincy Jones-szal, Talib Kweli-vel és Soulja Boy-ja, hogy Rocket Experience című rapszámot és videoklipet forgassanak, amelynek bevétele az ő nonprofit alapítványa, a ShareSpace munkáját segítette.2013 júniusában Buzz ismét egy véleménycikket jelentetett meg a The New York Times hasábjain, amelyben a Marsra vezetett emberes repüléseket támogatta, mondván: „a Holdnak nem végcélnak kell lennie, hanem kiindulópontnak, olyan helynek, ahonnan kiindulva az emberiség benépesítheti a Marsot és így két bolygós faj lehetünk”. 2015-ben a Floridai Műszaki Intézettel együttműködésben Aldrin beterjesztett egy tervet a NASA-nak, hogy hová telepíthetnének az űrhajósok egy tíz éves időtávot tekintve marsi kolóniákat 2040-ig bezárólag.
Az egykori űrhajós 1988-ban részt vett egy sarki expedíción, amelyen az Északi-sarkot hódította meg. Az utat a Quark Expeditions céggel tette meg, amely turistákat visz a sarkokra, orosz nukleáris meghajtású jégtörő hajókon. Buzz a Szovjetszkij Szojuz nevű hajó fedélzetén érte el a sarkot.2016-ban részt vett egy másik expedíción, amely a Déli-sark elérését célozta. Ez az út ismét egy fizetős turistákat a sarkra juttató szervezés volt, amely az Amundsen–Scott déli-sarki kutatóállomás meglátogatását célozta. 86 éves életkorával Buzz Aldrin lett a legidősebb ember, aki elérte a Déli-sarkot. Visszafelé úton rosszul lett, olyannyira, hogy ki is kellett menteni, előbb a McMurdo kutatóállomásra vitték, majd az új-zélandi Christchurch-be.
2002. szeptember 9-én Aldrin egy Beverly Hills-i hotelbe tartott, ahová egy japán tévétársaság invitálta meg, hogy egy gyermekeknek szóló, világűrrel foglalkozó adáshoz adjon interjút. Ám a hotelben egészen más várta: egy keményvonalas összeesküvés-elmélet-hívő, a holdraszállás tagadója, Bart Siebrel várta egy filmes stáb élén, az érkező űrhajóst rászedték. Siebrel egy Bibliával hadonászva erőszakkal akarta rávenni Aldrint, hogy esküdjön meg rá, hogy igazából nem is jártak a Holdon (Siebrel kicsit korábban Neil Armstrongot is akarta zaklatni, ám ott nem járt szerencsével, mivel az Armstrong házban két ízben is csak a feleségét, Carolt találta otthon). Az esetből vita bontakozott ki, Aldrin követelte, hogy Siebrel hagyja őt békén, a filmforgatást pedig állítsák le, miközben a másik fél tolvajnak, hazugnak és gyávának nevezte. A vita végére az tett pontot, hogy a bedühödött 72 éves egykori űrhajós ököllel állon vágta Siebrelt. A kiszálló rendőrség előbb őrizetbe vette mindkét felet. Aldrin állította, hogy önvédelemből ütött, a megkérdezett tanúk is alátámasztották, hogy Siebrel erőszakosan támadta őt a Bibliával a kezében. Mivel a  „sértettnek” semmilyen látható sérülése, a másik félnek pedig korábbi priusza nem volt, a hatóság úgy döntött, hogy ejti minden vádját, és következmények, bírság nélkül szabadon engedi az űrlegendát.
2005-ben a Science Channel interjút készített Aldrinnal, és azt az Először a Holdon: Az elmondatlan történet címen sugározták. Az űrhajós az interjú során elmondta, hogy a repülésük során láttak egy azonosítatlan repülő objektumot. A műsor készítői kihagyták a magyarázatból, hogy a legénység azt a következtetést vonta le, hogy a kérdéses tárgy az S-IVB fokozat egyik leválasztott panelje lehetett, amely az Apollo–11-hez hasonlóan maga is holdpályára állt (a panelt kicsivel korábban, az első pályaközi korrekció során választották le). Különböző UFO-hívő csoportok és összeesküvéselmélet-hívó csoportok felkapták a hírt, kiragadva kontextusából, és azt terjesztették, hogy az első holdralépő űrhajósok idegeneket láttak. Két évvel később, egy másik tévéműsorban a riporter már azt kérdezte tőle, hogy mi igaz abból, hogy UFO-t láttak. Ő ekkor úgy válaszolt, hogy 99,9%-ig biztos benne, hogy semmilyen földön kívülről származó dolgot nem láttak, hanem az a saját rakétájukról leválasztott panel volt. Később Aldin követelte a tévécsatornától a helyreigazítást, amely azonban megtagadta azt.
Háromszor nősült és vált el. Első felesége Joan Archer volt, a Rutgers Egyetem és a Columbia Egyetem diákja, aki színészetből diplomázott előbb, majd mesterdiplomát szerzett műszaki tudományokból. A házasságkötésre 1954. december 29-én került sor. Három gyermekük született: James, Janice és Andrew. Válásukra 1974-ben tett pontot a bíróság. Ezután Aldrin Beverly Van Zile-t vette el 1975. december 31-én, amely házasság 1978-ig tartott. Harmadik házasságát Lois Driggs Cannon-nal kötötte 1988. február 14-én, amely 2012 decemberében ért véget. A válás komoly anyagi megterhelést jelentett az egykori űrhajós számára, mivel vagyona felét és mindenkori járandóságai 30%-át kellett feleségének kifizetnie, egészen annak 2018-as haláláig.Meggyőződéses támogatója a Republikánus Pártnak. Egyaránt segít anyagi támogatókat szerezni a kampányokhoz, míg maga is készséggel támogatja egy-egy jelöltet, a személyes varázsát felhasználva. Így léphetett fel George W. Bush elnök kampányában 2004-ben, Nick Lampson 2006-os texasi, Paul Rancatore 2008-as floridai, Mark Treadwell 2014-es alaszkai és Dan Crenshaw 2018-as texasi kormányzói kampányában. 2019-ben Donald Trump vendégeként részt vett az elnök évértékelő, State of the Union beszédén.2007-ben maga erősítette meg a Time Magazine kérdésére, hogy arcfelvarró plasztikai műtéten esett át, mondván, hogy „a g-erők miatt, amelynek az űrben voltam kitéve, kicsit megereszkedett az állam, ami igényelt egy kis figyelmet”. Viszonylag régóta Los Angeles környékén élt, előbb Beverly Hills-en, majd Laguna Beach-en, végül Emerald Bay-ben, 2018-ban átköltözött a floridai Satellite Beach-re.Neil Armstrong 2012-es halálakor így nyilatkozott: „mélyen megrendített az eltávozása … tudom, hogy milliónyi más emberhez csatlakozom a gyászban, amit az elhunyt amerikai hős és az általam valaha látott legjobb pilóta iránt érzünk világszerte … korábban őszintén reméltem, hogy 2019. július 20-án Neil, Mike és én együtt emlékezhetünk meg a holdraszállás 50. évfordulójáról”.2018-ban jogvitába keveredett saját gyermekeivel, Andrew-val és Janice-szel, illetve Christina Corp korábbi üzleti tanácsadóval, mivel gyermekei állítása szerint demenciában és Alzheimer-kórban szenved, emiatt nem teljesen beszámítható az anyagi ügyeit illetően. Gyermekei azt kifogásolták, hogy új barátai elidegenítik őt a családjától, és arra veszik rá, hogy megtakarításait gyors ütemben költse el. Azt szerették volna elérni, hogy jogi képviselőt rendeljenek ki Aldrin mellé, aki felügyeli apjuk költéseit. Aldrin júniusban viszontkeresetet nyújtott be Andrew, Janice és Korp, valamint a család által működtetett minden alapítvány és vállalkozás ellen, azt kérvényezve, hogy Janice ne tudjon a pénzügyeibe beavatkozni, Korp pedig ne tudja kihasználni az ő öregségét, illetve szerette volna Andrew-t kizárni az ő közösségi média, illetve pénzügyi és üzleti érdekeltségeinek ellenőrzéséből. A helyzet végül úgy ért véget, hogy gyermekei visszavonták a keresetüket, illetve maga is érvénytelenítette a viszontkeresetet 2019 márciusában.
A NASA közvetlenül az Apollo–11 útját követően hivatalosan is kérvényezte néhány holdrajzi elnevezés hivatalos bejegyzését a Nemzetközi Csillagászati Uniónál (IAU). Így elsőként a Nyugalom Bázis (Statio Tranquilitatis) nevet, majd az űrhajósok tiszteletére három, a leszállóhely és a közeli Moltke kráter közelében fekvő három kisebb – korábban csak Moltke A, B és C jellel ellátott – becsapódásnyom átnevezését Armstrong, Aldrin és Collins kráterre. Aldrin krátere a 3,6 kilométer átmérőjű „B” jelű kráter lett. Ugyancsak Aldrin űrhajós nevének részletét viseli az egyik olyan ásvány, amelyet az első holdraszállás során hoztak vissza a holdi minták között az űrhajósok, amely a Földön nem ismert, és amelyet tiszteletből az űrhajósokról neveztek el: az armalcolit.A holdraszállás 30. évfordulóján merült fel csillagászokban, hogy szintén a három úttörő űrhajós tiszteletére kisbolygót nevezzenek el. Cseh csillagászok fedezték fel az 1982 RO aszteroidát, amely a belső aszteroida övben keringő 3 kilométer átmérőjű kisbolygó, a Flóra-család tagja. 1982-es felfedezését követően a cseh csillagászok javasolták, hogy nevezzék el Aldrinról a 30. évforduló tiszteletére „6470 Aldrin” néven, ahogy Armstrongról az 1982 PC (6469 Armstrong néven), Collinsról pedig 1983 EB (6471 Collins néven) is javasoltak kisbolygót elnevezni. Az IAU elfogadta az elnevezéseket.
Cliff Robertson a Vissza a Földre (1976) Aldrin azonos című könyvéből készült filmben. Aldrin maga is részt vett Robertson felkészítésében a filmre.
Xander Berkeley az Apollo-11-ben (1996). Aldrin technikai tanácsadói feladatokat is ellátott a filmkészítésnél
Brian Cranston a From the Earth to the Moon (1998) (Magyarországon A végtelen szerelmesei: Az Apollo-program címen vetítették) sorozatban
Edwin E. Aldrin Jr. 1970. "Footsteps on the Moon". Edison Electric Institute Bulletin. Vol. 38, No. 7, pp. 266–272.
Neil Armstrong, ; Michael Collins; Edwin E. Aldrin; Gene Farmer; and Dora Jane Hamblin. 1970. First on the Moon: A Voyage with Neil Armstrong, Michael Collins, Edwin E. Aldrin Jr. Boston: Little, Brown. ISBN 9780316051606.
Buzz Aldrin  és Wayne Warga. 1973. Return to Earth. New York: Random House. ISBN 9781504026444.
Buzz Aldrin és Malcolm McConnell. 1989. Men from Earth. New York: Bantam Books. ISBN 9780553053746.
Buzz Aldrin és John Barnes. 1996. Encounter with Tiber. London: Hodder & Stoughton. ISBN 9780340624500.
Buzz Aldrin és John Barnes. 2000. The Return. New York: Forge. ISBN 9780312874247.
Buzz Aldrin és Wendell Minor. 2005. Reaching for the Moon. New York: Harper Collins Publishers. ISBN 9780060554453.
Buzz Aldrin és Ken Abraham. 2009. Magnificent Desolation: The Long Journey Home from the Moon. New York: Harmony Books. ISBN 9780307463456.
Buzz Aldrin és Wendell Minor. 2009. Look to the Stars. Camberwell, Vic.: Puffin Books. ISBN 9780143503804
Buzz Aldrin és Leonard David. 2013. Mission to Mars: My Vision for Space Exploration. Washington, D.C.: National Geographic Books. ISBN 9781426210174.
Buzz Aldrin és Marianne Dyson. 2015. Welcome to Mars: Making a Home on the Red Planet. Washington, D.C.: National Geographic Children's Books. ISBN 9781426322068.
Buzz Aldrin és Ken Abraham. 2016. No Dream Is Too High: Life Lessons From a Man Who Walked on the Moon. Washington, D.C.: National Geographic Books. ISBN 9781426216503.
Űrhajózási lexikon. Főszerk. Almár Iván. Budapest: Akadémiai – Zrínyi. 1981. ISBN 963 05 2348 5
