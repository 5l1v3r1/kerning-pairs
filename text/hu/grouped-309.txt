
A Wipeout 3, vagy Wip3out futurisztikus versenyzős videojáték, mely a Psygnosis fejlesztésében és kiadásában jelent meg PlayStation játékkonzolra. A címével ellentétben a Wipeout 3 a Wipeout-sorozat negyedikként megjelent része, mely 1999 folyamán jelent meg Európában és Észak-Amerikában. A játék második kiadása kizárólagos európai kiadással 2000 augusztusában jelent meg Wipeout 3: Special Edition néven. A Wipeout 3 játékosának egy különösen gyors, lebegő versenyjárművet kell irányítania és az ügyesség mellett fegyverekkel és más eszközökkel kell lelassítania vagy versenyképtelenné tennie ellenfeleit.
A játékot fejlesztő Psygnosis a The Designers Republic nevű stúdiót bízta meg azzal, hogy tervezzék meg a játék egyszerű színsémán alapuló menürendszerének és versenypályáinak arculatát a Psygnosis munkatársai által meghatározott „hihető jövő”-alapgondolatát követve. A Wipeout 3 egyike azon PlayStationre megjelent játékoknak, melyek magas felbontásban futnak, így grafikája és látványhatásai a konzolra megjelent átlagos játékok fölé emelkednek. A játék techno és electronica műfajú zenéjét DJ Sasha válogatta össze, olyan előadók zeneszámaiból, mint például az Orbital és a The Chemical Brothers.
A Wipeout 3 megjelenése után túlnyomó többségben pozitív megítélést váltott ki. A játék kritikusai dicsérően írtak annak grafikájáról, zenéjéről és minimalista arculati elemeiről. A negatív hangvételű kritikák elsősorban az új tartalom és a változatosabb versenypályák hiányát nevezték meg a játék főbb hibáinak, a sorozat előző részeihez képest. Az általánosan kedvező megítélés ellenére a játék pénzügyileg nem váltotta be a hozzá fűzött reményeket. A Wipeout 3 volt a Wipeout-sorozat utolsó része, mely PlayStation játékkonzolra megjelent; a sorozat következő része, a Wipeout Fusion 2002 folyamán jelent meg kizárólagos PlayStation 2-es kiadással.
A Wipeout 3 versenyzős játék, mely nagyrészt megőrizte a sorozat előző részeinek meghatározó elemeit. A játékosnak egy futurisztikus, lebegő, különböző vállalatokat képviselő járművet kell irányítania nyolc különböző versenypályán, mindeközben legyőzve a rivális pilótákat. A versenyen részt vevő mindegyik jármű saját energiapajzzsal rendelkezik, mely megvédi a versenypálya által okozott sérülésektől. Ha az egyik ellenfél, vagy a játékos pajzsa leválik, akkor könnyen versenyképtelenné válhat. A pajzsok helyreállítására boxutcákban van lehetőség, melyek a versenypálya mellett találhatók. Minél sérültebb a pajzs, a játékosnak annál több időt kell töltenie a bokszutcában, ha teljesen helyre akarja állítani a védelmét.A pajzsok mellett mindegyik járművön található légfék, mely az éles kanyarokban segítheti az irányváltást, valamint egy hipergyorsító (hyper-boost) funkció is. A játékos a hipergyorsító bekapcsolásával növelheti a sebességét, ez viszont a pajzsból von el energiát, így sérülékenyebbé téve a járművet. A pálya felületén elszórtan található gyorsítómezők segítségével azonban a játékos anélkül is növelheti a sebességét, hogy eközben gyengítenie kellene a pajzsát.
A gyorsítók mellett a pálya felületén olyan mezők is találhatóak, melyek – véletlenszerűen – különböző kiegészítőket és fegyvereket adnak a rajta áthaladó járműveknek. A Wipeout 3 továbbiakkal egészíti ki a játéksorozatban hagyományosan szereplő klasszikus fegyvereket, melyek a közönséges és nyomkövető rakéta (rocket, messile), az aknák (mines) és a sokkoló (shock-wave, vagy electro bolt). Az új fegyverek között szerepel például a többszörös rakéta (multi missiles) és a plazmavillám (plasma bolt) is. A fegyverek mellett több védelmi eszköz található, mint például a gravitációs pajzs (gravity shield), mely korlátozott ideig teljes védelmet biztosít a járműnek minden ütközéssel és támadással szemben. A mezők által adott másik kiegészítő az automata pilóta, bekapcsolásával a játékos átadhatja az irányítást a gépnek, mely nagyobb biztonsággal képes átvezetni a járművet a bonyolultabb kanyarokon.Az alapjáték az első három beérkező járművet díjazza. A játék minden résztvevőjének egy megadott időn belül kell elérnie egy ellenőrző pontot a pályán. Amennyiben ezt nem teljesíti, kiesik a futamból. Az egymást követő első helyezéseket a játék új versenypályák és járművek elérhetővé tételével jutalmazza. A Wipeout 3 az alapjátékon kívül több játékmódot is kínál, köztük különböző kihívásokat (challenge), melyekben egy bizonyos időn belül kell teljesíteni az adott pályát. A megsemmisítő (eliminator) játékmódban a játékos az ellenfelei kiiktatásáért és a körök sikeres befejezéséért kap pontokat. A bajnokságon (tournament) a játékosnak több, egymást követő versenyben kell megállnia a helyét és a ranglista élére kerülnie. Az osztott képernyős játékmód segítségével két játékos is összemérheti ügyességét.
A Wipeout 3 fejlesztése során a Psygnosis a Wipeout-sorozat több eredeti elemét is megtartotta, annak érdekében, hogy megőrizze azok egyedi játékélményét. Ezzel együtt a fejlesztők szerettek volna új, a gyors versenyeket kedvelő játékosokat is megnyerni. A kezdeti pályákat könnyebben teljesíthetővé tették, míg a nehezebbeket hátrébb sorolták, hogy a tapasztalt játékosok is megtalálhassák a kihívást a versenyekben. A Wipeout 3 volt a sorozat első része, mely kihasználta a PlayStation joypadján található analóg botkormány előnyeit, így a versenyjárművek finomabb irányítása vált lehetővé.A Psygnosis a The Designers Republic nevű stúdiót bízta meg a játék arculatának megalkotásával. A The Designers Republic – mely többek között underground techno albumborítóiról vált ismertté – újratervezte a játékban található jeleket, ikonokat, a versenypályák szélén látható hirdetéseket, a játék színösszeállítását, valamint a kijelzőfelület elemeit is. Nicky Westcott, a Wipeout 3 látványvilágáért felelős vezető művész nyilatkozata szerint a Psygnosis célja az volt, hogy a versenypályák egy „hihető jövőt” jelenítsenek meg, kerülve az olyan szélsőséges, „örült világ”-elemeit, mint például a „mérgező, narancsszínű égbolt tíz holddal”. Az ebben a szellemben megszületett végeredmény Westcott véleménye szerint „nagyon visszafogott és jóval kifinomultabb”. A Wipeout 3 grafikája jelentős fejlődésen ment keresztül a sorozat előző részeihez képest; ez volt a sorozat első darabja, mely magas, 720 x 480 pixeles (480i) felbontást használt.
A Wipeout 3 zenei összeállítása a sorozat előző részeinek tradícióját követve techno és electronica stílusú zeneszámokat tartalmaz, melyek között megtalálhatók a The Chemical Brothers, az Orbital, a Propellerheads, az Underworld, az MKL és Paul van Dyk munkái. Enda Cary, a Psygnosis fejlesztési menedzsere igyekezett a zeneszámokat még a fejlesztés korai szakaszában összeállítani, és nem a játék elkészítésének utolsó fázisára hagyni azt. Ellentétben a korábbi összeállításokkal, a Psygnosis egyetlen zenei rendezőt, DJ Sashát kérte fel a munkára, aki további művészek közreműködésével készítette el a játék egységes zenéjét. Sasha több, saját maga által megkomponált zeneszámmal is hozzájárult a teljes anyaghoz. A Wipeout 3 CD-lemeze kevert, tehát adat- és audiósávokat egyaránt tartalmaz, így annak zenei anyaga a hagyományos módon, CD-lejátszóban is meghallgatható. A játék reklámozására és népszerűsítésére a Psygnosis szponzorként támogatta Sasha Global Underground nevű turnéját. A Psygnosis emellett – marketinghadjárata részeként – több, a Wipeout 3-at futtató játékgépet is kihelyezett különböző találkozóhelyek és partik helyszínein.A DJ Sasha által komponált hat zeneszám a Feisar, az Icaras, az Auricom, a Goteki 45, a Pirhana és az Xpander. A zeneszámok címei (az utolsó kivételével) a játékban szereplő kitalált csapatok neveit viselik. A játék során hallható egyéb előadóktól származó zeneszámok nem exkluzív a játékhoz készültek, hanem az előadók korábban megjelent szerzeményeinek átdolgozott, remixelt változatai. Így az Underground által szerzett Kittens az együttes ötödik stúdióalbumáról, az 1999-ben megjelent Beaucoup Fish-ről származik. Az Orbital Know Where to Run című száma a szintén ebben az évben megjelent The Middle of Nowhere albumán volt hallható először. Michele Lopeznek, művésznevén MKL-nek Surrender és Control című számai hallhatóak a játék közben. A Propellerheads Lethal Cut című zeneszáma már az együttes első, 1996-os Dive című EP-jén is szerepelt. A The Chemical Brothers Under the Influence című szerzeménye az együttes 1999-es Surrender című albumán szerepelt először. Paul van Dyk Avenue című zeneszáma egy szintén ennek az évnek a folyamán megjelent, azonos című kislemezéről származik.
A Wipeout 3 kritikai megítélése annak megjelenése után általánosságban pozitív volt; a Game Rankings 27 ismertető értékelését összesítve 87%-ra, a Metacritic 14 ismertető alapján 89%-ra értékelte a játékot. Az IGN a Wipeout 3-at a sorozat legjobb darabjának nevezte, a weboldal 2007-es százas sikerlistáján, mely a legjobb videojátékot gyűjtötte össze, a kilencvenkettedik helyet foglalta el. A dicsérő kritikák és ismertetők ellenére a játék pénzügyileg mégsem váltotta be a hozzá fűzött reményeket.A Wipeout 3 erősségeiként általában a gyors játékmenetet és a grafikát jelölték meg. A The Guardian írója, Jack Schofield kellemes meglepődésének adott hangot a játék részletes kidolgozottságának tekintetében. „A grafika jobb mint amit egy PlayStation-játéktól elvárna az ember.” – írta Schofield. A GamePro és a Game Revolution ismertetőjében egyaránt dicsérően írt a játékról, kiemelve az új fegyverek bevezetését és az osztott képernyős játékmód lehetőségét. A The Designer Republic által megtervezett arculat szintén pozitív kritikai visszhangot kapott, amiért az valósághűbbé tette a játékot, bár David Goldfarb, az International Design egyik cikkében úgy vélte, hogy a techno összeolvasztását a nihonpop-művészettel a sorozat előző játékaiban sokkal jobban sikerült megvalósítania a készítőknek. Steve Bradley, a PlayStation Magazin írója „kidolgozottabbnak és gördülékenyebbnek” nevezte a játékot az előző részekhez képest, valamint az újításként bevezetett bővített fegyvertárról úgy vélte, hogy az jóval taktikusabbá tették a játékot annak elődeinél. A Wipeout 3 zenéjét és hanghatásait szintén igen kedvezően fogadták a kritikusok.A legtöbb ismertető a játék nehézségét, pontosabban a számos éles, bevehetetlen kanyart kifogásolta a Wipeout 3 versenypályáin. David Canter, a The San Diego Union-Tribune írója „nevetségesnek” nevezte a játék nehézségi szintjének emelkedését, mely bajnokság játékmódban „gyerekjátékból” hirtelen „kőkeménnyé” válik. Bár a joypad analóg botkormányainak használatát – melyek megnövelték a versenyjárművek irányíthatóságát – pozitívan értékelték az ismertetők, a GamePro cikkének véleménye szerint a megfelelő irányítás elsajátítása mégis rengeteg gyakorlást igényel. A PlayStation Magazin írója, Steve Bradley hasonlóképpen vélekedett, megjegyezve, hogy egyes pályákon „frusztráló órákat” tölthet el a játékos.Azok az ismertetők, melyek értékelésükben alacsonyabb pontszámot adtak a játéknak, egyben csalódásukat is kifejezték, hogy a sorozat a Wipeout 3-on keresztül csak kis mértékű fejlődést ért el. A The Times írója, Stuart Miles bár jó játékként jellemezte a Wipeout 3-at, de emellett azt is megjegyezte, hogy ennél jóval többet várt a sorozat folytatásától. „Úgy hat, mintha a programozók jobban törődtek volna a látvány és az összhatás kialakításával, mint a meglévő játékélmény továbbfejlesztésével.” – jegyezte meg Miles. Alistair Wallace a Gamasutra cikkében, melyben visszatekintett a Wipeout 2097-re, élvezhetőnek nevezte a Wipeout 3-at, mivel nagy vonalaiban ugyanazt nyújtotta mint a sorozat előző része. Ugyanakkor azt érezte, hogy a fejlesztők kifogytak az új ötletekből, a versenypályákon ismétlődő bukfenceket pedig nem nevezte „nagy dolognak”. A GameSpot értékelésének végszavaként kitűnő versenyzős játékként jellemezte a Wipeout 3-at, mely azonban mint minden idők legjobb futurisztikus versenyjátéka nem volt képes túlszárnyalni a Wipeout 2097-et. Ezzel szemben a PlayStation Magazin a játékot elemző cikkének zárósoraiban úgy jellemezte a Wipeout 3-t, hogy az „szenzációs versenyélményt” nyújt, és „egyszerűen porig alázza konkurenseit”.
A Wipeout 3 különleges, kizárólagos európai kiadással 2000. július 14-én jelent meg. A játékmenet terén a Wipeout 3 Special Edition változatlan maradt az eredeti kiadáshoz képest, viszont nyolc további, a sorozat korábbi részeiben szereplő versenypályával bővült. A Special Edition továbbá négy személyre bővítette a többjátékos funkciót, melyet két játékkonzol összekötésével és két televíziókészülék használatával tett lehetővé. A Wipeout 3 volt a játéksorozat utolsó része, mely PlayStationre, a Psygnosis védjegye alatt jelent meg; a Psygnosis 1999-ben, SCE Studio Liverpool néven a Sony Computer Entertainment egyik leányvállalatává vált. A sorozat következő része Wipeout Fusion néven kizárólagos PlayStation 2 kiadással került forgalomba 2002 folyamán. A Fusion újabb versenypályákkal, járművekkel, fegyverekkel és továbbfejlesztett mesterséges intelligenciával bővítette a játékmenetet.
A Wipeout 3 hivatalos honlapja (angolul, franciául, németül, olaszul, spanyolul)
Wolfgang Amadeus Mozart (teljes neve Johannes Chrysostomus Wolfgangus Theophilus Mozart) (Salzburg, 1756. január 27. – Bécs, 1791. december 5.) osztrák bécsi klasszikus zeneszerző, zongorista, karnagy és zenepedagógus. Zenei tehetsége korán megmutatkozott, első zeneműveit hatévesen komponálta. Édesapja, Leopold Mozart pedig, aki a salzburgi érseki udvar muzsikusa volt, lejegyezte őket, és mindent megtett annak érdekében, hogy fia minél alaposabb zenei képzésben részesüljön. Amint nyilvánvaló lett számára Wolfgang rendkívüli tehetsége, úgy érezte, hogy kötelessége azt megmutatni az embereknek. Ennek érdekében hosszú koncertkörutakat szervezett gyermekei számára, amelyek során a csodagyerekek a korabeli Európa szinte valamennyi jelentős zenei és uralkodói központjába eljutottak. A fiatal Mozartnak így lehetősége nyílt megismernie a korabeli Itália, Párizs, London, Bécs zenei világát. Tizenegy évesen már egész estét betöltő vígoperát komponált, tizennégy évesen pedig megírta első opera seriáját.
Két itáliai utazásuk után apa és fia hosszabb időt töltött Salzburgban, majd miután az új érsek, Hieronymus von Colloredo (1732–1812) nem engedélyezte az apa hosszabb időre való eltávozását, Mozart az édesanyjával(Anna Mária Pertl) indult utolsó nagy koncertkörútjára, Párizsba. Útközben hosszabb időt töltöttek Mannheimben, ahol  megismerte első nagy szerelmét, Aloysia Webert. Párizsban aztán nem sikerült állást találnia, ráadásul édesanyja megbetegedett és meghalt. Miután hazautazott, az érseki udvar muzsikusa lett. 1781-ben a müncheni városi színház felkérte, hogy komponáljon új operát a karneváli szezonra. Mozart elvállalta a feladatot, és megírta az Idomeneót, amely nagy sikert aratott. A bemutató után a városban töltötte az egész farsangi időszakot, majd rokonaihoz utazott Augsburgba. Innen rendelte magához Hieronymus von Colloredo érsek Bécsbe. A császárvárosban többször is megalázóan bánt Mozarttal, aki ezt nem hagyta szó nélkül. Végül úgy megsértette a főpapot, hogy szó szerint kidobták az érseki palotából.
Mozart ekkor végleg szakított a salzburgi érseki udvarral. Bécsben telepedett le, ahol elsősorban tanításból tartotta fenn magát. 1782-ben feleségül vette Costanza Webert. Még ebben az évben bemutatta Szöktetés a szerájból című daljátékát, amely első komoly operasikere volt Bécsben. Közben apja megbékélt a Weber családdal, akikkel szemben a kezdettől fogva ellenszenvet érzett. Ennek eredményeképpen meghívta fiát és feleségét, hogy látogassák meg Salzburgban. A fiatal házaspár eleget is tett a kérésnek, majd ők hívták vissza Leopoldot Bécsbe. Mozart közben hasztalan próbált szert tenni jól jövedelmező állásra. Összeismerkedett Haydnnal, akinek hat vonósnégyesét ajánlotta. 1786-ban megírta első közös operáját Da Pontéval, a Figaro házasságát. A darab a szerzők elleni intrika miatt nem sokáig volt műsoron Bécsben, de Prágában nagy sikert aratott. A cseh főváros meg is hívta Mozartot, hogy személyesen vezényelje az opera néhány előadását a városban, valamint ott koncertezzen. A prágai színház új operát is rendelt tőle. Nem sokkal Bécsbe való visszatérése után értesült édesapja haláláról, akinek temetésére sem utazott haza. 1787-ben a Don Giovannit óriási sikerrel mutatták be Prágában.
A Don Giovanni ezután Bécsben is nagy sikert aratott, ennek következtében II. József új operamegbízást adott a zeneszerzőnek. Ennek az eredménye az 1790-ben bemutatott Così fan tutte lett. Még ebben az évben meghalt a császár. Utódja, II. Lipót nem hívta meg Mozartot a koronázási ünnepségeire, de a zeneszerző saját szakállára mégis elutazott arra Frankfurtba. Mivel nem tudta magára vonni az uralkodó figyelmét, végül csalódottan utazott haza. Közben egyre többet betegeskedett. Nem sokkal Bécsbe való visszatérése után Emanuel Schikaneder színházigazgató rendelt tőle új operát, aminek ő maga írta a librettóját. Közben Prágából is felkérést kapott: operát rendeltek tőle II. Lipót cseh királlyá koronázására. Mozart eleget tett a kérésnek, minden más munkáját félbe hagyva megkomponálta a Titus kegyelmét, amely szép sikert aratott. Nem sokkal utolsó operája, A varázsfuvola bemutatója után ágynak esett. Egy rövid időre jobban lett, de 1791. november 20. után már nem volt képes elhagyni otthonát. December 5-én hajnali 1 óra körül hunyt el.
A Mozart vezetéknevet először 1331-ben jegyezték fel egy bizonyos Heinrich Mozartharttal kapcsolatban, aki Fischachban élt. A név más, Augsburg körzetében lévő falvakban is felbukkant a 14. századtól. Többféle helyesírással is írták: Mozarth, Mozhard, Mozer. A zeneszerző családjának legrégebbi ismert felmenője egy bizonyos Ändris Mozatzhart, aki 1486-ban szintén Augsburg körzetében élt. A Mozart család legkorábbi ismert tagjai építőmesterek, kőművesek, szobrászok, kézművesek voltak. A zeneszerző dédapja David Mozart (1620 körül–1685) kőművesmester volt Augsburgban, nagyapja, Johann Georg Mozart (1679–1736) pedig ugyanott könyvkötőmester. A család más apai felmenői Baden-Badenből és Ober Puschtainból származtak.
A zeneszerző apja, Leopold Mozart is Augsburgban látta meg a napvilágot 1719-ben. 1743-ban került Salzburgba, amikor is az érseki udvar zenekarának hegedűse lett. Ezekben az években ismerkedett meg Anna Maria Walburga Pertlttel, akit 1747. november 21-én vett feleségül. A Pertlt család javarészt Salzburg vidékéről származott, de egyik águk Krems-Steinben és Bécsben telepedett le. A család tagjai javarészt középosztálybeli foglalkozásokat űztek, sokan közülük kertészek voltak.
A legtöbbre a zeneszerző anyai nagyapja, Nicolaus Wolfgang Pertlt vitte, aki elvégezte a jogi egyetemet, és körzeti elöljáró volt St. Gilgenben.A Mozart házaspár az esküvő után egy gazdag kereskedő, Lorenz Hagenauer házában talált otthonra. A Hagenauer és a Mozart családot szoros barátság fűzte egymáshoz: gyermekeik együtt nőttek fel, Leopoldnak Lorenz Hagenauer volt a gazdasági és a pénzügyi tanácsadója, aki később jelentősebb összegekkel segítette elő a Mozart család európai körútjait. A Mozart házaspárnak összesen hét gyermeke született, közülük azonban csak ketten érték meg a felnőttkort (a zeneszerző, valamint nővére), hárman már kisgyermekkorukban elhunytak, kettő pedig nem sokkal élte túl nyolcadik életévét.
Wolfgang szüleinek hetedik, egyben utolsó gyermeke volt. Amikor 1756. január 27-én megszületett, testvérei közül már csak ötéves nővére Maria Anna Walburga volt életben (családi becenevén Nannerl). Wolfgangot másnap, január 28-án keresztelték meg a salzburgi dómban. A keresztelési anyakönyvbe Johannes Chrysostomus Wolfgangus Theophilus Gottlieb Mozart néven jegyezték be. A számos keresztnév mindegyikének megvolt a maga jelentése. A Johannes Chyrsostomus Aranyszájú Szent János egyházatyát idézte, akinek neve napja január 27-re esett; a Wolfgang (Farkas) nevet anyai nagyapja után kapta. A Gottlieb és a Theophilus ugyanannak a névnek a német és görög változata, melynek jelentése ’Isten kedveltje’ vagy ’Istent kedvelő’. Mozart ifjú korában szívesen használta e név olaszos Amedeo alakját, később pedig rendszeresen franciásan Amadénak írta a nevét. A köztudatba átment latinos Amadeus névalakot, illetve első keresztnevét ő maga sohasem használta. A családja és a barátai is általában Wolfinak szólították.
A zeneszerző életének első éveiről nem sok dokumentum maradt fent. Mindössze annyit lehet biztosan tudni, hogy a gyermek Wolfgang szeretett tarokkozni, és egy bizonyos céllövő játékot is szívesen játszott. A Mozart gyerekek nem jártak iskolába, az írás, olvasás és a számolás tudományát apjuktól sajátították el.
Leopold Mozart az 1780-as években írt leveleiben részletesen taglalta, hogyan foglalkozott pár hónapos unokájával. Különböző hangokat szólaltatott meg neki zongorán és hegedűn, hol halkabban, hol hangosabban. Máskor énekelt neki, és közben ütötte hozzá a taktust. Eközben figyelte, hogy a csecsemő hogyan reagál a számára addig ismeretlen jelenségekre. Valószínűleg fiával is így foglalkozhatott, ezért nem túlzás azt állítani, hogy csecsemőkorától fogva oktatta zenére Wolfgangot. Nannerl feljegyzései szerint (amiket 1792-ben egy készülő Mozart-nekrológ számára vetett papírra) őt magát apja hétéves korától tanította billentyűs hangszereken játszani. Egy évvel később egy kottagyűjteményt kezdett el számára vezetni, amelyben saját és mások szerzeményeit jegyezte fel lánya számára.Wolfgang érdeklődését hamar felkeltette a zene, gyakran töltött hosszú órákat a zongora mellett, terceket keresgélt a hangszeren, és mindig nagy örömére szolgált, ha ezekre rátalált. Mindössze négyéves volt, amikor apja elkezdett neki kisebb zongoradarabokat tanítani. Nannerl szerint öccse egy óra alatt megtanult egy teljes szonátát, fél óra alatt pedig egy menüettet. Olyan gyorsan haladt előre, hogy ötéves korában már kisebb zongoradarabokat gondolt ki, amelyeket bemutatott apjának, aki papírra vetette őket. Nannerl szerint Wolfgangot sohasem kényszerítette senki, hogy odaüljön a zongora elé gyakorolni vagy hogy komponáljon.Több írásos dokumentum is bizonyítja, hogy apját rendkívüli örömmel és lelkesedéssel töltötte el fia tehetsége, aki 1761-ben – táncosként – egy zenés színpadi előadásban is szerepelt. A salzburgi akadémia színháztermében az év szeptember 1-jén adták elő Johann Ernst Eberlin karnagy Zsigmond, Magyarország királya című latin nyelvű színpadi művét, amelynek kinyomtatott színlapján a későbbi zeneszerző neve is megtalálható.Nem sokkal ezután Leopold hegedűjátékra és éneklésre is elkezdte oktatni fiát, majd valamivel később az oktatást elméleti stúdiumokkal is kiegészítette: Wolfgangnak saját és más zeneszerzők kottáit kellett lemásolnia. Ezután orgonajáték, karmesteri és zeneszerzői ismeretek tették teljessé a kisfiú zenei tanulmányait.Leopold Mozart mai szemmel nézve szigorú és keménykezű apa volt, de szigora és keménysége nem volt öncélú, Wolfgang sem érezte annak. A zeneszerző gyermekkorában nem érezte magát túlhajtottnak, inkább minden követelményre érettnek. A 18. századi Európában a zenei pályára szánt fiatal tehetségeket mindenütt hangszerük vagy hangjuk bűvészévé képezték ki. Mozart pedig rendkívüli érdeklődést mutatott a zene iránt, így annak, hogy hatéves korától nemigen érintkezett és játszott más gyermekekkel, nem feltétlenül apja ridegsége volt az oka. Valószínű, hogy akkor már bajosan lehetett volna eltéríteni a zenétől, számára a játékot elsősorban a hegedű- és zongoraleckék jelentették.1762-ben kezdetét vette a Mozart család európai körutazása, amelynek során a fiatal zeneszerző a kontinens szinte valamennyi jelentős zenei központjába, fejedelmi és királyi udvarába eljutott. Még nem volt egészen hat esztendős, amikor apja és nővére társaságában Münchenbe utazott. Leopold ekkor kért először szabadságot a hercegérsektől. Lehetetlen lett volna számára az udvartól elszabadulnia, ha nem lettek volna befolyásos támogatói, akik olykor külhonba is kiközvetítették a családot. Müncheni utazásról nem sok dokumentum maradt fent. Az mindenesetre bizonyos, hogy a Mozart testvérek ekkor léptek fel először királyi udvarban: III. Miksa bajor választófejedelem fogadta őket, és meghallgatta játékukat. Február elején aztán a család visszatért Salzburgba, majd szeptember 18-án útra keltek a császárvárosba, Bécsbe. Az utat Passau, Linz, Mauthausen, Ybbs és Stein érintésével tették meg. Linzben került sor Wolfgang első nyilvános hangversenyére, 1762. október 1-jén.
Bécsbe október 6-án érkeztek meg, postahajóval. Nannerl és Wolfgang eleinte a bécsi arisztokrácia magánszalonjaiban lépett fel, majd október 13-án a schönbrunni kastélyban adtak hangversenyt Mária Terézia, Lotaringiai Ferenc és legkisebb leányuk, Mária Antónia főhercegnő jelenlétében. Leopold levelei alapján lehet tudni, hogy Wolfgang tehetsége ekkor vált általános beszédtémává az egész városban. Október 21-én ismét fogadta a Mozart gyerekeket Mária Terézia, majd amikor a fogadás után visszatértek szállásukra, Wolfgang rosszul érezte magát, belázasodott, és testén skarlátkiütések jelentek meg. Két hétig betegeskedett, majd miután felépült, a család tiszteletét tette a francia követnél, aki ígéretet tett Leopoldnak, hogy beajánlja őket francia és holland előkelőségeknél. Ezután két alkalommal (nézőként) részt vettek Mária Terézia gálavacsoráján, illetve folytatódtak a gyermekek szereplései főúri szalonokban is.December 11-én néhány magyar nemes meghívására Pozsonyba utaztak, ahol Leopold könnyebben megbetegedett. Közben az időjárás is zordabbra fordult, így csak karácsonykor tudtak visszatérni Bécsbe. Januárban indultak haza, Wolfgangnak útközben ízületi fájdalmai támadtak, hazatérésük után pedig ízületi gyulladással nyomta az ágyat egy hétig. Apja azonban, éppen hogy hazaérkeztek, már a következő utazás tervét készítette elő. Ugyanis meg volt arról győződve, hogy gyermekei tehetsége isteni csoda, és neki az a legfőbb feladata, hogy ezt a csodát megismertesse a világgal, megfelelő nevelést biztosítva Wolfgang és Nannerl számára.Leopoldnak azonban nemcsak gyermekeivel voltak nagy tervei. Első bécsi utazásai előtt a salzburgi érsek udvarában jóformán tudomást sem vettek róla. Az udvari zenekar hegedűse volt, de ennél tovább nem jutott. Amikor jobb zenei állások üresedtek meg, az udvarban senki sem gondolt rá. Utazásuk idején abban reménykedett, hogy megkaphatja a másodkarmesteri állást. Ezért leveleiben többször is célzott arra, hogy Bécsben is találhat magának megfelelő állást, de szíve még mindig hazahúzza. Végül elérte, amit akart: 1763 februárjában megkapta a másodkarmesteri kinevezést a salzburgi udvarban. Kinevezésének napja február 28-ára esett, ami történetesen az akkori hercegérsek születésnapja volt. Ez alkalomból volt lehetősége Wolfgangnak arra, hogy bemutatkozzon az érseki udvarnál. A Mozart család a tavaszt még Salzburgban töltötte, majd június 9-én kezdetét vette három és fél évig tartó európai körútjuk.
Leopold gyermekeit elsősorban Párizsba és Londonba akarta eljuttatni, az akkori európai legjelentősebb zenei központjaiba, de elhatározta, hogy útközben minden olyan jelentősebb városban megállnak, ahol a gyermekek meghallgatásra és adományokra számíthattak. Még azokban a kisebb városokban is bemutatkoztak, ahol csak egy-egy éjszakát töltöttek: Mozart ekkor rendszerint a helybéli templom orgonáján játszott.Június 12-én tíz napra visszatértek Münchenbe. III. Miksa bajor választófejedelem kétszer is fogadta őket, akárcsak unokatestvére, Kelemen herceg. Június 22-én Augsburgba utaztak, ahol találkoztak a régen látott családtagokkal és jó barátokkal, majd három nyilvános hangversenyt rendeztek Nannerl és Wolfgang számára. Ezután Mozarték Stuttgartba távoztak. A város akkoriban a württembergi herceg székhelye volt, aki azonban nem mutatott érdeklődést a csodagyerekek iránt. A Mozart családot nyári rezidenciájára, Ludwigsburgba rendelte, ahol ő maga nem jelent meg. Viszont a városban tartózkodott Niccolò Jommelli, a würtembergi udvar karmestere, a korszak híres operaszerzője, valamint a híres hegedűművész Pietro Nardini. Leopold Mozart mindkét zenésznél tiszteletét tette gyermekei társaságában.Ezután Schwetzingenbe utaztak, ahol a pfalzi választófejedelem rezidenciája volt. Itt július 18-án hangversenyt rendeztek a Mozart család tiszteletére, ahol Nannerl és Wolfgang is fellépett. A család ekkor hallotta először játszani a mannheimi udvari zenekart, megismerkedtek koncertmesterével, Christian Cannabichhal (1731–1798) is. Ezután Heidelbergbe és Mannheimbe utaztak, ahol megtekintették az udvari operaházat, majd továbbmentek Wormsba, innen Mainzba vezetett az útjuk, ahol a választófejedelem éppen beteg volt, ezért csak egy hangversenyt tartottak. Ezután hajóra szálltak, és a Majnán átkelve Frankfurtba mentek. Itt több hangversenyt is adtak, és az egyiken jelen volt a későbbi költőfejedelem, Goethe is.
Frankfurtból a család Koblenzen és Bonnon át Kölnbe, majd Aachen és Liège érintésével Brüsszelbe utazott. Itt hosszas várakozás után meghallgatta őket Károly Sándor Emánuel főherceg (az Osztrák Német-alföld kormányzója). November 15-én aztán a család továbbutazott Mons, Valenciennes, Cambrai, Bonavis Péronne, Gournay sur Aronde és Senils érintésével Párizsba.A francia fővárosban Eyck gróf, bajor követ házában kaptak szállást. Párizsban ügyük nehezen mozdult előre, egészen karácsonyig sehol sem léptek fel a gyerekek. Leopold megismerkedett Friedrich Melchior von Grimm báróval, aki befolyásos irodalmár, lapíró és kritikus volt, és aki azután egész párizsi tartózkodásuk alatt egyengette a Mozart család útját. Megszervezte a csodagyerekek bemutatkozó hangversenyét, majd Madame de Pompadourhoz (a király szeretője) fűződő baráti kapcsolata révén elérte, hogy a Mozart család felléphessen a királyi udvarban. December 24-én utaztak el Versailles-ba, ahol két hetet töltöttek. Részt vettek az udvari kápolnában tartott éjféli misén, majd a kápolna orgonáján Mozart többször bemutathatta orgonajátékát. 1764. január 1-jén végre a királyi pár is meghallgatta a csodagyerekeket. A koncert után a vacsoraasztalnál Wolfgang Maria Leszczyńska királyné mellett foglalt helyet, aki németül társalgott vele.Leopold Mozart nem kis büszkeséggel írta, hogy „a gyerekek mindenkit megbolondítanak”. Vagyis a királyi udvarban nagy sikert arattak a Mozart gyerekek, akárcsak a Párizsban adott magán- és nyilvános hangversenyeken. Az előzetes terveket felrúgva, a család végül április 10-én hagyta el a francia fővárost. Calais felé vették útjukat, ott hajóra szálltak, átkeltek a csatornán, és április 24-én megérkeztek Londonba.
A Mozart család összesen tizenhét hónapot töltött Londonban. Április 27-én a St. James’s Parkban már a királyi család előtt léptek fel. III. György és felesége, Zsófia királyné szívélyesen fogadta őket, Leopold nem győzte dicsérni a királyi pár kegyességét és közvetlen modorát. Két hét múlva került sor Wolfgang második londoni hangversenyére, ekkor a királyt elsősorban a kis Mozart zongorajátéka nyűgözte le. Több Händel- és Bach-kottát is elé tett, amiket a gyermek első látásra hibátlanul lejátszott. Wolfgang ezután a királynő énekét kísérte zongorán. A család első nyilvános hangversenyét azonban el kellett halasztaniuk, ugyanis Wolfgang megbetegedett.Felépülése után, június 5-én került sor a gyerekek első nyilvános fellépésére. Júniusban már vége volt a szezonnak, de 4-én volt a király születésnapja. Erre az alkalomra pedig több nemesi család is felkereste a Londonban tartózkodó uralkodót, így Leopold Mozart úgy látta, hogy a másnapi hangverseny jó lehetőség fia bemutatkozására. A Mozart gyerekek összesen háromszor léptek fel az angol királyi pár előtt, és négy nyilvános hangversenyt adtak Londonban. Ezeken előadták Wolfgang első szimfóniáit is, amelyeket az út folyamán komponált.A június 5-i hangverseny után – apja kérésének eleget téve – Wolfgang fellépett egy, a londoni közkórházak javára rendezett jótékonysági hangversenyen, június 29-én. Augusztusban Leopold Mozart megbetegedett, emiatt a család átmenetileg elhagyta a fővárost, és Chelsea-be költözött, ahol szeptember végéig tartózkodtak. Október 25-én a csodagyerekek ismét felléptek a királyi pár előtt, de ezután már egészen az év végéig semmilyen nyilvános szereplésre nem volt alkalmuk. 1764 őszén ugyanis a szokásokkal ellentétben III. György nem hívta össze a parlamentet, így a nemesség és a tehetősebb polgárok nagy része vidéken maradt.
A Londonban működő zeneszerzők közül elsősorban Johann Christian Bach gyakorolt nagy hatást a fiatal Mozartra. Bach a Mozart család szállásától nem messze lakott Londonban, így Wolfgang egymaga is át tudott sétálni a neves zeneszerzőhöz egy kis zenélésre. A londoni Bach tulajdonképpen a fiatal zeneszerző második mestere lett apja mellett. Gyakran improvizáltak együtt csembalón, és bár semmi sem igazolja, hogy a mester órákat adott volna Mozartnak, Wolfgang mégis sokat tanult tőle. Bach op. 1-es zongoraverseny-gyűjteménye nem sokkal Mozarték Londonban érkezése előtt jelent meg nyomtatásban. A műfaj ekkoriban még újdonságnak számított, és hamar felkeltette Mozart érdeklődését. Mi sem bizonyítja ezt jobban, mint hogy három akkoriban írt szonátáját Bach versenyműveinek hatására zongoraversennyé dolgozta át.A Mozart gyerekek következő nyilvános hangversenye 1765. február 21-én zajlott le. Ezen az estén szólaltak meg először Wolfgang korai szimfóniái. Március közepétől kezdve Leopold Mozart több ízben is beharangozott egy esetleges újabb hangversenyt, de az időpontot egyre távolabbra tette. Végül valószínűleg május 13-án volt Mozarték utolsó nyilvános angliai hangversenye, valószínűleg nem nagy sikerrel. Erről az estéről Nannerl feljegyzései és Leopold levelei is hallgatnak. A csodagyerekek hamar elveszíthették varázsukat a közönség előtt, így elpártoltak mellőlük. Ennek következtében – várakozásaikban némileg csalódva – a család július 24-én végleg elutazott Londonból. Néhány napot eltöltöttek még Canterbury mellett, egyik pártfogójuk birtokán, majd augusztus 1-jén Doverben hajóra szálltak, és visszautaztak a kontinensre.
A Mozart család Calais-ból Dunkerque érintésével Lille-be utazott. Itt majdnem egy hónapig kellett vesztegelniük, ugyanis Wolfgang mandulagyulladást kapott. Szeptember végén aztán továbbutaztak Gentbe majd innen Antwerpenbe vezetett útjuk, ahol három napot töltöttek, és ahol Mozart a Miasszonyunk-templom orgonáján játszott. Rotterdamon át ezután Hágába érkeztek, ahol Nannerl megbetegedett. Hastífuszt kapott, napokig magas láza volt, erős hurut, szapora pulzus és hányinger kínozta. Mivel állapota rohamosan romlott, nemsokára felvette az utolsó kenetet, Leopold pedig arra készült, hogy lemondja a további utazásokat.
Nannerl végül szerencsésen felépült, csak az első udvari hangversenyeket kellett kihagynia. Nővére felépülése után azonban Wolfgang is elkapta a tífuszt. Így a gyerekek közös hangversenyeire legközelebb 1766 januárjában kerülhetett sor Hágában, Amszterdamban és Utrechtben.A gyerekek betegeskedése miatt a család hollandiai tartózkodása igencsak hosszúra nyúlt, és ha már kényszerűségből ilyen sok időt voltak kénytelen eltölteni az országban, nem hagyhatták ki az orániai herceg, V. Vilmos hatalomba való beiktatására rendezett ünnepségsorozatot. Ennek keretében március 11-én a Mozart testvérek is felléphettek a királyi udvarban. Áprilisban még egy hangversenyt adtak Utrechtben, majd végleg elutaztak Hollandiából.Június 10-én érkeztek vissza Párizsba Brüsszel és Valenciennes érintésével. A francia fővárosban július közepéig időztek. Ezután két hetet töltöttek Dijonban, négyet Lyonban, itt a gyermekek több hangversenyt is adtak, majd továbbutaztak Genfbe. Innen Bernbe mentek, ahol egy hetet töltöttek, szeptember 11-ével kezdődően, majd két hetet Zürichben. Október második felében Winterthurban és Schaffhausenben léptek fel. Fürstenberg herceg udvarában összesen kilenc hangversenyt adtak. Novemberben kezdetét vette utazásuk utolsó szakasza. Meßkirch, Ulm, Günzburg, Dillingen, Biberach és Augsburg után ismét Münchenben voltak. Egy teljes hónapot töltöttek a bajor fővárosban, ahol ismét felléptek III. Miksa előtt. Ezután Altötting és Laufen érintésével, november 29-én érkeztek haza Salzburgba.Felmerül a kérdés, hogy Wolfgang számára ezek az utazások, a sorozatos, éjszakába nyúló fellépések, amelyek szakadatlan összpontosítást és ébrenlétet kívántak meg, nem voltak-e okozói bizonyos traumáknak. Nos a fiatal Mozart levelei és feljegyzései alapján a kutatók nem feltételeznek ilyesmit. Éppen ellenkezőleg: úgy látszik, hogy minden túlzott igénybevétel ellenére Wolfgang boldog volt. Elsősorban Angliában érezte magát nagyon jól, ahova egész életében visszavágyott. Ugyanakkor tény, hogy bizonyos tapasztalatok túl korán és túlságosan is összetorlódva érték. Az utazások fizikailag megerőltetőek voltak nemcsak az ő, hanem apja számára is, nem is beszélve a család nőtagjairól.
A hosszú és fárasztó európai körút után a Mozart család csak néhány hónapot töltött otthon. Ebben az időszakban Wolfgang minden erejét és idejét a komponálásnak szentelhette. Végre hasznosíthatta a megszerzett tapasztalatokat. A hercegérsek megbízást adott neki, hogy komponálja meg egy három részes oratórium első tételét, amelyet 1767. március 12-én mutattak be az érseki udvarban. Az oratórium második részét Michael Haydn, a harmadik részét pedig Cajetan Adlgasser készítette el. A darab címe: Die Schuldigkeit des ersten Gebots (Az első parancsolat kötelezettsége).Michael Haydn 1763 augusztusától működött Salzburgban, zenei stílusa igen nagy hatást gyakorolt Mozartra. Felnőttként is igen nagyra becsülte műveit, és személyes jó barátjának tekintette. A harmincéves zeneszerző és a tizenegy éves Mozart ebben az időszakban ismerkedhetett meg egymással személyesen is.A kamaszkor küszöbén álló fiatal zeneszerző műveinek érettsége felkeltette Sigismund Christoph von Schrattenbach hercegérsek (1698–1771) gyanúját, aki végül elhatározta, hogy próbára teszi. Elrendelte, hogy zárják el Wolfgangot egy hétre úgy, hogy ne érintkezhessen senkivel. Majd megbízta egy oratórium komponálásával, amivel a fiú el is készült. A darabot nem sokkal ezután igen nagy sikerrel mutatták be április 17-én, a nagypénteki szertartás keretén belül. A szóban forgó oratórium a Grabmusik címet kapta.Ezután Wolfgang egy zenés intermédium megkomponálására kapott megbízást. A darabot a városi gimnázium rendelte meg a tanévzáró ünnepségre. A latin nyelvű darab bemutatója május 13-án zajlott a salzburgi egyetem aulájában. Az Apolló és Jácint volt a szerző első színpadi alkotása, ha úgy tetszik, az első operája. Közben áprilisban, majd a nyári hónapokban Mozart négy zongoraversenyt is komponált.Mozart valószínűleg sohasem részesült formális zenei képzésben, sőt, minden erre vonatkozó dokumentum azt látszik igazolni, hogy soha semmilyen szabályos oktatásban nem részesült. Az elemi iskolát sem végezte el, írni, olvasni és számolni az édesapja tanította meg. Ezenkívül már ebben az időszakban szert tett némi latin tudásra, ezenkívül már tudott valamennyire olaszul is (később némi angol és francia nyelvtudásra is szert tett).
Leopold nem egészen kilenc hónap otthonlét után úgy döntött, itt az ideje, hogy ismét útra keljenek. Ezúttal egyből Bécs felé vették az irányt. Feltehetően az adta az ötletet az utazáshoz, hogy 1767. október közepére tűzték ki Mária Jozefa főhercegnő és IV. Ferdinánd nápolyi király esküvőjét. A Mozart család szeptember 11-én kelt útra, és 15-én már Bécsben voltak. Az ünnepségeket azonban váratlan csapás szakította félbe: a főhercegnő megbetegedett fekete himlőben, majd október 15-én belehalt a betegségbe. Mozarték október 23-án sietve elhagyták Bécset, ahol himlőjárvány volt kitörőben, Brünnbe, majd Olmützbe utaztak. Itt Podstatzky grófnál szálltak meg, aki a salzburgi érsek rokona volt, vagyis régi ismerős. Azonban minden óvintézkedés hiába volt: Mozart október 26-án rosszul lett, és egészen november közepéig küzdött a betegséggel. Amikor felépült, Nannerl esett ágynak, ő is elkapta testvérétől a himlőt.Végül december 24-én felkerekedett a Mozart család, és visszautazott Brünnbe, ahol Franz Anton von Schrattenbach, a salzburgi hercegérsek testvére látta őket vendégül. December 30-án az ő közbejárásának köszönhetően még egy hangversenyt is rendezhettek a városban. Január 10-én aztán visszatértek Bécsbe, itt nemsokára fogadták őket az udvarnál. A későbbi II. József császár állítólag kilátásba helyezte, hogy minden támogatást megad nekik, ha Itália osztrák tartományaiba vagy Nápolyba kívánnak utazni.A császári családdal ellentétben a bécsi zenészkörök ellenségesen viseltettek Mozarttal szemben. Kerülték a fiatal zeneszerzővel való találkozást, amikor pedig a császár opera komponálásával bízta meg, mindent elkövettek, hogy megakadályozzák annak bemutatóját. Végül Erich Schenk, egy nápolyi származású üzletember lehetetlenítette el a bemutatót. Ugyanis, mivel ő rendelkezett a Burg- és a Kärtnertortheater haszonbérletének tulajdonjogával, a színházi ügyekkel kapcsolatban teljesen szabad kezet kapott. Azt is ő döntötte el, hogy mely színdarabokat és operákat mutathatják be a bécsi színházak.
Eleinte még hajlandó volt beleegyezni a bemutatóba, de aztán a bécsi zenészkörök (élükön Gluckkal) ténykedése miatt elállt a bemutató gondolatától. Ezután az énekeseket vették célba, akiket meggyőztek arról, hogy a darab áriái elénekelhetetlenül nehezek, majd a zenészeket heccelték fel, akik végül kijelentették, hogy nem akarják, hogy egy gyerek vezényelje őket. Az énekesek és a szövegkönyvet papírra vető Giuseppe Affligio (1722–1788) egymást okolták a bemutató elhúzódásáért.Leopold Mozart felvette a kesztyűt, és minden tekintélyét latba vetve próbálta elhárítani az akadályokat a bemutató elől. Panaszait egy Species facti feliratot viselő iratban foglalta össze, amit 1768. szeptember 21-én a császárnak is elküldött. II. József azonban nem tett semmit, így a La finta semplice (A színlelt együgyű) bécsi premierjéből nem lett semmi. Ez a darab már egy igazi opera volt három felvonásban, két és fél órás játékidővel. Ez is mutatja a zeneszerző érettségét: még alig múlt tizenhárom éves, de már egy egész estét betöltő opera buffát tudhat magáénak.A zeneszerző végül 1768. december 7-én léphetett fel először Bécsben. Ezen a napon szentelték fel a császári család jelenlétében a Mária születése árvaházi templomot. Mozart saját maga dirigálta az ez alkalomból komponált Missa solemnist. Ez a darab egyike volt első, nagyobb szabású egyházi műveinek.Ha a La finta semplice bemutatójára nem is kerülhetett sor, egy másik Mozart-operát mégis előadtak Bécsben. Franz Anton Mesmer, korának híres orvosa és magnetikusa, kis házi színpadán, magánelőadás keretein belül színpadra állította a fiatal zeneszerző egyfelvonásos Singspieljét, a Bastien és Bastienne-t, ezzel némi elégtételt szolgáltatva Leopold Mozartnak. Azt nem lehet tudni, hogy a Mozart család melyik napon indult haza Bécsből, de biztos, hogy január 5-én értek vissza Salzburgba.
A Mozart család közel egy évig maradt otthon. Hazaérkezésük után nem sokkal az érsek utasítást adott a La finta semplice színpadra állítására. Az előadásra feltehetőleg 1769. május elsején került sor az érseki palota Carabinieri-termének kis színpadán. November 14-én Schrettenbach az udvari zenekar harmadik, fizetés nélküli karmesterévé nevezte ki Wolfgangot, ugyanakkor engedett Leopold kérésének, és engedélyezte apa és fia eltávozását Itáliába. Leopold Mozart már régóta tervezte, hogy fiát, még mielőtt Wolfgang kinőne a gyermekkorból, Itáliába viszi. Kétségkívül elsősorban azért vonzotta Itália, mert ez idő tájt a stílusbeli újdonságok fő forrásának számított. Az indulás idejét december 13-ára tűzték ki. Leopold úgy döntött, hogy ezúttal csak ő és fia kerekedik fel, a család nőtagjait pedig Salzburgban hagyják. Ennek feltehetően az volt az oka, hogy Nannerl már kinőtt a gyermekkorból, és eladósorba került.Johann Adolph Hasse még Bécsben ismerkedett meg a Mozart családdal, és megígérte, hogy Mozarték itáliai utazása esetén beajánlja őket a zenekedvelő főuraknál. Ígéretét be is tartotta. Elindulásuk előtt azonban Wolfgang még eleget kívánt tenni Cajetan Hagenauer felkérésének, aki gyermekkori játszópajtása volt, és aki pappá szentelése után első miséjét október 15-én mondta, és erre a jelentős eseményre Mozarttól rendelt zenét. Apa és fia csak emiatt indult útnak decemberben Itália felé.Elsőként Innsbruckban álltak meg, ahol december 17-én Wolfgang Leopold Franz Künigl grófnál hangversenyt adott. Ezután Bressanonén és Bolzanón át Roveretóba utaztak. Itt december 26-án a székesegyházban orgonahangversenyt adtak, majd Trieszten át Veronába utaztak, ahol 1770. január 5-én adtak hangversenyt, aztán 16-án Mantovában léptek fel. Ezután két napot Cremonában töltöttek, majd Milánóba utaztak. Itt Mozart több hangversenyt is adott, operába és bálokra járt, valamint megismerkedett Karl Joseph von Firmian gróffal, aki ebben az időben Lombardia osztrák főkormányzója volt. A gróf annak a Leopold Anton von Firmiannak volt a fivére, akinél régebben Leopold Mozart is szolgált. A két Mozart a gróf palotájában kapott szállást, ezenkívül Firmian ellátta őket Parma, Bologna, Firenze, Róma és Nápoly előkelőségeihez címzett ajánlólevéllel. Az ő közvetítésével kapta meg Mozart első itáliai opera-megrendelését is. A fiatal zeneszerző ekkor írt először opera seriát.
Az operát a karneváli szezonban tervezték bemutatni. Március 14-én Mozarték elhagyták Milánót. Március 24-én Bolognába érkeztek, ahol Pallavicini gróf palotájában adtak hangversenyt, majd kétszer meglátogatták Padre Martinit, a híres teoretikust és zeneszerzőt, akivel Mozart néhány fúgát is papírra vetett. Ezután találkoztak a híres kasztrált énekessel, Farinellivel is. Bologna után Firenzébe utaztak, ahol Mozart két alkalommal lépett fel magánhangversenyen. Ez idő tájt a városban tartózkodott egy másik csodagyerek, Thomas Linley is. Linley tehetséges hegedűművész volt, aki ugyanolyan csodagyerekként indult, mint Mozart, és ugyanúgy fiatalon hunyt is el. A két fiatal zenész jól megértette egymást és hamar összebarátkozott.Apa és fia ezután Rómába utazott, ahol több előadást tartottak magánházaknál, és sok időt töltöttek városnézéssel. Ismeretséget kötöttek Pallavicini kardinálissal. A Sixtus-kápolnában meghallgatták Gregorio Allegri híres, kettős karra írt Misereréjét, amelyet az ottani kórus a saját tulajdonának tekintett. Később Mozart egyszeri hallás után emlékezetből lejegyezte az egész művet. Ezután a május 14. és a június 25. közötti időszakot Nápolyban töltötték, ahol számos koncertet adtak, és persze itt is sok időt töltöttek városnézéssel. Ezután visszatértek Rómába, ahol XIV. Kelemen pápa kitüntette Wolfgangot az Aranysarkantyú-renddel, és kihallgatáson fogadta a két Mozartot. Július 10-én végleg elutaztak Rómából, és visszatértek Bolognába. Itt töltötték a nyár hátra lévő részét Pallavicini gróf kastélyában. A zeneszerző ekkor kapta kézhez a Milánónak szánt operalibrettóját és szereposztását. Egy régi szövegkönyvet kellett megzenésítenie, a darab címe Mitridate, re di Ponto (Mitridate, Pontus királya).Mielőtt a két Mozart búcsút mondott volna a városnak, az ottani Accademia Filarmonica, a sikeres felvételi vizsga után, beválasztotta tagjai közé a fiatal zeneszerzőt. Október közepén visszatértek Milánóba, ahol megkezdődhettek a Mitridate próbái. Az ősbemutató előtt három recitativo-próbát, két előzetes zenekari, két teljes próbát, valamint egy kosztümös főpróbát tartottak. A december 26-án bemutatott darab sikert aratott, és még huszonegy előadást ért meg. Az első három előadást a csembaló mögül maga a szerző dirigálta.Ezután Mozarték január közepén Torinóba utaztak, majd pár napra visszatértek Milánóba, végül február 11-én Velencébe érkeztek, ahol egy hónapig időztek. Itt a Hagenauer család baráti vendégszeretetét élvezték, és egy hangversenyt is adtak. Ezután még ellátogattak Veronába, majd március 28-án visszatértek Salzburgba.
Apa és fia végül március 28-án tért haza, és mindössze öt hónapot időzött otthon. Augusztus 13-án ismét útra keltek, és 21-én már Milánóban voltak, de az októberre rendelt opera szövegkönyvét csak szeptember első napjaiban kapta kézhez a zeneszerző. Wolfgang elképesztően rövid idő alatt írta meg a darabot, amely az Ascanio Albában címet viselte. Az első zenekari próbákra már a hónap végén sor került, a főpróbát október 14-én tartották. Az ifjú pár esküvőjére másnap került sor a milánói dómban. Két nappal később az ő jelenlétükben zajlott le az Ascanio Albában bemutatója a Teatro Regio Ducaléban. A fiatal komponista operája akkora sikert aratott, hogy teljesen háttérbe szorította Johann Adolf Hasse Ruggerio című, szintén az esküvőre készült operáját, amit egy nappal előtte mutattak be. Hasse gratulált a fiatal Mozartnak és megjegyezte: „Ez a fiú még mindnyájunkat a feledésbe taszít.”Az Ascanio előadását másnap megismételték, a főherceg két másolatot is rendelt a partitúrából. A bemutató másnapján az emberek lépten-nyomon megállították a zeneszerzőt az utcán, és gratuláltak neki. Azonban az Ascaniót mindössze négyszer játszották, míg Hasse operája még novemberben is műsoron volt. November 9-én Hasse és Mozart abban a megtiszteltetésben részesült, hogy együtt ebédelhettek a kormányzóval. November végén Ferdinánd főherceg is fogadta Leopoldot és Wolfgangot. Mozarték december 5-én hagyták el Milánót.December 16-án tértek vissza Salzburgba, ott értesültek Schrattenbach hercegérsek aznap bekövetkezett haláláról. Utódjának Hieronymus Joseph Franz de Paulát, Colloredo grófját (1732–1812) választották. A gróf április végi beiktatási ceremóniájára komponálta Mozart következő színpadi művét, a Scipio álmát. 1772. augusztus 9-én az érsek Mozartot a salzburgi udvari zenekar főállású, fizetett koncertmesterévé nevezte ki. Mivel már megkötött szerződésük volt, engedélyezte apa és fia újabb itáliai utazását is.
Október 24-én Mozarték harmadszorra is elindultak Milánóba. Leopold korábban ragaszkodott salzburgi állásukhoz, de most szeretett volna más állást találni fiának. Mivel a librettót már időben kézhez kapták, Wolfgang már Salzburgban megírta a Lucio Silla recitativóit. A szövegkönyv Giovanni Gamerra, kezdő költő munkája volt. Nem tudni, hogy ő nem volt biztos magában, vagy a színháznak támadtak kifogásai a szöveggel kapcsolatban, de nem sokkal Mozarték Milánóba érkezése előtt azt elküldték Metastasiónak Bécsbe, hogy javítsa ki. Metastasio aztán kiigazította a szöveget, sőt, a második felvonásba egy teljesen új jelenetet is beiktatott. Ennek következtében Mozartnak újra kellett komponálnia a recitativók nagy részét. Miután ezzel végzett, azzal kellett szembesülnie, hogy a főszerepeket alakító énekesek közül még senki sem érkezett meg a lombard fővárosba. Így nem kezdhetett bele az egyes áriák és együttesek megkomponálásába (ugyanis általánosan elterjedt szokás volt, hogy azokat mindig az adott énekes képességeinek és kéréseinek megfelelően írták meg), így a recitativók után a nyitány dallamait vetette papírra.November 18-ára az énekesek nagy része megérkezett, kivéve a női főszerepet alakító Maria Anna de Amicist, aki csak december 4-én jelent meg először a próbákon. Nem sokkal ezután megbetegedett a címszerepet alakító tenor, akinek a helyére kényszerűségből egy templomi énekest szerződtettek, akinek semmilyen színházi gyakorlata nem volt. A tenorista túljátszotta a szerepét, gesztusai, megnyilvánulásai megnevetették a közönséget. A premier így csúfos bukás volt, de december végén még ötször játszották az operát telt ház előtt, egyre növekvő sikerrel.Leopold végül hiába próbálkozott a hercegnél, az nem alkalmazta sem őt, sem a fiát. Ferdinánd valószínűleg anyja parancsának engedelmeskedett, aki megtiltotta neki, hogy fölösleges fényűzésként udvari zeneszerzőt tartson. Közben apa és fia nem tettek eleget velencei operaszerződésüknek sem, így a lagúna városában is elszálltak a reményeik. Így jobb híján visszatértek Salzburgba.
Július 14-én apa és fia ismét útra keltek. Ezúttal Bécset keresték fel, de nem lehet pontosan tudni, milyen szándékkal. Valószínűleg abban reménykedtek, hogy sikerül valamilyen jól jövedelmező állásra szert tenniük. Franz Anton Mesmer házában szálltak meg. Augusztus 5-én fogadta őket Mária Terézia. Nem sokkal ezután találkoztak Jean-Georges Noverre (1727–1810) balettmesterrel, akivel még Milánóban ismerkedtek meg. Noverre a drámai, cselekményes balett atyja volt, ekkoriban a Kärtnertor- és Burgtheaterben dolgozott. 1774. április 4-én a Theater am Kärtnertorban mutatták be Tobias Philipp von Gebler báró Thamos, Egyiptom királya című színdarabját, amelyhez Mozart írta a színpadi kísérőzenét.Bécsi tartózkodásuk alatt Mozarték több régi ismerősükkel is találkoztak, valamint több új ismeretséget is kötöttek, de ezúttal sem sikerült állást találniuk Wolfgang számára. Végül szeptember végén csalódottan tértek vissza Salzburgba. Nem sokkal hazaérkezésük után, a Mozarték elköltöztek a Hagenauer családtól, végre megengedhették maguknak, hogy önálló lakást béreljenek.
Ettől az időszaktól kezdve Wolfgang egyre gyakrabban foglalkozott komponálással. Már a bécsi utazás alatt és előtt is több szimfóniát írt, Salzburgba való visszatérésük után nem sokkal pedig papírra vetette első moll szimfóniáját („Kis” g-moll szimfónia), amely szenvedélyes hangvételével jelentős előrelépést jelentett művészetében. Korábban a zeneszerző egyes életrajzírói magánéleti krízist gyanítottak e szimfónia mögött, de ezt semmilyen dokumentummal nem tudták alátámasztani. Az 1774 áprilisában keletkezett A-dúr szimfónia (K. 201/186a) ugyancsak mérföldkő volt a komponista életművében. Ebben Mozart a kamarazenei stílust személyes hangvétellel társította. A szimfóniák mellett 1774-ben több egyházi mű is kikerült Mozart keze alól, ezek nagy része az érseki udvar használatára, különleges alkalmakra készült.Nyáron Mozarték újabb bécsi utazást terveztek, de erre vonatkozó kérésüket az érsek elutasította. Ugyanakkor nem ellenezte, hogy Wolfgang szerződést kössön egy müncheni színházzal egy, az 1775-ös karneváli szezonban bemutatandó opera megkomponálására. Apa és fia 1774. december 6-án indultak el a bajor fővárosba, az új operát (La finta giardiniera – Az álruhás kertészlány) a zeneszerző már Salzburgban megírta.A Mozart család nőtagjai már régóta szerették volna látni Wolfgang valamelyik operájának színpadi előadását, de erre eddig nem volt lehetőség, hiszen Milánó elég messze van Salzburgból, és az utazás sokba került volna. München azonban közelebb van, a család pedig ekkor már anyagilag is jobban állt, így Leopold végül beadta a derekát: hozzájárult, hogy Nannerl utánuk utazzon Münchenbe.Mozart nővére egy ismerős salzburgi család társaságában, január 4-én érkezett meg. Az álruhás kertészlányt eredetileg december 29-én akarták bemutatni, de ezt elhalasztották január 5-ére, hogy az énekesek jobban felkészülhessenek. Ezután az opera bemutatóját még egyszer elhalasztották, így arra csak január 13-án került sor, így Nannerl sem maradt le róla. A darab szép sikert aratott. A Mozart család az egész farsangi időszakot a bajor fővárosban töltötte, arra hivatkozva, hogy az opera további előadásain is részt kell venniük.Az egyik énekesnő megbetegedése miatt Az álruhás kertészlány második előadását is többször el kellett halasztani, végül csak február végén került rá sor, a harmadik előadás pedig március 3-án zajlott le. Az operán kívül a zeneszerző két miséjét is előadták Münchenben. A család végül március 7-én tért vissza Salzburgba.
Életének következő éveit Mozart kétségkívül nyomasztónak érezte. A salzburgi zenei élet lehetőségei korlátozottak voltak, az érsek pedig ritkán adott neki engedélyt az eltávozásra. A zeneszerző visszavágyott abba a pezsgő zenei világba, amelyben gyermekként látványos sikereket aratott. Elégedetlenségét csak szította apja betegesen gyanakvó és nagyravágyó magatartása fia sorsát illetően. A két Mozart úgy látta, hogy nem sok jóindulatot várhat az érsektől, bizonytalannak érezték a sorsukat a szolgálatában.Mindjárt hazaérkezése után a zeneszerző újabb színpadi mű komponálására kapott megbízást. 1775 tavaszán az érseki udvar előkelő vendéget várt. Miksa Ferenc főherceg, Mária Terézia legkisebb fia utazott át Salzburgon. A főherceg ekkor már magas egyházi rangot viselt, tiszteletére ünnepséget rendeztek az érseki udvarban, hangversenyeket és színielőadásokat tartottak. Colloredo erre az alkalomra adott megbízást Mozartnak Metastasio Il re pastore című színdarabjának a megzenésítésére. Az idő rövidsége miatt a szöveget eléggé megkurtították.A pásztorkirályt 1775. április 23-án mutatták be. A darab nagy előrelépést jelentett Mozart operazenéjében, de a szöveg nem adott alkalmat a zeneszerzőnek a mélyebb jellemábrázolásra. A következő évben a Thamos, Egyiptom királya is elnyerte végső formáját. Mozart újra elővette, átdolgozta és kibővítette a művet. Kora ősszel olasz operatársulat járt a városban, számukra Mozart egy-egy betétáriát komponált.1777 márciusában Leopold kérvényezte az érseknél ő és fia eltávozását. Colloredo nem méltatta válaszra alkalmazottját, aki augusztus 1-jével kérelmezte, hogy mentsék fel koncertmesteri és hegedűsi állásából. Ezután az érsek úgy határozott, hogy Wolfgang elutazhat, mert úgyis csak félállást tölt be az udvarnál, de Leopoldnak maradnia kell. Arra hivatkozott, hogy a császár érkezését várják, és minden zenészre szükségük van. Leopold úgy döntött, hogy akkor majd felesége kíséri el maga helyett Wolfgangot.
Leopold valószínűleg olyan készségeket tulajdonított feleségének, amivel az nyilvánvalóan nem rendelkezett. Anna Maria Walburga Pertl minden bizonnyal kénytelen-kelletlen egyezett bele, hogy ezúttal ő lesz fia útitársa, hiszen azelőtt mindig háttérben maradt. Nem tudjuk, pontosan milyen volt a kapcsolata a fiával, hogy Párizsi utazásuk egyes megállóhelyein mit csinált, amíg fia társasági életet élt.A zeneszerző és édesanyja szeptember 23-án indult el Párizsba. Első megállóhelyük München volt, itt két hetet töltöttek. Azt remélték, hogy Wolfgangot majd alkalmazzák a fejedelmi udvarnál, de végül csalódniuk kellett. Pénztartalékaik szép lassan elapadtak, mivel hangversenyeket sem tudtak szervezni Mozart számára.
A városban működő színház intendánsa szerette volna Münchenben tartani a zeneszerzőt. Felajánlotta neki, hogy alkalmazza titkáraként, évi 200 forintos fizetéssel, de ez az ajánlat nem volt túlságosan kedvező. Franz Albert, annak a fogadónak a tulajdonosa, ahol Mozarték is megszálltak, ezután azzal állt elő, hogy szervezzenek részvénytársaságot Mozart számára. Egy jómódú polgárokból álló, tíz tagú szervezetet képzelt el, akik havonta egy dukátot fizettek volna Mozartnak, de hogy ennek fejében milyen kötelezettségei lettek volna a komponistának, az a fennmaradt forrásokból nem derül ki. Feltehetően havonta hangversenyeket kellett volna adnia újonnan komponált műveiből a Fekete Sashoz címzett fogadó nagytermében. Albert komolyan vette a dolgot és csakhamar nyolc tagot toborzott össze a vállalkozáshoz, ami hosszabb távon megtérülhetett volna Mozartéknak, de Leopold kockázatosnak találta a dolgot. Leveleiben arra intetett fiát és feleségét, hogy mihamarább hagyják el a bajor fővárost, így ebből az ajánlatból sem lett semmi.Ebben az időben a müncheni közkórházban ápoltatta magát Josef Mysliveček, az Itáliában népszerű, cseh származású operaszerző, akivel Mozarték még Nápolyban ismerkedtek meg. Nem tudta, hogy Wolfgang a városban van, ezért Salzburgba írt neki. Levelében előadta, hogy három nápolyi operamegbízása van a következőre évre. Mivel mindet úgysem tudja teljesíteni, egyet átengedne Mozartnak. Leopold továbbította az üzenetét fiának, és arra buzdította, hogy keresse fel a komponistát. Mysliveček azonban rövid ideig tartó levélváltás után nem adott magáról többé életjelt.Münchent elhagyva anya és fia Augsburgba utazott, ahol apja utasításainak eleget téve Wolfgang két hangversenyt adott, október 16-án és 22-én. Mozart művészetében fordulópontot jelentett Johann Andreas Steinnel való megismerkedése, aki híres orgona- és zongorakészítő mester volt. A komponistának nagyon tetszett a Stein-féle kalapácszongora. Ilyenfajta hangszer már 1762-től volt a Mozart család birtokában, de Stein hangszereivel való megismerkedéséig a zeneszerző még jobbára pianofortéra írta szonátáit. Ezután kezdett el egyre inkább a kalapácszongora felé fordulni. A két hangverseny azonban siralmas eredménnyel járt, még a kéthetes augsburgi tartózkodás költségeit sem fedezte. Így innen is hamar tovább álltak, és október 30-án már Mannheimben voltak.
Mozart idejében Mannheim a Német-római Birodalom egyik legjelentősebb kultúrközpontja volt. Ez Károly Tivadar választófejedelemnek volt köszönhető, aki 1743-ban lépett trónra, s a művészet és a tudomány bőkezű pártfogója volt, s a város zenekara európai hírnévre tett szert. Az 1770-es évek végén két jelentős karnagy is működött a városban: Christian Cannabich és Georg Joseph Vogler abbé. Mozart hamar barátságot kötött a zenekar vezető karnagyával, Ignaz Holzauerrel, valamint Cannabichhal és körével. Voglert egyáltalán nem kereste fel, így a sértett abbé és annak hívei mindent elkövettek, hogy ellehetetlenítsék a zeneszerzőt a városban.
A fejedelem hamar fogadta Mozartékat. Wolfgang a tudtára adta, hogy szívesen maradna Mannheimben, de az uralkodó nem ígért semmit, csak egy hónap múlva adta a tudtára, hogy nem tudja alkalmazni. Miközben a fejedelem válaszára várt, Mozart operaelőadásokat és koncerteket látogatott. A fejedelem elutasító válasza után még három hónapot maradt Mannheimben. Az évszak nem volt alkalmas az utazásra, így Wolfgang jobb híján tanítványokat vállalt, és néhány zeneművet írt, megrendelésre.Közben Salzburgban meghalt az udvari orgonista. Leopold egyből meg akarta szerezni fiának az állást, így leveleiben elkezdte sürgetni Wolfi hazatértét. Azonban időközben Mozart anyja megbetegedett, így ha akart, sem tudott volna eleget tenni apja kérésének. Közben Wolfgangot egészen más tervek foglalkoztatták: értesült arról, hogy II. József német nyelvű operatársulat megalakulását szorgalmazza Bécsben, akik csak német nyelvű operákat (Singspieleket) adnának elő. Ezért arra kérte apját, hogy bécsi ismerőseitől érdeklődje meg, hányadán áll a dolog, és lenne-e esély arra, hogy őt is alkalmazzák a társulatnál. Leopold ezúttal egyetértett fiával. Felvette a kapcsolatot bécsi ismerőseivel, akik azt mondták, hogy okvetlenül szükséges lenne Wolfgang személyes jelenléte.Mozart közben meghívást kapott Kircheim-Bolandba, az orániai hercegnőhöz. Az orániai hercegnő nem más volt, mint az a Nassau-Weilburgi hercegnő, aki annak idején Hollandiába invitálta a Mozart családot. Mozart nem anyja, hanem egy bizonyos Fridolin Weber kottamásoló (aki nagybátyja volt Carl Maria von Weber zeneszerzőnek) és lánya társaságában utazott el a hercegnőhöz. Weber két idősebb lánya (Josepha és Aloysia) híres énekesnők voltak. Mozart komolyan érdeklődött Aloysia iránt. Miután visszatértek Mannheimbe, elhalasztotta párizsi útjukat, és levélben sejtette az apjával, hogy Itáliába akar utazni, mert ott igazi primadonna válhatna szerelméből. Leopoldot feldühítette fia naivsága, és azonnal továbbállásra szólította fel fiát és feleségét. A családfő egyébként is folyamatosan utasításokat és jó tanácsokat küldözgetett fia után. Részletesen ecsetelte a lehetséges útvonalakat, amiket végigjárhatnának, hogy kit, miért keressenek fel stb. Végül megelégelte fia pletykálkodó leveleit és felelőtlen magatartását, és egy meglehetősen kemény hangú levélben határozottan utasította Wolfgangot, hogy haladéktalanul utazzék el Párizsba anyja társaságában.
Mozarték Párizsban Grimm báró házában szálltak meg. A báró szenvedélyesen belefolyt a Gluck–Piccinni viszályba. Elfogult híve lett az olasz zenének és Piccinninek, és hamar átlátta, hogy ha Mozartnak sikerül megvetnie a lábát a francia fővárosban, akkor hamar háttérbe szorítaná Piccinnit. Ezért nemigen igyekezett segíteni Wolfgang párizsi karrierjének elindulását, viszont a zeneszerző személyes szolgálatait rendszeresen igénybe vette.
Mozart több megrendelést is kapott a Concert Spirituels nevű zenei társaságtól, de ezek közül végül csak a D-dúr „Párizsi” szimfónia bemutatója valósult meg (K. 297). Ezenkívül felajánlottak neki egy orgonistaállást is Versailles-ban, de a zeneszerző kevesellte a fizetséget, így végül nem fogadta el. Ígértek neki egy operaszövegkönyvet, de végül ebből sem lett semmi. Jean Georges Noverre viszont megkérte Mozartot, hogy komponáljon zenét legújabb balettjéhez, el is készítette a nyitányból és tizenhárom táncszámból álló Les petits riens (Kis semmiségek) balettzenéjét, a darabot június 11-én be is mutatták. Mindezek ellenére a zeneszerző nem szerette Párizst. Megvetette a francia zenét és ízlést, és képtelen volt kellő alázatot és tiszteletet mutatni leendő pártfogói felé, ráadásul rendszeresen cselszövésekre, ármánykodásra gyanakodott személye ellen.Közben édesanyja május végén ágynak esett. Valószínű, hogy már a Párizsba tartó úton megtámadhatta legyengült szervezetét valamilyen betegség, mert egyik levelében arra panaszkodott, hogy megáztak a hintóban, és olyan erős szél fújt, hogy utána alig kaptak levegőt. Június 10-ig még volt benne elég erő ahhoz, hogy olykor-olykor elhagyja szállását. Ezután elvesztette hallását, kezelőorvosa pedig tehetetlen volt. Június 30-án felvette az utolsó kenetet, majd négy nap múlva meghalt.Mozart közös utazásuk alkalmával elhanyagolta édesanyját, ezért apja több alkalommal keményen megfeddte leveleiben. Heteken át olcsó, rosszul fűtött, egészségtelen szállásokon tartózkodtak. Anna Maria mindezt eltűrte, leveleiben pedig igyekezett minél kedvezőbb színben feltüntetni fia csekély vagy kétes sikereit. Úgy látszik, hogy csendesen a háttérbe húzódva eltűrt mindent. Halála másnapján a St. Eustache-templomban ravatalozták fel, majd a St. Jean-Porte-Latine temetőben temették el.Miután édesanyja betegsége súlyosabbra fordult, Mozart igyekezett mellette lenni. Haldoklása idején is higgadt tudott maradni, és leveleiben megpróbálta kíméletesen felkészítenie apját felesége halálára. Leopoldnak azonban ez túl sok volt. Nem lehet biztosan tudni, de valószínű, hogy anyja iránti hanyagságát sohasem tudta megbocsátani fiának, akivel a kapcsolata ettől kezdve fokozatosan romlani kezdett.
Mozart szeptember 26-án hagyta el Párizst. Utazását Grimm szervezte meg, akivel egyre gyakrabban került konfliktusba párizsi tartózkodásának utolsó heteiben, először Nancyn át Strassburgba érkezett, ahol három hangversenyt adott anyagi haszon nélkül, majd innen Mannheimbe utazott, ahol egy hónapig időzött. Miután Pfalz választófejedelmét, IV. Károly Tivadart megválasztották Bajorország választófejedelemévé, az Münchenbe tette át székhelyét, így a város híres zenekara feloszlott. A Weber család sem lakott már a városban, ők is a bajor fővárosba költöztek. Mozart újabb mannheimi látogatása nem szerepelt az előzetes tervekben, és nagyon bosszantotta Leopoldot, Wolfgang mégis decemberig maradt.
Utazásának következő állomása München volt. Itt apja bosszúságára a Weber családnál szállt meg. Aloysia időközben a városi opera ünnepelt primadonnája lett, és már nem érdeklődött a fiatal zeneszerző iránt. A lány valószínűleg sohasem táplált mély érzelmeket, csak átmeneti vonzódást érzett iránta. Wolfgangot viszont komolyan érdekelte a fiatal énekesnő, akiről úgy tartotta, hogy nagy jövő előtt áll. A kutatók többsége ma is Aloysiát tartja számon Mozart nagy szerelmeként.Aloysia elsősorban két dolog miatt utasíthatta el Mozartot. A zeneszerző párizsi útját kudarcnak tarthatta, mégis féltékeny lehetett a zeneszerző hírnevére, úgy gondolhatta, hogy ha hozzámegy feleségül, akkor csak másodszerep jut majd neki a híres férj mellett. Az énekesnő egyébként Salzburgban is szerepelt, így Leopold is meggyőződhetett tehetségéről. Mindezek ellenére a két művész között nem szakadt meg a kapcsolat. Sokáig zenéltek együtt, Aloysia több Mozart-operában is fellépett, Wolfgang pedig több dalát és koncertáriáját kifejezetten neki írta.A zeneszerző január 11-ig maradt a bajor fővárosban. Amellett, hogy Aloysia kegyeit próbálta elnyerni, természetesen koncerteket és színházi előadásokat is látogatott. Többek között megtekintette Georg Benda egyik melodrámájának előadását, és elhatározta, hogy maga is ír egy hasonló darabot. A Semiramis azonban félbemaradt, csak néhány jegyzet, töredék maradt fent belőle. A fejedelmi udvarral is felvette a kapcsolatot. Elisabeth Auguste fejedelemasszonynak ajándékozta a még Párizsban megjelent szonátasorozatának egyik dedikált példányát, de jól fizető udvari állásra nem sikerült szert tennie, ahogy operamegbízást sem kapott senkitől, hiába reménykedett benne. Így végül nem tehetett mást: január 11-én hazaindult Salzburgba.
Rögtön szülővárosába történő hazatérése után Mozart kérvénnyel fordult a hercegérsekhez, udvari orgonistai kinevezéséért. A székesegyházban, az érseki kápolnában és udvarban történő orgonálás mellett a kórusfiúk oktatása is az ő feladata volt. Ezenkívül komponálnia is kellett, az érsek igényeinek megfelelően. Az 1779–1780-ban eltelt egy év eseménytelen volt. Ebben az időszakban Wolfgang főként szimfóniákat és egyházi műveket vetett papírra, feltehetően megrendelésre. Ebből a korszakból származik néhány koncert is, valamint néhány divertimento és szerenád.
A zeneszerző közben változatlanul nagy érdeklődést tanúsított a színházi zene iránt. 1780 szeptemberében Emanuel Schikaneder vándorszíntársulata látogatott el Salzburgba. Mozart valószínűleg az ő felkérése fogott bele egy német nyelvű daljáték komponálásába, a munka már előrehaladott állapotban volt, amikor a müncheni színháztól felkérést kapott egy opera seria megírására, amit az 1781-es karneváli szezonban terveztek bemutatni. Mozart ezért félretette a daljáték komponálását, és nem is vette elő újra, így a Zaide befejezetlen maradt.
A müncheni színház nem gondoskodott a megrendelt opera szövegkönyvéről, így Mozart végül Giambattista Varescót kérte fel, hogy készítse el a librettót. Varesco salzburgi udvari káplán és műkedvelő poéta volt. Miután elnyerte az érsek hozzájárulását az utazáshoz, november 5-én útnak indult Münchenbe. A komponáláshoz már Salzburgban hozzálátott, így mire megérkezett a bajor fővárosba, rögtön megkezdhették a próbákat. Ez volt az első alkalom, hogy Mozart nem zenésítette meg minden fenntartás nélkül a szövegkönyvet. Hamar feltűntek neki a librettó fogyatékosságai, így nem egy esetben eszközölt változtatásokat a szövegen. Verasco indokolatlanul bőbeszédű volt. A recitativók esetében ez nem volt akkora probléma, hiszen azokat könnyen meg lehetett kurtítani, de az áriáknál már nem volt ilyen egyszerű a helyzet, ugyanis azoknak nemcsak cselekményhordozó, hanem zenei funkciójuk is van.Varesco nem könnyen állt kötélnek. Csak hosszas huzavona után egyezett bele, hogy bizonyos jeleneteket elhagyjon, átírjon vagy lerövidítsen. Mozart a szövegkönyvíró után az énekesekkel is konfliktusba került. Az ősbemutatón a címszerepet Anton Raaffra (1714–1797) osztották, aki ekkor már hatvan év fölött volt. A nagy hírű énekesnek nem tetszettek szólama túlságosan magas részletei, de olykor a mély részeket sem érezte méltónak önmagához. Wolfgang persze nem tehetett mást, itt-ott változtatott egy kicsit a zenei anyagon. Nagyobb problémát okozott neki az Idamantest megformáló kasztrált énekes és az Arbeces szerepét alakító Domenico de’Panzacci. Mozart lesújtó véleménnyel volt a két énekes tehetségét és technikai felkészültségét illetően, így nem volt egyszerű feladat viszonylag elfogadhatóan betanítani szerepüket.Minden nehézség ellenére az 1781. január 29-én lezajlott ősbemutató nagy sikert aratott. A zeneszerző apja és nővére is jelen volt az előadáson, a zenekart valószínűleg Christian Cannabich (1731–1798) vezényelte. A Mozart család Münchenben maradt egészen a karneváli időszak végéig, majd Augsburgba utaztak.
Mozart csak pár napot időzhetett rokonainál, ugyanis Colloredo március első napjaiban Bécsbe rendelte. Az érsek beteg édesapját, Rudolph Joseph von Colloredo (1706–1788) birodalmi alkancellárt látogatta meg a császárvárosban. A herceg kíséretében zenészek is helyet kaptak, és szüksége volt Mozartra is, hogy minél jobban elbűvölje a helyi előkelőségeket.Colloredo nem tudott bánni Wolfganggal, a zeneszerző pedig nem tudta kezelni az érseket. Így nem meglepő, hogy előbb-utóbb kenyértörésre került sor köztük. Az érsek keménykezű, vaskalapos ember hírében állt, aki ugyanakkor nagyon művelt és kedvelt időtöltése az olvasás mellett a hegedülés volt. Colloredo udvari szolgálatra rendelte magához Mozartot, aki igen megalázónak érezte már korábban is a hercegi udvar vele szemben tanúsított magatartását. Bécsben az érseki rezidencián lakott, de csak a szolgálókkal étkezhetett, libériát kellett viselnie, és nemesi házaknál kellett előszobáznia. Ezenkívül megtiltották neki, hogy az udvari szolgálaton kívül koncertezzen. Mozart megalázónak érezte ezt a bánásmódot, és szégyellte helyzetét az ismerősei előtt.
Természetesen Leopold mindent elkövetett, hogy fiát lecsendesítse. Mindenáron el akarta érni, hogy Wolfgang továbbra is az érsek szolgálatában maradjon, de Mozart egyre inkább azt hangoztatta leveleiben, hogy nem lesz hercegek szolgálója. Colloredo, miután többször elhalasztotta, végre május 9-ére tűzte ki Mozart hazautazásának dátumát, miután hetekkel előtte feloszlatta bécsi udvartartását. A zeneszerzőt minden előzetes figyelmeztetés nélkül kitették az érseki rezidencián neki berendezett lakosztályból, ezért Mozart a Weber családnál húzta meg magát. Ezután lázasan igyekezett összegyűjteni útiköltségét, de több házi hangverseny után nem kapta meg a fizetségét, az elutazás időpontja pedig vészesen közeledett. Így végül meghallgatást kért az érsektől, hogy néhány nap haladékot kérjen, de ezt Colloredo nem adta meg. Miután elutasította Mozart kérését, válogatott szidalmak között elzavarta. Nem meglepő, hogy Wolfgang másnap beadta a felmondását.Az érsek nem akarta mindjárt elbocsátani, megpróbálta jobb belátásra bírni. Főkamarása, Karl Joseph Felix, Arco grófja (1743–1830) hiába győzködte a zeneszerzőt. Mozart június 8-án „végzetes sértésre” (hogy mi volt az, azt nem részletezte levelében) ragadtatta magát. A gróf ezután kidobatta a palota ajtaján, miközben fenékbe is rúgta, hivatalosan azonban nem mentették fel a szolgálat alól. A gróf átvette ugyan a felmondó levelet, de nem közvetítette azt az érseknek. Mozart ezután még két felmondó levelet fogalmazott meg, és nyújtott át Arcónak, de egyikre sem kapott választ. Mind a három levelet válasz nélkül visszakapta.A zeneszerző eleinte bizonygatta apjának, hogy nem hagyja annyiban a dolgot és elégtételt követel magának a gróftól. Fennen hangoztatta, hogy levélben üzeni majd meg neki, hogy jó néhány pofonra és egy fenékbe rúgásra számíthat tőle, de végül lecsendesedett, és nem tett semmit.
Miután végleg szakított az érseki udvarral, Mozart úgy határozott, hogy Bécsben telepedik le. Egy hozzá hasonló zenésznek és zeneszerzőnek nem lett volna szabad, hogy gondot okozzon jövedelmező állást találnia. Mozart egész életében zsíros udvari állásra szeretett volna szert tenni, azonban nagyon meggondolatlan és sokszor leplezetlenül őszinte volt, amikor zenésztársairól beszélt. Csak a legnagyobb zeneszerzőket (Gluck, Haydn, Bach, Händel) és a legígéretesebb tehetségeket (Beethoven) dicsérte, másokról ritkán tudott jót mondani. Hajlamos volt pimaszul és dölyfösen viselkedni, ennek következtében igen kevés barátja volt zenei körökben. Természete és jelleme nem könnyítette meg helyzetét.Miután állás nélkül maradt, haladéktalanul gondoskodnia kellett a megélhetéséről. Ekkor még csak egy zongoratanítványa volt Bécsben, illetve május közepén sikerült szerződnie az Artaria zeneműkiadóval, hat hegedű-zongora szonáta kiadására. Ezek közül hármat korábbi művei közül válogatott ki, másik hármat pedig újonnan komponált. Még ebben a hónapban fogadta Thun grófné is, akinek szalonjában az Idomeneo részleteit adta elő. A zene nagyon megtetszett Rosenberg grófnak, aki udvari szolgálatban állott, és megbízta Gottlieb Stephanie-t, hogy keressen operatémát Mozart számára. A zeneszerző új művét a II. József kezdeményezésére alapított német operatársulatnak szánták.Közben Colloredo érsek és kísérete visszatért Salzburgba, ahol a hercegi udvar néhány befolyásos tagja mindenféle híreszteléseket terjesztett Mozartról Salzburgban, és gondoskodtak arról, hogy ezek a pletykák Bécsbe is eljussanak. Ez természetesen csak tovább szította Leopold Mozart haragját fia ellen, illetve ellenszenvét annak terveivel szemben.Nyilván az is csak olaj volt a tűzre, amikor megtudta, hogy Wolfgang az időközben Bécsbe költözött Weber családnál szállt meg. A család 1779 őszén költözött a császárvárosba. A családfő akkorra már meghalt, az egyedül maradt özvegy pedig azzal egészítette ki jövedelmét, hogy lakásuk egy-egy szobáját bérbe adta. Mozart tehát bérlőként került ismét kapcsolatba a Weber családdal. Aloysia ekkorra már férjhez ment Joseph Langéhoz, aki udvari színész és műkedvelő festő volt. A zeneszerző pedig egy idő után annak húga, Constanze iránt kezdett el gyengéd érzelmeket táplálni. Az emberek hamar a szájukra is vették őket: Mozart nem győzött magyarázkodni apjához írt leveleiben, hogy a pletykákból egy szó sem igaz.
Leopold továbbra is nagyon ellenszenvesnek találta a Weber családot, meg volt arról győződve, hogy az özvegy Weberné mindent elkövet, hogy Mozartot mint jó partit megkaparintsa egyik leánya számára. Holott a valóság ennek az ellenkezője volt: amint Weberné fülébe jutottak a pletykák Wolfgangról és Constanzéról, felszólította a zeneszerzőt, hogy költözzön el. Ez július közepén meg is történt. Ekkor már elkezdte új operája komponálását, de azt a költözködés miatt félbehagyta.Ezután három hónapig egy szót sem írt haza a Weber családról apjának. Persze attól még naponta ellátogatott hozzájuk, ami azt eredményezte, hogy szép lassan komoly szerelemmé kezdett érni Constanze iránt táplált rokonszenve. November első napjaiban meglepő lépésre szánta el magát: átköltöztette szerelmét pártfogójának, Waldstätten bárónénak a házába. Ott könnyebben találkozgathattak. Egy hónappal később aztán a bárónő megbetegedett, Constanze pedig visszatért anyjához. Az eset után Weberné megtiltotta lányának, hogy egyáltalán elhagyja a házat. Közben Mozart elhatározta magát, és feltárta érzelmeit apja előtt. Levélben közölte vele, hogy komoly szándékai vannak, és házasodni akar. Azonban nemcsak Leopold ellenkezésével, hanem Weberné ellenszenvével is meg kellett küzdenie. Az özvegy még mindig nem tartotta partiképesnek a zeneszerzőt, ezért elriasztása érdekében felbiztatta lányai gyámját, Johann Thowartot, hogy vonja Mozartot felelősségre. A fiatalember vagy szüntesse be a látogatásait, vagy adjon írásbeli házassági kötelezvényt. Mivel Mozart szerette Constanzét, elkészítette a kötelezvényt, így történt meg az eljegyzés.
A párnak házasságuk 9 éve alatt hat gyermeke született, négy fiú és két lány, akik közül négyen még csecsemőként meghaltak, bizonyára valamilyen korabeli, gyakori gyermekbetegség következtében.
Terézia Konstancia Adelheid Friderika Mária Anna (1787. december 27. – 1788. június 29.)
1782 tavaszán Mozart minden vasárnap délben Gottfried van Swieten báróhoz volt hivatalos, aki nagy rajongója volt a késő barokk muzsikának (ez akkoriban különcködésnek számított), gyűjtötte Händel és Bach műveit is. Ő ismertette meg Mozartot a barokk zene e két kiemelkedő alkotójának művészetével, de neki köszönhetően ismerte meg Carl Philipp Emanuel és Wilhelm Friedemann Bach zenéjét is (mindketten Johann Christian Bach idősebb testvérei voltak). Ezen alkotók hatására kezdett el Wolfgang ismét ellenpont-tanulmányokkal foglalkozni. Közben újabb és újabb főúri mecénásokra sikerült szert tennie, köztük volt Zichy Károly is, akinek felesége szintén Mozart tanítványa lett.
Június 3-án sor került az udvari színházban a komponista új operájának, a Szöktetés a szerájból című Singspielnek az első próbájára. A szövegkönyvet még az előző év július 30-án kapta kézhez Mozart, augusztus 22-ére el is készült az első felvonás zenéjével. Ezt követően a Weber családdal történt összeütközés, illetve az esküvői előkészületek hátráltatták a munkában, így a második felvonást csak 1782. május 7-re fejezte be, az utolsó felvonás pedig a hónap utolsó napján lett kész. Miután elkezdődtek a darab próbái, udvari körök (feltehetően Salieri is köztük volt) mindent megtettek azért, hogy hátráltassák a bemutatót. Meg szerették volna akadályozni, hogy egy esetleges siker udvari álláshoz segítse a zeneszerzőt. A bemutató végül július 16-án zajlott le. A darab óriási sikert aratott; a német operatársulat 1788-as feloszlásáig még harmincnégy alkalommal játszotta.Július 23-án Mozart nagyobb lakásba költözött, ide már feleségét is magával hozhatta. Négy nap múlva levélben kérte apja beleegyezését házasságkötéséhez. Leopold végül beadta a derekát, de hozzájárulása fia elhatározásához már csak az augusztus 3-i esküvő után érkezett meg Bécsbe. Korábban több kutató is úgy gondolta, hogy Mozart jobb híján vette feleségül Constanzét, pedig leveleiből egyértelműen kiderül, hogy valóban szerette őt. Gyakran panaszkodott felesége hiányára, amikor az Badenben gyógykezeltette magát, vagy amikor ő maga volt úton. Viszont azt nem lehet tudni, hogy Constanze pontosan milyen érzelmekkel viseltetett férje iránt, ugyanis az ő levelei nem maradtak fent. De mivel apjuk halála után fiait mindvégig a zeneszerző emlékének tiszteletére tanította, illetve még második férje halála után is úgy írta alá üzleti leveleit, hogy „Nissen államtanácsosné, Mozart volt özvegye”, feltételezhetjük, hogy meghatározó szerepet játszott életében a Mozarttal eltöltött kilenc év. Már életében, de halála után is nagy tiszteletet tanúsított férje művészete iránt.
Az esküvő után Mozart alig várta, hogy feleségét bemutathassa családjának, de mivel neheztelt apjára, az utazást többször is elhalasztotta: hol az időjárásra, hol tanítványaira, hol meg hangverseny-kötelezettségeire hivatkozott. Aztán Constanze várandós lett, és így most már valós oka is volt az utazás elhalasztásának. A zeneszerzőt valószínűleg az bántotta a legjobban, hogy Leopold még a Szöktetés a szerájból rendkívüli sikerének sem tudott fiával együtt örülni, helyette egymás után küldözgette neki a feddéseit tartalmazó leveleket. A levélváltás ekkor kezdett megritkulni apa és fia között, olykor két három hetes szünetek is voltak.
Mozart mindeközben új zeneszerzői ötletekkel állt elő. 1782 végén elkezdett dolgozni a Haydnnak ajánlott kvartetteken, bár ekkor még valószínűleg csak tanulmányozta híres kollégája műveit, személyesen még nem ismerte. Majd nemsokára újra az operakomponálás felé fordult az érdeklődése. A Szöktetés sikerén felbuzdulva először ismét egy Singspielt akart írni, de miután szembesült avval, hogy az olasz opera napjai koránt sincsenek megszámlálva a császárvárosban, sőt, az újabb darabokat változatlan sikerrel viszik színpadra, Wolfgang is az olasz opera mellett döntött. Wetzlar báró házában ekkoriban ismerkedett meg Lorenzo Da Pontéval, aki később a legsikeresebb Mozart-operák szövegkönyvének írója lesz, de ekkor Mozart még bizalmatlan volt vele szemben, így nem tőle, hanem ismét Verascótól kért új librettót. Verasco nyomban el is küldte A kairói lúd szövegkönyvvázlatát neki.1783. június 17-én megszületett a Mozart házaspár első gyermeke, akit Raimund Leopoldnak kereszteltek. A nemrégiben kikeresztelkedett zsidó bankár, Karl Abraham Wetzlar, Plankenstern bárója rögtön felajánlotta, hogy a gyermek keresztapja lesz, Mozart pedig nem utasította vissza. Ez újabb sérelem volt Leopoldnak, ugyanis az öreg Mozart régóta arra számított, hogy első unokája keresztapja lehet. Wolfgang közben abbahagyta A kairói lúd komponálását, miután egy olasz költő (talán Da Ponte) újabb szövegkönyvet küldött neki A rászedett vőlegény címmel. Rögtön hozzáfogott a komponáláshoz, de hamarosan ezt is félre tette, valószínűleg a salzburgi utazás miatt. A darabból elkészült részletek igazi mesterművet ígértek, így nagy kár, hogy később sem folytatta a munkát.Apjának azt írta, hogy szeptember elején várhatják érkezésüket, de ezzel csak az volt a szándéka, hogy korai érkezésük kellemes meglepetés legyen az otthoniaknak, ugyanis már július utolsó napjaiban elindultak Salzburg felé. Újszülött gyermeküket dajkaságba adták. Összesen három hónapot töltöttek az érseki székhelyen. Ezekről a hónapokról csak Nannerl beszámolója maradt fenn. Nannerl számos közös kirándulásról, látogatásról, kártyapartikról, céllövölde-versenyekről és egy-egy házi muzsikálásról emlékezett meg. Apa és fia között azonban feltehetőleg nem állt helyre a harmónia.Constanze és Wolfgang október 27-én hagyták el Salzburgot. Hazafelé menet megálltak Linzben, ahová Thun gróf invitálta őket. Utazás közben a zeneszerző papírra vetette híres, az erre az alkalomra írt C-dúr „linzi” szimfóniáját (K. 525), amelyet a városban adott hangversenyén mutatott be.
Bécsben a Mozart házaspárt szomorú hírt várta: távollétük alatt gyermekük két hónapos korában elhunyt. A hír bizonyára megrázta őket, de akkoriban gyakori volt, hogy öt-hat gyermekből csak ketten-hárman érték meg a felnőttkort. Mozarték hamar visszatértek megszokott bécsi életükhöz. 1784 első heteiben a zeneszerző elhatározza, hogy részletes katalógust vezet műveiről. A füzet bal oldalára a kompozíció címét, keletkezési idejét és esetleges egyéb adatait írta, a jobb oldalra pedig a címmel egy magasságban a kezdő ütemeit másolta be.
Szeptember 21-én megszületett Wolfgang és Constanze második gyermeke, akit Carl Thomasnak kereszteltek, és aki már a felnőtt kort is megérte. Novemberben Mozart kérvényezte felvételét a Zur Wohltätigkeit elnevezésű szabadkőműves-páholyba – amelybe december 14-én fel is vették és nemsokára elérte a mester fokot is –, majd az év vége felé meghívta édesapját, hogy viszonozza az ő és felesége salzburgi látogatását. Közben Leopoldot egy volt tanítványának apja Münchenbe is meghívta, így elhatározta, hogy Bécs után a bajor fővárosba is ellátogat. Az öreg Mozart látszólag megbékélt a Weber családdal, leveleiben Constanzéról is elismeréssel írt.Eredetileg március végéig akart Bécsben tartózkodni, de aztán úgy döntött, hogy pár héttel tovább marad. Ebben elsősorban az játszhatott szerepet, hogy ő is kérvényezte felvételét ugyanabba a szabadkőműves páholyba, mint fia (azt nem lehet megítélni, hogy meggyőződésből vagy rábeszélésre cselekedett így), amelybe április 6-án vették fel, majd még ugyanabban a hónapban megkapta a legény és mester fokot is.Leopold bécsi tartózkodása alatt részt vett azon a kamarazenélésen is, amelyen fia Haydn jelenlétében mutatta be kollégájának írt hat vonósnégyesét. Azt pontosan nem lehet tudni, mikor ismerkedett meg egymással a két zeneszerző, de mindketten ugyanannak a szabadkőműves páholynak voltak a tagjai, és elképzelhető, hogy 1785-ben Mozart ajánlására vették fel Haydnt a Zur Wohltätigkeit páholyba. Egyes kutatók ezért úgy gondolják, hogy 1781–1782 telén találkozhatott egymással először a két zeneszerző, amikor Haydn több hangversenyt is adott Bécsben. Kettőjük barátsága nem volt olyan szoros és közeli, mint azt a régebbi szakirodalom állította, de kölcsönösen tisztelték egymás munkásságát, és Haydn angliai elutazásáig rendszeres kapcsolatban álltak egymással, még ha nem váltottak is olyan sűrűn levelet. Mozart apja nyilván nagyon büszke volt fiára, amikor az akkori Európa legnagyobbnak tartott komponistája dicsérte neki fia tehetségét. Végül április 25-én utazott el Bécsből.
Az 1780-as évek közepén Mozart már évek óta megfelelő operatéma után kutatott, de egyik neki tetsző témához sem sikerült megfelelő szövegkönyvírót kerítenie. Végül annyira megtetszett neki a Beaumarchais Figaro házassága című darabja, hogy mindenáron ezt a vígjátékot akarta megzenésíteni. Ez elég kockázatos vállalkozás volt: a vígjáték előző részéből, A sevillai borbélyból Paisiello írt operát, és ez igen nagy népszerűségnek örvendett Bécsben, de II. József az első német nyelvű Figaro előadások után a Figaro házasságát betiltotta. A tilalom azonban csak a színpadra állításra vonatkozott, így a darab német nyelvű fordításához nyomtatásban bárki hozzáférhetett. A zeneszerzőnek ezúttal megfelelő szövegkönyvírót is sikerült kerítenie, Lorenzo Da Ponte személyében.Da Ponte és Mozart első közös operájának keletkezéséről nem sokat tudtak kideríteni a kutatók. Leopold Nannerlnek írott egyik levele alapján valószínűsíthető, hogy Mozart 1785 októberében vagy novemberében fogott hozzá a komponáláshoz, Da Ponte emlékirataiból pedig azt is biztosan tudhatjuk, hogy ő először azt javasolta Mozartnak, hogy a prózai mű előadására vonatkozó tilalom miatt az elkészült operát külföldön kellene bemutatni. Mozart ezt nem akarta, és azt javasolta, hogy írják meg titokban az operát. A szövegkönyvíró szerint hat hét alatt készült el a teljes mű, és szerencséjük volt, hogy azokban a hónapokban nem nyújtottak be egyetlen előadható darabot sem a bécsi olasz operához. Da Ponte kihasználta az alkalmat, és magának a császárnak ajánlotta fel Mozart új operáját.
A császár eleinte nem akarta engedélyezi a bemutatót. Arra hivatkozott, hogy Mozart eddig csak egy operát írt Bécsben, és a színdarab előadását betiltotta. Da Ponte erre azt válaszolta, hogy ők operát írtak a témából, amelynek következtében számos szereplőt, jelenetet el kellett hagyniuk, és az így átformált cselekményben semmi sincs, ami sértené a jó ízlés határait. Végül a császár beadta a derekát. Amint híre ment, hogy Mozart egy olasz operájának a bemutatójára készülődnek, Da Ponte állítása szerint, a szokottnál is kiterjedtebb áskálódás indult meg a darab bemutatása ellen. A intrikus szálakat Giovanni Battista Casti (aki Metastasio halála után szintén pályázott a császár költője cím elnyerésére, de Da Pontéval szemben alulmaradt), Salieri (aki szintén többször összekülönbözött a szövegkönyvíróval) és az olasz opera intendánsa, Rosenberg gróf mozgatta.A próbák végül 1786 áprilisában kezdődhettek meg a Burgtheaterben. A főpróbára 1786. április 29-én, az ősbemutatóra május 1-jén került sor. A közönségsiker nem maradt el, szinte minden áriát meg kellett ismételni, Salieri azonban mindezt figyelmen kívül hagyta, és nyolc előadás után levetette a darabot a műsorról. Valószínűleg tisztában volt avval, hogy Mozart egy olyan eredeti alkotással állt elő, amely hosszú távon komoly konkurenciát jelenthetett volna az ő darabjainak.Mozart életében a Figaro volt az első eset arra, hogy megbízás nélkül vágott bele egy opera komponálásába, és hogy új vállalkozása részleteit nem osztotta meg az apjával. Feltehetően ennek tudható be, hogy Leopold nem nézte meg az opera egy előadását sem.A Figaro sikere ellenére a Mozart család anyagi helyzete mit sem javult az elkövetkező hónapokban. Ezenkívül a zeneszerzőnek szembe kellett néznie népszerűsége rohamos csökkenésével is szakmai körökben. 1786. október 18-án megszületett a házaspár harmadik gyermeke is, akit Johann Thomas Leopoldnak kereszteltek el.
Mivel Mozart egyre kilátástalanabbnak látta a helyzetét Bécsben, azt tervezte, hogy Londonba vagy Párizsba utazik, amikor teljesen váratlanul meghívást kapott Prágába. Bécs után először a cseh fővárosban mutatták be a Szöktetést és a Figarót. A Figaro annyira megtetszett a város polgárainak, hogy egy hódoló vers kíséretében küldtek meghívót a zeneszerzőnek, aki örömmel tett eleget kérésüknek.A Mozart házaspár 1787. január 8-án kelt útra, és január 11-én érkezett meg Prágába. Itt régi jó barátjaik fogadták őket: Johann Joseph Anton, Thun és Hohenstein grófja, ő biztosított számukra szállást is a palotájában. Mozarték szívesen látott vendégek voltak Prágában: rendszeresen vacsorákra, bálokra, operaelőadásokra voltak hivatalosak. Wolfgangot egyszerre ünnepelték mint zeneszerzőt, karmestert és zongoristát. Január 22-én ő maga vezényelte a Figaro előadását, és még őt is meglepte a közönség kitörő lelkesedése. Emellett persze több hangversenyt is adott, majd február 8-án visszautazott Bécsbe, ahol újabb operatéma után nézett, ugyanis a prágai színház intendánsa, Pasquale Bondini felkérte egy újabb opera megírására.Az opera témáját ezúttal Da Ponte választotta ki Mozart számára. A zeneszerző márciusban hozzá is láthatott a komponáláshoz, amit csupán néhány kisebb munka kedvéért szakított félbe. Áprilisban a fiatal Beethoven kereste fel a zeneszerzőt azzal a céllal, hogy zeneórákat vegyen tőle. Kettőjük találkozása köré romantikus legendák szövődtek, de komolyabb közös munkára nem kerülhetett sor közöttük: nem sokkal Bécsbe érkezése után Beethoven anyja megbetegedett, ezért három hetes ott-tartózkodás után haza kellett sietnie Bonnba.Közben Leopold Mozart is komolyan megbetegedett. Nannerl Salzburgba utazott, de apján már nem lehetett segíteni, az öreg Mozart 1787. május 28-át követően meghalt. Mozart nem utazott el apja temetésére. A hagyaték elrendezését nővérére és annak férjére bízta, akivel megegyezett egyszeri, ezer forintos végkielégítésben. Nannerl a pénz mellett elküldte testvérének Salzburgban maradt kéziratait is.Október 1-jén a Mozart házaspár visszautazott Prágába. Október 4-én érkeztek meg, hogy előkészítsék a Don Giovanni 14-ére tervezett ősbemutatóját. A bemutatót azonban Mária Terézia főhercegnő és Antal Kelemen szász herceg esküvője miatt el kellett halasztani. Az esküvő alkalmából Mozart a Figaro házasságát vezényelte a hercegi pár tiszteletére. Így a Don Giovanni ősbemutatójára csak október 29-én kerülhetett sor. A bemutató óriási sikert aratott. Mozarték november közepén tértek vissza Bécsbe.
A zeneszerző Bécsben ismét akadémiai koncerteket adott, ezek azonban nem jártak a várt anyagi haszonnal. Mozart ekkoriban súlyos anyagi gondokkal küzdött, ennek következtében kénytelen volt egyik szabadkőműves páholytársához, Michael Puchberghez (1741–1822) fordulni anyagi segítségért. Közben május 7-én megvolt a Don Giovanni első bécsi előadása. Da Ponte minden követ megmozgatott annak érdekében, hogy a bemutató minél hamarabb létrejöhessen, az előadáson megjelent II. József is, de a premier kis híján bukásszámba ment. Ennek ellenére Da Ponte elérte, hogy még további tizennégy alkalommal műsorra tűzze a darabot az olasz opera társulata. Június 12-én és 16-án Firenzében színpadra állították a Figarót. Ez volt az első alkalom, hogy a felnőtt Mozart egy operáját német nyelvterületen kívül is bemutatták.Még 1788 nyarán Karl Lichnowsky (1756–1804) herceg (Mozart egyik tanítványa és szabadkőműves páholytársa) meghívta őt egy berlini utazásra. A herceg a porosz hadsereg tisztje volt, ez okból kifolyólag időről időre tiszteletét kellett tennie a porosz uralkodónál Potsdamban. II. Frigyes Vilmos (1744–1797) állítólag többször is kinyilvánította kívánságát, miszerint szívesen meghallgatná, és vendégül látná Mozartot Berlinben. Amikor Lichonwsky ezt a zeneszerző tudomására adta, az boldogan beleegyezett az utazásba.
1789. április 8-án keltek útra. Először Prágába utaztak, ahol mindössze fél napot töltöttek. Április 10-én érkeztek meg, és este már tovább is indultak Drezda felé. A szász fővárosba két nap múlva érkeztek meg. Itt Mozart magánhangversenyt adott, majd fellépett III. Frigyes Ágost szász választófejedelem udvarában, aztán Gottfried Körner (1756–1831) házában mutatkozott be mint zongorista. Körner Friedrich Schiller barátja és életrajzírója volt. Mozart látogatásakor a Körner-házban tartózkodott Doris Stock (1760–1831) is, aki a házigazda sógornője volt, és aki elkészítette a zeneszerzőről a híres ezüstceruzás portrét. Ez az alkotás egyike a kevés autentikus Mozart-ábrázolásnak.Ezután Mozarték Lipcsébe utaztak, ahol Wolfgang a Tamás-templom orgonáján adott koncertet. Lichnowsky közben egyedül továbbutazott Berlinbe. Mozart három nappal később követte, április 25-én már mindketten Potsdamban voltak. Az udvar előtti bemutatkozás azonban még váratott magára, ezért május 8. és 17. között úgy döntöttek, hogy visszatérnek Lipcsébe. Itt Mozart nagy sikerrel, de kevés anyagi haszonnal adott hangversenyt. Végül május 26-án, a zeneszerzőnek lehetősége nyílott arra, hogy hangversenyt adjon a porosz királyi udvarban. II. Frigyes Vilmos hat zongoraszonátát rendelt Mozarttól a királyné számára, valamint hat vonósnégyest magának. Két nappal később a zeneszerző elutazott Berlinből, majd rövid prágai kitérő után visszatért Bécsbe.
Miközben Mozart Poroszországban tartózkodott, II. József a Burgtheater deficitjére hivatkozva utasítást adott az olasz operatársulat felosztására. A dologba Da Ponte nem akart belenyugodni, ezért elhatározta, hogy gyűjtést szervez az együttes számára. Akciója sikeres volt, így az olasz opera mégis tovább működhetett. Ezután kierőszakolta a Figaro felújítását, amire 1789 nyara végén került sor. A darab akkora sikert aratott, hogy II. József egy újabb olasz opera megírására adott megbízást Mozartnak és Da Ponténak. Állítólag ő maga szolgáltatta a szüzsét is, ugyanis ő mesélte el Da Pontének azt a megtörtént esetet, amely egész Bécsben közkedvelt pletykatéma volt akkoriban, és végül Da Ponte új szövegkönyvének az alapgondolatát adta.Mozart, még mielőtt belevágott volna egy új opera megírásába, szeptember 29-én befejezte az Anton Stadler számára komponált A-dúr klarinétötöst. Az év vége felé egyre gyakrabban kért pénzt Puchbergtől. Az operakomponálással közben jól haladt, és feltehetően december 31-ig az egész művel elkészült. Mivel Da Ponte ekkor már az olasz opera mindenható igazgatója volt, akiben II. József minden tekintetben megbízott, az opera bemutatása körül intrikák ezúttal még annyi sikerrel sem jártak, mint a Figaro esetében.1790. január 20-án megtartották a Così fan tutte első színpadi próbáját. Mozart erre az alkalomra meghívta Haydnt és Puchberget. Az ősbemutatóra hat nappal később került sor, óriási sikerrel. A darabot a következő három hét alatt még négy alkalommal játszották, és február 1-jén a Figarót is műsorra tűzték. A Così fan tutte talán a zeneszerző legnagyobb színpadi sikere volt, de a közvélemény egy része hamar erkölcstelennek bélyegezte a témát, ami sokat rontott a későbbiekben az opera megítélésén, de diadalmenetét nem ez szakította félbe: február 20-án meghalt II. József, és ezt követően nemzeti gyászt rendeltek el, amelynek keretében két hónapra az összes színházat bezáratták Bécsben.
Az új császárt, II. Lipótot, 1790. október 9-én koronázták meg a frankfurti dómban, és bár a kíséretében számos muzsikus is helyett kapott, Mozartot nem hívták meg a ceremóniára. A zeneszerző mégis úgy döntött, hogy saját szakállára elutazik az eseményre. Szeptember 28-án meg is érkezett Frankfurtba, október 15-én pedig hangversenyt is adott, ami sikeres volt ugyan, de kis létszámú közönség előtt zajlott, így nem sokat jövedelmezett. Így végül a tervezett második hangversenyét elhagyta, s másnap hazaindult. Útközben megállt Mainzban, ahol a választófejedelem kastélyában koncertezett, majd Mannheimben megnézte a Figaro első német nyelvű előadását. Ezután Münchenbe ment, ahol ő is fellépett azon a hangversenyen, amelyet IV. Ferdinánd, Nápoly és Szicília királya tiszteletére rendeztek.Bécsbe visszatérve ismét zongoraleckéket volt kénytelen adni. Decemberben elbúcsúzott a Londonba készülő Haydntól, majd 1791. március 4-én megtartotta utolsó nyilvános hangversenyét is, amelyet Ignaz Jahn klarinétvirtuóz tiszteletére rendeztek egy bécsi vendéglő koncerttermében. Közben kérvényezte a városi tanácsnál, hogy ő lehessen a súlyosan beteg Johann Leopold Hoffmann mellett a Szent István-dóm karnagyának asszisztense. Nem utasították el kérését, de szolgálataiért cserébe nem kapott fizetséget, csak ígéretet arra, hogy Hoffmann halála után ő lesz az örököse.Ezekben a hetekben kereste fel a zeneszerzőt Emanuel Schikaneder, aki akkoriban a Freihaustheater igazgatója volt, azzal az ötlettel, hogy komponáljon egy német daljátékot az ő szövegkönyve alapján. A komponista persze elfogadta felkérést és azonnal belevetette magát a munkába. Constanze közben a következő gyermeküket várta, ám egészségi állapota rosszabbra fordult, ezért Badenbe utazott kezeltetni magát. Itt a férje többször is meglátogatta. Miután Mozartné visszatért Bécsbe, július 26-án világra hozta második, felnőtt kort megért gyermeküket, Franz Xaver Mozartot. Július utolsó napjaiban Mozart megbízást kapott egy rekviem megkomponálására.
A darabot Franz von Walsegg-Stuppach gróf (1763–1827) rendelte meg, egy bizonyos Anton Leitgeben keresztül (1744–1812), aki az akkori bécsi polgármester fia volt. A megrendelés azonban névtelenül érkezett, ugyanis a gróf a művet saját szerzeményeként akarta fiatalon elhunyt felesége emlékének ajánlani. Júliusban Mozart Prágából is újabb megbízást kapott, ismét operát rendeltek tőle, méghozzá II. Lipót cseh királlyá koronázásának az alkalmából, ami ez év őszén volt esedékes. Egy régi Metastasio-szövegkönyvet szedtek elő és dolgoztattak át a zeneszerző számára, akinek mindössze hat hete volt a komponálásra. Augusztus 25-én Mozart felesége és Süssmayer nevű tanítványa társaságában Prágába utazott. Itt szeptember 6-án került sor a koronázásra, majd még aznap este az új Mozart-opera, a Titus kegyelme ősbemutatójára. Nem sokkal a bemutató után a zeneszerző visszatért Bécsbe.Mozart egészsége ekkorra már súlyosan megromlott, egyre jobban eluralkodott rajta a depresszió, a halálfélelem. Azért hozzálátott a Schikaneder-darab zenéjének a befejezéséhez. Az új Mozart-daljáték, A varázsfuvola bemutatójára szeptember 30-án került sor. Az első két előadást még ő vezényelte, de a további előadások dirigálását már nem tudta teljesíteni, az opera sikere azonban fellelkesíttette. Miután Salieri is kegyvesztett lett a császári udvarnál, a két zeneszerző kibékült, és október 13-án Mozart személyesen ment el olasz kollégájáért, hogy elvigye őt A varázsfuvola aznapi előadására. Salieri szerint Mozart nagy lelkesedéssel ülte végig az előadást. Constanze közben ismét Badenbe utazott, ahonnan csak 15-én tért haza.November 20-án Mozart végleg ágynak esett. Magas láza és heves fejfájása volt, végtagjai megduzzadtak, kezelőorvosa tehetetlen volt. December első napjaiban javult az állapota, még arra is képes volt, hogy barátaival közös próbát rögtönözzön a Requiem elkészült részeiből. De még aznap este (december 4-én) ismét heves rosszullét fogta el, az eszméletét is elvesztette, és többé már nem is tért magához. December 5-én, nem sokkal éjfél után meghalt.
Nem sokkal a zeneszerző halála után Bécs-szerte azt kezdték pletykálni, hogy Mozartot riválisa, Antonio Salieri mérgezte meg. Csak olaj volt a tűzre, hogy egy alkalommal Constanze is arról számolt be, hogy férje a halála előtti napokban azt mondta neki, arra gyanakszik, hogy valaki megmérgezte. Ezzel kapcsolatban azonban senkinek sem sikerült egyetlen megbízható szem- vagy fültanút találni. A 19. század elején a közvélemény gyanúja a szabadkőművesekre terelődött, és sokáig makacsul tartotta magát az a mendemonda, hogy Mozartot páholytársai ölték volna meg.
Majd az 1830-as években elterjedt az a pletyka, mely szerint nem sokkal halála előtt Salieri bevallotta: ő volt Mozart gyilkosa. Valószínűleg ennek sincs semmi alapja, a legendát Puskin élesztette újjá, aki 1830-ban megírta a Mozart és Salieri-t, ebben Salierit Mozart gyilkosának állította be. Puskin olvasatában Salierit az motiválta tette elkövetésében, hogy a zsenivel szemben ő csak gyenge középszerű tudott maradni. Csakhogy Salieri – ha félt is, hogy Mozart operaszerzőként komoly konkurenciát jelenthet számára Bécsben – a maga korában a legelismertebb operaszerzőnek számított: operáit Bécsen kívül játszották Drezdában, Münchenben, Firenzében, Milánóban, Velencében, Rómában, Nápolyban, Párizsban, Prágában, Koppenhágában és Stockholmban is. Sokkal híresebb és jobban megbecsült komponista volt Mozartnál, ezért nem látszik megalapozottnak az a nézet, miszerint úgy érezte, hogy nincs más kiút abból, hogy kinőjön Mozart zsenijének az árnyékából, mint hogy megmérgezze.Mozart halálával kapcsolatban sokan hátborzongatónak találták azt a tényt, hogy utolsó műve egy Rekviem volt. Ráadásul sokáig homály fedte a megrendelő kilétét, Constanze is csak azt tudta, hogy egy titokzatos látogató rendelte meg férjétől a halotti misét. Erre a titokra mára már fényt derítettek a kutatók.Azt, hogy pontosan mi is okozta Mozart halálát, ma már lehetetlen minden kétséget kizáróan megállapítani. Az azonban tény, hogy már gyermekkorában is beteges volt: megkapta a himlőt és a hastífuszt is, 1784-ben pedig átesett egy súlyos vesebetegségen is. Ezt sokan a mai napig a zeneszerző halála közvetlen okaként szokták emlegetni. 1791. december 6-án Mozart kezelőorvosa a következőt jegyezte be a halotti bizonyítványba a halál okaként: „heveny kásahimlő”. A Mozart betegségének tüneteit taglaló korabeli dokumentumokban ezzel szemben gyulladásos vagy reumás lázról, gyulladt bőrkiütésekről és fájdalmas ízületi duzzanatokról olvashatunk, ezért inkább az valószínűsíthető, hogy Mozart valamiféle akut fertőzéses betegségben szenvedhetett.A halál 1791. december 5-én, hajnali egy óra előtt nem sokkal állt be. A holttestet a zeneszerző rauhensteingassei lakásában ravatalozták fel, majd átvitték a Szent István-dómba. Itt beszentelték, majd még aznap este eltemették a Sankt Marx temetőben. De nem a II. József-féle takarékossági rendeletnek megfelelő tömegsírba, hanem egy harmadosztályú sorsírba. Ebben a sírfajtában három koporsót helyeztek egymásra, majd a sírhelyet hét év múlva újra kiadták. A Mozart családból senki sem vett részt a temetésen, Constanze pedig valamilyen oknál fogva csak 1809-ben ment ki a temetőbe, hogy megkeresse férje sírhelyét, ezért 1800-ra annak pontos helye a feledés homályába merült. Jelképes síremlékét 1900-ban állították fel a temetőben.
Mozart rendkívül termékeny zeneszerző volt. Rövid élete alatt több mint hatszáz zeneművet vetett papírra, korának szinte minden zenei műfajában jelentőset alkotott. Írt miséket, operákat, oratóriumokat, kantátákat, orgona- és zongoraműveket, versenyműveket és szonátákat a legkülönfélébb hangszerekre, kamarazenei műveket, dalokat, balettet, színpadi kísérőzenét.Zenei stílusa ötvözte a 18. század második felének ízlésvilágát, miközben fokozatosan jellegzetesen egyéni arculatot öltött. Az olasz dallamosságot szerencsésen elegyítette a francia és a német hangszerelés és formakincs eleganciájával. Példaképének eleinte Johann Christian Bachot tartotta, majd megismerte a Haydn-testvérek művészetét is, akik szintén szintén nagy hatást gyakoroltak rá (az ő hatásuk elsősorban Mozart kamara- és szimfonikus zenéjében érezhető). Van Swieten bárónak köszönhetően fedezte fel Carl Philipp Emanuel és Johann Sebastian Bach, valamint Georg Friedrich Händel zenéjét.
Érett műveiben Mozart kifejlesztette az éneklő allegrót. A korábbi zeneszerzők nem tartották fontosnak, hogy mélyebb érzelmekkel töltsék meg műveik gyors tételeit is, ezt a lassú tételek sajátosságának gondolták. Mozart ezzel szemben az érzelmek szélesebb skáláját vonultatta fel gyors tételeiben is, az allegro tételeket olyan hangulati-érzelmi elemekkel töltötte meg, amik azelőtt csak a lassú tételek sajátjai voltak. Hangszerelésében a fúvósok (különösen a rézfúvósok) addig nem ismert hangszíneit fedezte fel, elsők között alkalmazott például szordinált (hangfogóval tompított) trombitát, illetve klarinétot nagy zenekari művekben. Versenyműveiben a technikai bravúrokat mindig mértékkel alkalmazta, ezáltal is elkerülte a virtuozitás öncélú csillogtatását, helyet adva az egyszerű, érzelmesebb játékstílusnak.Korai szimfóniáiban teljesen Johann Christian Bach komponálásmódját követte, a darabok nagy része még a barokk sinfonia műfajához nyúlik vissza (ez egy háromrészes operanyitány típus volt, ami később önállósodott), érett szimfóniáiban aztán már a Haydn által kialakított műformát követte, a nyolcvanas évek második felében írt szimfóniái pedig már Haydnra gyakoroltak hatást. Ettől kezdve lehet beszélni Mozart önálló szimfonikus stílusának kialakulásáról. Mozart végig megtartotta a Haydntól átvett lassú bevezetőt és a vidám-játékos finálét, de ekkor már eredeti tartalommal töltötte meg őket.Zongoraversenyeiben kialakította a zenekar és a zongora egyenrangú párbeszédét, vonósnégyeseiben sajátos megoldásnak tekinthető, hogy olykor a menüett tételeket is a szonátaforma követelményei szerint szerkesztette meg. Egyházzenei művei közül legjelentősebbek a miséi, de az érseki udvarban eltöltött évek alatt számos más egyházzeni mű is kikerült a keze alól.Operáiban tökéletesen oldotta meg az énekhang és a zenekar, a recitativo és az ária, a drámai cselekmény és a zenei szembeállítás problematikáját. Színpadi műveiben hősei lelkivilágát, érzelmeit meggyőzően fejezte ki zenei eszközökkel, a drámai helyzetet tökéletesen tükröző atmoszférát volt képes teremteni.
Mozart, Wolfgang Amadeus. International Music Score Library Project. (Hozzáférés: 2019. május 17.)
Pergolese: Szobaleány őnagysága. Intermezzó / Mozart: A színházigazgató. Víg dalmű; ford. Boldogh Lajos; M.Á.V. Ny., Bp., 1924
Mozart bécsi levelei; szerk., ford., bev. Gedeon Tibor; Gondolat, Bp., 1960 (Aurora)
Mozart breviárium. Levelek, dokumentumok. 1756-1791; összeáll., ford. Kovács János; Zeneműkiadó, Bp., 1961
Wolfgang Amadé Mozart levelei; szerk. Mikusi Balázs, ford. Györffy Miklós, Szegedi Eszter; Gondolat, Bp., 2016
Wolfgang Amadé Mozart. Válogatott levelek és dokumentumok; Kovács János Mozart-breviárium c. kötetének átdolg., bőv. Kárpáti János; Rózsavölgyi, Bp., 2017
Még mindig nem jutott nyugvópontra a Mozart halála körüli vita- a New York Times cikke
Mozart, Wolfgang Amadeus. Szabadkőműves Wiki. (Hozzáférés: 2013. szeptember 15.)
Szabolcsi Bence – Tóth Aladár: Zenei lexikon II. (G–N). Főszerk. Bartha Dénes. Átd. kiadás. Budapest: Zeneműkiadó. 1965.
Pándi, Mariann. Hangversenykalauz II. Versenyművek, 1973, Budapest: Zeneműkiadó 
Gál, Zsuzsa. Az én zeneszerzőm - Wolfgang Amadeus Mozart, 1977, Budapest: Zeneműkiadó. ISBN 963-330-213-7 
Hézser, Zoltán. Wolfgang Amadeus Mozart életének krónikája, 1978, Budapest: Zeneműkiadó. ISBN 963-330-233-1 
C. Schonberg, Harold. Nagy zeneszerzők élete, 1998, Budapest: Európa. ISBN 963-6334-6 
Winkler, Gábor. Barangolás az operák világában II., 2004, Budapest: Tudomány. ISBN 963-8194-41-3 
Böttger, Dirk. Wolfgang Amadeus Mozart, 2006, Budapest: Helikon. ISBN 963-227-018-5 
Boyden, Matthew. Az opera kézikönyve, 2009, Budapest: Park. ISBN 978-963-530-854-5 
↑ Solomon 2006:  Solomon, Maynard. Mozart, 2006, Budapest: Park. ISBN 963-530-726-8
Major, Ervin. Mozart és magyarország. Beszűmoló a magyarországi Mozart-kutatásról, 1956, Budapest: Franklin 
Petzold, Richard. Wolfgang Amadeus Mozart élete képekben, 1957, Budapest: Zeneműkiadó 
Rosen, Charles: A klasszikus stílus. Haydn, Mozart, Beethoven. Ford. Komlós Katalin. Zeneműkiadó, Budapest, 1977 ISBN 963-330-180-7
Schonberg, Harold C.: A nagy zeneszerzők élete. Ford. Szilágyi Mihály (et al), Európa Kiadó, Budapest, 2006, 87–103. o. ISBN 963-07-8099-2
szerk.: Kovács János: Mozart breviárium. Levelek, dokumentumok, 1961, Budapest: Zeneműkiadó 
Hughes, Spikes. Mozart operakalauz, 1961, Budapest: Zeneműkiadó. ISBN 963-330-149-1 
Hughes, Spikes. Mozart operakalauz, 1976, Budapest: Zeneműkiadó. ISBN 963-330-149-1 
Ujfalussy, József. Tamino a válaszúton. Drámai párbeszéd és zenei cselekmény, 1986, Budapest: Zeneműkiadó. ISBN 963-330-563-2 
Parouty, Michael. Mozart, az Isten kegyeltje, 1990, Budapest: Park. ISBN 963-7990-33-9 
Sebestyén, Ede. Mozart és Magyarország, 1991, Budapest: MTA. ISBN 963-05-5858-7 
Elias, Norbert. Mozart. Egy zseni szociológiája, 2000, Budapest: Európa. ISBN 963-07-6778-3 
Siegert, Stefan. Mozart a mágikus muzsikus, 2003, Budapest: Képzőművészeti Kiadó. ISBN 963-336-940-1 
Braunbehrens, Volkmar. Mozart. A bécsi évek, 2006, Budapest: Osiris. ISBN 963-389-862-5 

Woods Hole Falmouth városhoz kapcsolódik Barnstable megyében, Massachusetts államban, az Amerikai Egyesült Államokban. A Cape Cod félsziget (ma már sziget, mert csatornával elvágták a szárazföldtől) legforgalmasabb kikötője. Cape Cod és a közeli két sziget, Martha's Vineyard és Nantucket közt állandó kompösszeköttetés van, a Nobska világítótorony jelzi a Woods Hole-i kikötőt.
Itt van a Woods Hole Oceanográfiai Intézet, a tengeri biológiai laboratórium, amelyben sok magyar tudós is dolgozott, köztük Szent-Györgyi Albert Nobel-díjas magyar orvos és biokémikus, kinek számára izomkutató részleget hoztak létre, hogy folytathassa Szegeden félbehagyott kutatásait. Itt működik az Északkeleti Halászati Tudományos Központ, a tengeri geológiai központ, a tengeri oktatási egyesület hazai campusa. A Woods Hole-i tudományos közösség szerveződése már 1871-ben elkezdődött.
Lakosainak száma a 2000-es népszámlálás alapján 925 fő, a 2010-es népszámlálás alapján 781 fő.
Kis Csaba: Amerikai Egyesült Államok. (Panoráma útikönyvek, Budapest, 1976) 326. p. ISBN 963 243 018 2

A World Chess Hall of Fame múzeum (Sakkhírességek csarnoka) az Amerikai Egyesült Államokban, a Missouri állambeli Saint Louisban található.
A nonprofit múzeum a világ egyetlen olyan intézménye, amely programjaiban a művészet és a sakk dinamikus kapcsolatát mutatja be. A sakkhírességeket magába foglaló csarnok két részből áll: az egyikbe az amerikai hírességeket (US Chess Hall of Fame), a másikba a világ más országaiból származó hírességeket választják be.
Az amerikai szekcióban három magyar, Élő Árpád, Benkő Pál és Herman Steiner is a tagok között található.
1984-ben alapították Steven Doyle, az Amerikai Sakkszövetség akkori elnöke ötlete alapján. Megnyitására 1986-ban a New York állambeli New Windsorban került sor. Helyszíne többször is változott: New Windsorból először Washingtonba, majd Miamibe, végül 2011-ben került jelenlegi helyére, a missouri állambeli Saint Louisba.
1986-ban még csak a US Chess Hall of Fame részleg alakult meg, és egy kis múzeum tartozott hozzá. A múzeumban Bobby Fischer által aláírt néhány orosz sakk-könyv, Paul Morphy ezüst sakk-készlete és az elmúlt időszak nagymestereit bemutató tablók voltak láthatók.A múzeum 1992-ben költözött át Washingtonba, ahol az Amerikai Sakkszövetség vette át a kezelését. A kiállított tárgyak közé bekerült az amerikai sakkválogatott által az 1933-as sakkolimpián nyert trófea, valamint több különleges sakkasztal és sakk-készlet. A múzeumban a látogatóknak lehetőségük nyílt egy sakkszámítógép elleni játékra. 2001-re a kollekció kibővült a csarnok tagjairól készített tablókkal.
2001-ben a múzeum Miamibe költözött, és World Chess Hall of Fame and Sidney Samole Museum néven volt látogatható. Kiállítási tárgyai jelentősen bővültek készletekkel, könyvekkel, nagy nemzetközi versenyek emléktárgyaival, fényképekkel, érmekkel, trófeákkal és újságokkal.
2011 óta található jelenlegi helyén. Az állandó kiállítás mellett időszaki kiállításokon mutatják be a Hall of Fame régi és új tagjait, a sakktörténelem nevezetes eseményeit, versenyeit, híres játszmáit és a sakkozás gazdag kultúrtörténetét. Itt már kiállítási tárgyként tekinthető meg az első kereskedelmi forgalomba került sakkszámítógép.
2011-től évente több alkalommal rendeznek művészeti performanszokat, amelyek során a sakk és a művészetek kölcsönhatása áll a középpontban.
A Hall of Fame két részből áll. Az egyik az amerikai sakkélet hírességeinek csarnoka, a másik a világ más nemzeteinek versenyzőiből beválogatott hírességek csarnoka. Az amerikaiak csarnokába 1986 óta 57 tagot, a világhírességek csarnokába 2001 óta 27 tagot választottak.
Három magyar tagja is van a Sakkhírességek csarnokának: Élő Árpád, Benkő Pál és Herman Steiner, mindhárman az amerikai csarnokban. Ennek magyarázata, hogy mindhárman hosszabb ideig Amerikában éltek, és amerikai állampolgárként lettek híresek.
Az alapítás évében, 1986-ban nyolc tagot választottak be, ezt követően minden évben átlagosan két taggal bővült a tagság.

A World Soccer egy angol nyelvű labdarúgómagazin, melynek kiadója az IPC Media. A nemzetközi labdarúgás eseményeinek bemutatására szakosodott. Többek között Brian Glanville is rendszeresen ír cikkeket bele. A World Soccer a European Sports Magazines tagja, amely a hasonló témával foglalkozó, különböző nyelvű magazinokat tömörítő szervezet. További tagok az A Bola, a Don Balón, a Kicker, a La Gazzetta dello Sport és a Sport-Express. Ennek a csoportnak a tagjai választják meg a "Hónap európai csapatát" és "Az év európai csapatát".
1982-ben a World Soccer létrehozta az "Év játékosa", az "Év edzője" az "Év csapata" díjakat. Először 2005-ben adták át az "Év fiatal játékosa" és az "Év játékvezetője" díjakat. A World Soccer 1999 decemberében megjelent számában az olvasók elkészítettek egy listát, amely a 20. század 100 legnagyszerűbb játékosát tartalmazza.

A Wright SRM (Son of RouteMaster, azaz a „Routemaster fia”) dízel-elektromos hibrid emeletes busz, melyet a Wrightbus készít Volvo B5LH és B5LHC alvázakra. Formaterve az elődjén, a New Routemasteren alapszik, azonban ebbe már csak egy lépcsősor került, valamint a hátsó peront is elhagyták. Tervezéskor figyelembe vették, hogy a New Routamesterhez képest ne csak londoni, hanem vidéki szolgáltatók is alkalmazhassák.A Transport for London az üzemeltetőknek nem tette kötelezővé a busz használatát úgy, mint az elődnél, emellett a fejlesztésben sem volt semmilyen szerepe.A Wright SRM a New Routemaster több elemét is örökölte: átlós ablaksort, célfilmes kijelzőt és lekerekített kocsiszekrényt is kapott az új busz. Az első 6, Volvo B5LH alvázra épült busz a London Sovereign állományában 2016 szeptemberében állt forgalomba a 13-as buszvonalon, majd a lassú utascseréi miatt 2017-ben áthelyezték mindet a 183-as vonalra.
További két busz gyártottak Volvo B5LHC alvázra, melyek menetrend szerinti forgalomba nem álltak, csak tesztbuszok voltak, egyik még Svédországot is megjárta.
Ez a szócikk részben vagy egészben  a   Wright SRM című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.
A Women’s Tennis Association (WTA) 1973-ban alakult meg a profi női teniszezők érdekeinek képviseletére (férfi teniszezőknél ez az ATP). A WTA Tour szervezi az év női tenisztornáit, melyet 2005-től 2010-ig (a főszponzorról elnevezve) The Sony Ericsson WTA Tournak hívtak.
Szezon végi bajnokság (Season ending championships) (WTA Finals): a 2015. évi BNP Paribas WTA Finals díjalapja 7 000 000 amerikai dollár.
Premier Mandatory: Ez a sorozat négy (4) versenyt foglal magába, amelyeken a profi férfi versenyzők is indulnak (a férfiaknál ezek a tornák az ATP World Tour Masters 1000 versenysorozatba tartoznak). Az összdíjazás a férfiaknak és nőknek egyaránt 5,4 millió $. A négy verseny helyszíne Indian Wells, Miami, Madrid és Peking.
Premier Five: Öt (5) torna 2 168 400 $ összdíjazással, név szerint Dubajban, Rómában, Cincinnatiban, Torontóban/Montrealban, és Tokióban kerülnek megrendezésre.
Premier: Tizenkét (12) verseny, amelyeknek az összdíjazása 710 000 $ és 2 000 000 $ között van.
WTA International tornák: 31 teniszverseny amiknek az összdíjazása 250 000 $, kivéve a sencseni és a moszkvai tornát, amelyen 750 000 $, illetve az év végi WTA Elite Trophy versenyt, amelynek 2 210 000$ az összdíjazása.Ranglistapontok szerezhetők még néhány Nemzetközi Teniszszövetség (ITF) által szervezett versenyen, mint például az olimpián.
A szervezet hetente összeállít egy ranglistát, amely a játékosok versenysorozat során nyújtott teljesítményét tükrözi. A ranglistapontokat az alapján számolják ki, hogy az adott bajnokság melyik köréig jut el a játékos.
All Career Prize Money, 2018. január 14-ei adatok:Egyéni karrier: Győzelem-vereségLegalább 25 tornán részt vett játékosok. A táblázat a 2017. november 6-ai adatok alapján készült.
A német Sabine Lisicki ütötte a leggyorsabb szervát a 2014-es stanfordi tornán a szerb Ana Ivanović ellen, amikor a labda 131 mph (210,7 km/h) sebességgel repült. Ezzel megdöntötte Venus Williams korábbi 129 mérföldes (207,5 km/h) rekordját, amelyet a 2007-es US Openen a magyar Nagy Kira ellen ütött.

Az X Japan (エックス・ジャパン; Ekkuszu Japan; Hepburn: Ekkusu Japan) japán heavy metal együttes, melyet 1982-ben alapított Csiba prefektúrában a dobos Yoshiki és az énekes Toshi. A szimfonikus elemekkel kevert power és speed metal zenét játszó együttes később a progresszív hangzás felé fordult és nagyobb hangsúlyt fektetett a rockballadákra. Az együttes úgy ért el mainstream sikereket, hogy független kiadónál volt, és őket tartják a nyugati glamhez hasonló visual kei műfaj egyik úttörőjének.
Az együttes eredeti neve X (エックス; Ekkuszu; Hepburn: Ekkusu) volt, 1988-ban adták ki első lemezüket, a Vanishing Visiont, a Yoshiki által alapított Extasy Recordsnál, egy évvel azután, hogy véglegessé vált a felállásuk, a basszusgitáros Taiji, és a két gitáros, hide és Pata csatlakozásával. 1989-ben jelent meg második albumuk, első nagykiadós lemezük, a Blue Blood, mely meghozta számukra az áttörést. Az 1991-es Jealousy albumuk megjelenése után Taiji kilépett az együttesből, helyét Heath vette át, az együttes pedig X-ről X Japanre változtatta a nevét. 1993-ban egy 29 perces, egyetlen dalból álló minialbumot adtak ki Art of Life címmel. 1995-ben az együttes imázst váltott, elhagyták a visual keire jellemző harsány külsőt. 1996-ban megjelent a Dahlia című lemezük. 1997. december 31-én adták utolsó koncertjüket a Tokyo Dome-ban, ez volt egymás után az ötödik telt házas estjük az arénában.
Tíz év után, 2007-ben alakultak újra, az I.V. című daluk megjelenésével. Két éven át több koncertet is adtak, első külföldi koncertjüket is ekkor tartották Hongkongban. A fellépésekre az 1998-ban elhunyt hide helyett Sugizo, a Luna Sea gitárosa kísérte el őket, aki 2009-től hivatalosan is az együttes tagja lett. 2010-ben az X Japan Észak-Amerikában, 2011-ben pedig Európában, Dél-Amerikában és Ázsiában turnézott.
Az X Japan 2017-ig öt stúdióalbumot, 6 koncertalbumot és 21 kislemezt jelentetett meg. Három lemezük debütált első helyen az Oricon slágerlistáján. Ők voltak az első modern rockegyüttes Japán történelmében, akik országos televízióban szerepeltek és az első hazai együttes, akik háromszor egymás után töltötték meg a Tokyo Dome-ot. 2003-ban a HMV Japan 40. helyre sorolta őket minden idők 100 legfontosabb japán popelőadójának listáján. 2007-ben a Rolling Stone Japan 15. helyre sorolta a Blue Blood albumot a minden idők 100 legjobb japán rocklemezeinek listáján. Az X Japan mintegy 30 millió lemezt adott el pályafutása során. 2016-ban We Are X címmel dokumentumfilm készült az együttesről.
1977-ben Yoshiki és Toshi, akik óvodás koruk óta barátok voltak, és közösen hallgatták a Kiss zenéjét, elhatározták, hogy együttest alapítanak, Dynamite néven. 1978-ban Noise-ra változtatták a nevüket. Yoshiki autodidakta módon tanult dobolni, miközben zongoraleckéket vett, Toshi pedig eleinte gitározott, csak később lett az együttes énekese. Feldolgozásokat gyakoroltak, fellépniük azonban nem nagyon volt hol. Az együttes énekese ekkoriban Kurata volt.1982-ben a Noise feloszlott, Yoshiki és Toshi pedig X néven alapított új együttest. Átmenetileg akarták használni a nevet, azonban végül rajtuk maradt. Sokáig nem találtak megfelelő gitárosokat. Közben Yoshiki zenei egyetemre készült, végül azonban úgy döntött, zongoratanár helyett inkább rockzenész akar maradni. 1985-ben Toshival együtt Tokióba költözött, ahol gyakori zenészcserék mellett kis klubokban léptek fel. A műfaji határokat feszegető zenéjük, furcsa külsejük és bizarr fellépéseik miatt hamar hírnévre tettek szert az underground klubokban, és telt házas koncerteket tartottak 200–250 fővel, ami akkoriban ritkaságnak számított. Első kislemezüket 1985 júniusában adta ki a Dada Records I’ll Kill You címmel, melyből az összes megjelent példány (1000 db) elfogyott. Ezt követően a Heavy Metal Force III című válogatásalbumon szerepeltek Break the Darkness című dalukkal. 1985-ben Taiji lett a basszusgitárosuk, de nem sokkal később ki is lépett az együttesből.
1986 áprilisában, az X kiadványainak terjesztéséhez Yoshiki saját független kiadót alapított Extasy Records néven, melyre édesanyjától kapott pénzt. E kiadón keresztül jelentette meg az Orgasm című kislemezüket. Szokatlan módon az együttes nevét a borítón katakanával írták, Ekkuszu (エックス; Hepburn: Ekkusu) formában. Novemberben Taiji visszatért az együttesbe. 1987 februárjában a Victor Records Skull Thrash Zone Volume I válogatáslemezén két daluk jelent meg, a Stab Me in the Back és a No Connexion, Pata közreműködésével. Nem sokkal később a feloszlott Saver Tiger szólógitárosa, hide is csatlakozott az együtteshez, majd Pata is hivatalosan a zenekar tagja lett, ezzel létrejött az X első stabil felállása.
Hidét Yoshiki már korábban megpróbálta átcsábítani az X-be, akkor azonban a gitáros még nemet mondott. Mikor a Saver Tiger feloszlott, hide csak Yoshiki miatt lépett be az együttesbe, mert jó volt köztük az összhang, és mert nagyon furdalta a kíváncsiság, hogy mit tudnak kihozni a heavy metalból mainstream popkörnyezetben, ami Yoshiki zenei célja volt. Hide úgy nyilatkozott, ha nincs Yoshiki, fodrászként dolgozott volna, mert saját együttese feloszlása után abba akarta hagyni a zenélést. Pata korábban több alkalommal is roadie volt az X gitárosa, Hally számára, és Hally gitárját használta, amikor ő maga tagja lett az X-nek. Csatlakozása előtt többször is játszott az X-szel élő fellépéseken beugró zenészként.
1987 augusztusában felléptek a kiotói Rock Monster koncerten, és megjelent első videokazettájuk, az Xclamation. 1987. december 26-án részt vettek a CBS/Sony válogatóján, amit követően 1988 augusztusában szerződést is kötöttek a kiadóval. Eközben április 14-én az Extasy Records kiadta első nagylemezüket, Vanishing Vision címmel, mely egy évvel később CD formátumban is kijött. A megjelenést turné is követte. Az album első 10 000 példánya egy hét alatt elfogyott, amivel az Oricon indie listájának első helyére kerültek, az összesített toplistán pedig 19. helyezettek voltak. 1997-ig a lemezből több mint 800 000 példány fogyott el. A The Vanishing Tour Vol.2 turné keretében 20 helyszínen 24 koncertet adtak azon a nyáron, majd októberben 12 koncertet a Burn Out Tour turnén. Novemberben a Rockin’f magazin Street Fightin Men koncertjén léptek fel a Differ Ariake Arenában. Ugyanebben az évben cameoszerepük volt az amerikai Tokyo Pop című filmben.Március 13-án indultak a Blue Blood turnéra, melynek két koncertjére is már elővételben elkeltek a jegyek, de a többi is telt házas volt. A március 16-i, Sibuja Kókaidó színházban tartott koncertjükről készült videofelvétel megjelent VHS-en is Blue Blood Tour Bakuhatsu Sunzen Gig címmel. Az első nagykiadós lemezük, a Blue Blood 1989. április 21-én jelent meg. Az album 6. helyen debütált, és 108 hétig szerepelt az Oriconon. A lemezről megjelent Kurenai (紅) című daluk 5. volt az Oriconon és 39 hétig maradt a slágerlistán. Az Endless Rain, az első, sikert aratott balladájuk a top 3-ba is bekerült, a Week End pedig az együttes történetében először 2. helyezett lett. A következő, Rose and Blood című turnéjukat átmenetileg fel kellett függeszteniük, amikor a november 22-i koncerten Yoshiki összeesett. 1990-ben az együttes elnyerte a Japan Gold Disc Award legjobb új előadójának járó díjat.1990 novemberében Los Angelesbe repültek Jealousy című következő albumuk felvételeihez. Mikor júniusban visszatértek Japánba, a hadsereg 500 katonát vezényelt ki a reptérre a tömeg féken tartására. A lemez 1991. július 1-jén jelent meg és azonnal az első helyen debütált a slágerlistán, mintegy 600 000 eladott példánnyal, később pedig az egymillió példányt is túllépte. Augusztusban az együttes először lépett fel Japán legnagyobb koncertkapacitású arénájában, a Tokyo Dome-ban, a Violence in Jealousy turné részeként, melynek október 24-i állomásán Yoshiki újra összeesett. December 8-án szimfonikus zenekarral léptek fel az NHK Hallban.
Az 1992-es évet három telt házas Tokyo Dome-koncerttel kezdték, azonban január végén bejelentették, hogy Taiji elhagyja az együttest. Önéletrajzi könyvében a zenész azt állította, hogy azért kellett távoznia, mert nyíltan kifejezte elégedetlenségét, hogy Yoshiki jóval több pénzt keres, mint az együttes többi tagja. A We Are X című dokumentumfilmben Yoshiki nem volt hajlandó elárulni Taiji eltávolításának okát, csak annyit közölt, hogy „olyat tett, amit nem lett volna szabad.” Egy Reddit-beszélgetésben a rajongókkal annyit árult el, hogy Taiji „megszegte az együttesben felállított szabályokat. Mai napig sem tudom, helyes volt-e a döntésem, de nem volt választásom.” 1992-ben az együttes a New York-i Rockefeller Centerben tartott sajtótájékoztatón jelentette be, hogy Taiji helyét Heath veszi át. Ekkor szó volt arról is, hogy együttes az amerikai Atlantic Recordsszal szerződne és amerikai lemezt adna ki, ami miatt X-ről X Japanre változtatták a nevüket, hogy ne keverjék össze őket az X nevű amerikai punkegyüttessel. Heath az 1992 októberi oszakai Extasy Summiton játszott először az együttessel.
1993. augusztus 25-én az Atlantic Records kiadásában megjelent az Art of Life, mely egyetlen, 29 perces, szimfonikus zenekarral kísért dalt tartalmaz. A lemez első helyezett volt az Oricon slágerlistáján, az együttes azonban csak két koncertet adott ebben az évben, mert a tagok szólókarrierükre koncentráltak. December 30-án és 31-én X Japan Returns címmel két napos koncertet tartottak a Tokyo Dome-ban, amivel 1997-es feloszlásukig évente ismétlődő tradíciót hoztak létre. A következő év is szólóprojektekkel telt, az X Japan csak négy koncertet adott. Az első kettő a The Great Music Experience nevű, nagy szabású koncertsorozat keretében volt májusban, ahol japán és nyugati zenészek egymás dalait adták elő a Tódaidzsi templomban. A másik kettő az év végi Tokyo Dome-fellépés volt, Aoi joru (青い夜; „Kék éjszaka”) és Siroi joru (白い夜; „Fehér éjszaka”) címmel.1995 novemberében indultak következő turnéjukra, Dahlia címmel. Erre az időszakra már a kevésbé harsány külső volt a jellemző. Bár a Dahlia album csak 1996. november 4-én jelent meg, a kislemezeket már jóval előbb kiadták. A lemez első volt az Oricon heti listáján, a megjelent hét kislemez közül pedig négy vezette a slágerlistát. A turnénak 1996. március 31-én kellett volna véget érnie, azonban hamarabb be kellett fejezniük, mert a március 13-i fellépés után Yoshikit nyaki gerincsérvvel diagnosztizálták. Év végén azért megtartották a szokásos Tokyo Dome-koncertsorozatot, Fukkacu no joru (復活の夜; „A feltámadás éjszakája”) és Mubóna joru (無謀な夜; „Vakmerő éjszaka”) címmel.1997. szeptember 22-én Yoshiki, hide, Pata és Heath sajtótájékoztatón jelentették be az X Japan feloszlását. Énekesük, Toshi úgy döntött, kilép az együttesből, mert a rockzenész lét nem volt számára érzelmileg kielégítő, egyszerűbb életet akart élni. Azt nyilatkozta, hogy már 1996 áprilisában meghozta ezt a döntést. 12 évvel később azonban bevallotta, hogy egy vallásos szekta befolyása alá került, akik agymosása elhitette vele, hogy a rockzene „az ördögtől való”. Fizikailag és pszichésen is bántalmazták, majd anyagilag is megkárosították, aminek következtében teljesen tönkrement. Az X Japan 1997. december 31-én tartotta utolsó koncertjét a Tokyo Dome-ban, The Last Live: Last Night címmel. A legutolsó közös fellépésük azonban a Kóhaku uta gasszen című televíziós műsorban volt ugyanaz nap, ahol a Forever Love című dalukat adták elő.
A feloszlás után több lemezt újra kiadtak, koncertfelvételek és válogatáslemezek jelentek meg, az együttes volt tagjai pedig folytatták korábban megkezdett szólótevékenységüket. Hide még 1994-ben adta ki első szólólemezét Hide Your Face címmel, majd az együttes feloszlása után tovább kísérletezett az alternatív hangzással, egészen 1998. május 2-án bekövetkezett haláláig. Két hónappal később megjelent a Zilch nevű amerikai együttese (ahol zenésztársai Ray McVeigh, Paul Raven és Joey Castillo voltak) 3.2.1. című lemeze. Harmadik szólólemeze, a Ja, Zoo szintén posztumusz jelent meg. Ez lett a legsikeresebb kiadványa, több mint egymillió példányban kelt el.Toshi szólókarrierje 1992-ben indult, majd az X Japan feloszlása után is folytatódott. Több mint 30 lemezt adott ki és 1999–2003 között több mint 3000 akusztikus koncertet tartott kisebb létszámú közönség előtt.
Pata és Heath először a Tribute Spirits című hide-emlékalbumon működtek együtt, hide turnézenekarának, a Spread Beavernek az egyik tagjával, I.N.A.-val. Ők hárman később létrehozták a Dope HEADz együttest, mely 2003-ig volt aktív. Heath folytatta szólókarrierjét, Pata pedig létrehozta az instrumentális Ra:IN együttest, melyhez később a Spread Beaver billentyűse, DIE is csatlakozott.Még az együttes feloszlása előtt Yoshiki Roger Taylorral, a Queen dobosával közösen vette fel a Foreign Sand című dalt, majd a Kissnek dedikált Kiss My Ass: Classic Kiss Regrooved válogatáslemezre szimfonikus zenekarra dolgozta át a Black Diamond című dalt.1998 után Yoshiki rendkívül aktív volt, közreműködött például Komuro Tecuja Globe nevű popegyüttesében, és számos művész producere volt, például a dél-koreai The TRAX rockegyüttesé. 2005-ben megjelent második klasszikus szólólemeze, az Eternal Melody II, 2007-ben pedig a Katakombák című amerikai filmhez komponált dalt a Violet UK nevű együttese számára Blue Butterfly címmel, valamint a filmzenében is közreműködött. 2006. augusztus 6-án Yoshiki részt vett az Otakon találkozón, ahol bejelentette, hogy S.K.I.N. néven új együttest alapít Gackttal közösen, és nem sokkal később csatlakozott hozzájuk Sugizo. 2007. május 25-én a Los Angeles-i JRock Revolution koncerten hivatalosan bejelentették, hogy Miyavi is részt vesz a projektben. Az együttes első és egyben utolsó élő fellépése Kaliforniában volt 2007. június 29-én az Anime Expón.
A Sports Nippon újságban megjelent cikk szerint Toshi 2006 novemberében kereste fel Yoshikit Los Angelesben, ahol együtt dolgoztak a Without You című, hide emlékének szentelt dalon. Toshi az önéletrajzi könyvében, majd a We Are X című dokumentumfilmben is azt vallotta, hogy eredetileg a Home of Heart szekta vezetőjének akaratából kereste fel Yoshikit, hogy próbálják meg újraegyesíteni az X Japant, mert a szektának pénzre volt szüksége; később azonban a Yoshikivel való együtt zenélés közben a feltörő emlékek és érzések hatására sikerült kitörnie a szekta hatása alól és önszántából akarni az újraalakulást. 2007. március 21-én Toshi a weboldalán bejelentette, hogy újra együtt dolgozik Yoshikival egy új projekten. Ezt követően felröppent a pletyka, hogy az X Japan újraegyesülhet, hogy Yoshiki turnét szeretne és Patával, valamint Heath-szel tárgyal ez ügyben.10 év után először, 2007. október 22-én jelentek meg együtt az X Japan tagjai Tokióban, hogy videoklipet forgassanak az I.V. című új dalukhoz. A dalt a Fűrész IV. című amerikai filmhez írta Yoshiki és a feloszlás előtti felállásban vehették fel, ugyanis hide korábban rögzített gitárjátékát is felhasználták. Az I.V. 2008. január 23-án jelent meg, és első helyet ért el az iTunes Store-on.
2008. január 20-án bejelentették, hogy március 28-án és 30-án két koncertet tartanak a Tokyo Dome-ban. A koncertsorozatot rendkívüli érdeklődés kísérte, elővételben mindkét koncertre elfogyott a jegy, emiatt március 29-re is meghirdettek még egy fellépést. A Resume Attack 2008 I.V. – Towards Destruction című koncertsorozat három estéjén (Night of Destruction, Night of Madness, Night of Creation) három vendéggitáros vette át hide szerepét: Wes Borland (Limp Bizkit), Richard Fortus (Guns N’ Roses) és Sugizo (Luna Sea). A március 28-i koncertet élőben közvetítette a fizetős Wowow csatorna. Az Art of Life dal közben hide hologramja jelent meg a színpadon (az 1993-as Tokyo Dome-felvétel alapján készítették). A hologram okozta technikai nehézségek miatt az első koncertet több mint két órával később kezdték, majd félbe kellett szakítani, mert Yoshiki összeesett a színpadon. A másik két koncert probléma nélkül zajlott, majd bejelentették, hogy július 5-én Párizsban lépnek fel. Emellett a New York-i Madison Square Gardenbe terveztek még egy koncertet, valamint Tajpejben egy újabbat.
2008. május 3-án és 4-én hide emlékkoncertet tartottak hide memorial summit címen, ahol az X Japan mellett fellépett T.M.Revolution, az Oblivion Dust, DJ Ozma, a Versailles, és egy fellépés erejéig újra összeállt a Luna Sea és a Phantasmagoria. Mintegy 100 000 rajongóra számítottak a szervezők. Június 8-án bejelentették, hogy az X Japan minden tervezett koncertjét el kell halasztani, mert Yoshikinak kiújult a nyaksérve. A párizsi koncertet 2009. november 22-re tolták el.2008. szeptember 15-én Yoshiki sajtótájékoztatón jelentette be, hogy az X Japan új dalon dolgozik. Azt is bejelentették, hogy karácsonykor és újévkor a Szaitama Super Arénában fognak koncertezni. A bejelentést követően Yoshiki promóciós turnéra indult Ázsiában. November 7-én az Avos francia jegyiroda bejelentette, hogy a párizsi koncert jegyeladását leállítják. Az X Japan francia nyelvű közleményben kért elnézést a koncert újabb halasztásáért, és azért, hogy a karácsonyi koncert is elmarad. A december 31-i koncertet végül megtartották az Akaszaka Blitzben.2009. január 15-én az együttes Hongkongba utazott, ahol 16-án és 17-én léptek fel. Május 1-jén bejelentették, hogy Sugizo állandó tagja lett az együttesnek. Mivel hidét továbbra is az együttes tagjaként tartották számon, így Sugizo hivatalosan a hatodik tagja az X Japannek. Az első koncertjüket az új felállással a Tokyo Dome-ban tartották másnap, ahol először adták elő új dalukat, a Jade-et. A korábban elhalasztott tajvani koncertet végül május 30-án tartották meg.2010. január 9-én az együttes Hollywoodba utazott, ahol négy videoklipet forgattak, a Rusty Nail, Endless Rain, I.V. és Jade című dalokhoz. Februárban Yoshiki megerősítette, hogy az X Japan augusztusban fellép a Lollapalooza fesztiválon. Később sajtótájékoztató keretében jelentette be, hogy az együttes Los Angelesbe helyezi át székhelyét, és koncerthelyszínt keresnek első hivatalos észak-amerikai koncertjükhöz. Azt is bejelentették, hogy a hatodik albumon dolgoznak.2010 márciusban Yoshiki pert indított a Nexstar Corporation ellen 375 millió jenes anyagi kár miatt. A céggel kötött szerződésük szerint a Nexstar használhatta az együttes egyes felvételeit, amelynek fejében 600 millió jent kaptak volna, ez azonban nem került kifizetésre. 2008 és 2009 között a cég több ázsiai koncertet szponzorált, az ezekből származó fellépti díjat és a termékeladásból származó bevételeket azonban nem fizették meg az együttesnek. A ki nem fizetett járandóság összesen 900 millió jen volt. A keresetben először csak 375 millió jent követeltek a cégtől, melyhez további 600 milliót terveztek adni, amennyiben a bíróság helyt ad a kérelemnek. 2014-ben Yoshiki megnyerte a pert, a tokiói bíróság 660 millió jen megfizetésére kötelezte a Nexstart.
Július 1-jén az együttes a Los Angeles-i Club Nokiában akusztikus koncertet tartott, és videoklipet vett fel a Born to Be Free című dalukhoz. Július 4-én Yoshiki és Toshi a párizsi Japan Expón lépett fel. Az elkövetkező hónapokban Yoshiki és az X Japan számos amerikai sajtóorgánumban szerepelt, például az ABC Newsban, a Los Angeles Timesban és a Chicago Sun-Timesban. Augusztusban ay X Japan fellépett a Lollapalooza fesztiválon Chicagóban. Ezt követően Yoshikival interjút készített a Phoenix New Times és az ABC News.2010. augusztus 14-én és 15-én az együttes a jokohamai Nissan Stadionban, Japán legnagyobb stadionjában lépett fel, a két koncerten összesen több mint 140 000 rajongó vett részt. A két estén korábbi basszusgitárosuk, Taiji is fellépett velük. (A zenész egy évvel később meghalt.) Nem sokkal a koncertet követően hide menedzsmentje, a Headwax Organization pert indított az X Japant menedzselő Japan Music Agency ellen hide képeinek jogtalan használatáért. A periratok szerint a cég azt állította, hogy kötöttek korábban szerződést, mely megengedte az X Japannek hide képmásának használatát, azonban a Nissan Stadionban tartott koncertek idején a szerződés már nem volt érvényben.Szeptember 25-től október 10-ig az X Japan Észak-Amerikában turnézott: Los Angelesben, Oaklandben, Seattle-ben, Chicagóban, Vancouverben, Torontóban és New Yorkban. December 17-én Yoshiki bejelentette, hogy az X Japan új, Scarlet Love Song című dalát a Buddha manga animációs adaptációjában fogják felhasználni.
2011. január 27-én bejelentették, hogy az X Japan három éves szerződést írt alá az EMI-jal, melynek keretében a kiadó a Jade című kislemezük amerikai disztribúcióját fogja végezni. A kislemez megjelenési dátuma március 15. volt, a stúdióalbumot pedig nyár végén szándékozták megjelentetni. Új világ körüli turnét is bejelentettek. Az X Japan március 6-án fellépett az Asia Girls Explosion nevű divatshown, melyet Yoshiki szervezett Jay FR-ral közösen. A március 11-i tóhokui földrengés és cunami miatt az együttes június 28-ra halasztotta a Jade megjelenését. Yoshiki árverésre bocsátotta egyik áttetsző Kawai versenyzongoráját, hogy a bevétellel a károsultakat segítsék.Június 8-án megjelent a Scarlet Love Song Japánban, amelyet a Jade követett június 28-án, mindkettőt iTunes Store-on adták ki. Június 28-án az együttes Londonban koncertezett, világ körüli turnéjuk első európai állomásán. Ezt egy párizsi fellépés követte július 1-jén, majd Utrechtben és Berlinben léptek színpadra.Az X Japan fellépett a 2011-es Summer Sonic fesztiválon augusztus 13-án és 14-én, Tokióban és Oszakában. A bevétel egy részét a cunami áldozatainak ajánlották fel. Szeptemberben Dél-Amerikában turnéztak, Santiagóban, São Paulóban, Buenos Airesben, Limában és Mexikóvárosban. Az ázsiai turné keretében Szöulban, Sanghajban, Hongkongban, Tajpejben és Bangkokban léptek fel október végén és november elején. A pekingi fellépésüket „szervezési és technikai hiba” miatt le kellett mondaniuk.Több mint két év inaktivitást követően az X Japan 2014. június 17-én The World: X Japan hacu no zenszekai best címmel újramaszterelt válogatásalbumot jelentetett meg, melynek digitális változata május 21-én már elérhető volt iTunes Store-on 111 országban X Japan World Best címmel. Szeptember 30-án és október 1-jén felléptek a Yokohama Arenában, melyet október 11-én újabb koncert követett, a Madison Square Gardenben, New Yorkban. Mindkét helyszínen előadták a Beneath the Skin feldolgozását, melyet Sugizo írt a Yoshiki által létrehozott S.K.I.N. számára 2007-ben. Szilveszterkor felléptek a Music Station Super Live 2014 műsorban, ez volt az együttes első televíziós fellépése 17 év után, utoljára 1997-ben a Kóhaku uta gasszenben léptek fel.
2015 júniusában Yoshiki bejelentette, hogy az X Japan hatodik nagylemeze 20 év után, 2016. március 11-én megjelenik. Azt is bejelentette az együttes, hogy a lemez megjelenésének másnapján a Wembley Arenában lépnek fel Londonban, ahol bemutatják az együttes történetét feldolgozó We Are X című dokumentumfilmet is. Június 28-án az együttes fellépett a Makuhari Messe-ben a Lunatic Fest keretében. A nagylemez első kislemeze, a Born to Be Free 2015. november 6-án jelent meg. 20 év után először turnézott Japánban az együttes, három koncertet adtak a Yokohama Arenában, majd Oszakában, Fukuokában, Hirosimában folytatták a turnét és december 14-én, a nagojai Nippon Gaishi Hallban fejezték be. Szilveszterkor 18 év után először újra részt vettek a Kóhaku uta gasszenben.2016. január 15-én Patát Tokióban kórházba kellett szállítani egy életét veszélyeztető vérrög miatt. A gitáros betegsége miatt az album kiadását és a londoni koncertet is elhalasztották, utóbbit 2017. március 4-én tartották meg. Patát végül operáció után, augusztus 10-én engedték ki a kórházból. Októberben az X Japan a Visual Japan Summiton lépett fel, ahol három koncertet adtak a Makuhari Messe csarnokban.2017. március 3-án megjelent a We Are X filmzenei albuma, mely 4. helyet ért el az Oricon nagylemezlistáján, 27. helyet a brit albumlistán, és 1. helyet a brit rock- és metálalbumok listáján. A londoni koncert előtti napon autogramosztást tartottak az Oxford Streeten lévő HMV zenei áruházban, ahol a filmzenei album minden fizikai példánya elfogyott. A dokumentumfilmhez írt La Venus című dalukat beválogatták a legjobb eredeti dalnak járó Oscar-díjra jelölt 91 dal közé. Áprilisban Yoshiki bejelentette, hogy a 6. album keverésén és maszterelésén dolgozik, és hogy a lemez „az elkövetkező hónapokban várható.” 2017. május 9-én az együttes menedzsmentje sajtóközleményben közölte, hogy Yoshiki nyakát azonnal meg kell operálni, az újabb műtét halaszthatatlanná vált, emiatt a 2017-es évre tervezett fellépéseket csúsztatni kényszerülnek. Június 9-én sajtótájékoztatón jelentették be, hogy a turnét nem halasztják el, hanem a koncerteket akusztikus formában tartják meg, mivel bizonytalan, hogy Yoshiki mikor ülhet újra dobok mögé. A koncerteket We Are X Acoustic Special Miracle: Kiszeki no joru (～奇跡の夜～; Hepburn: Kiseki no Yoru) 6 Days címmel tartották meg. 2017. december 31-én az együttes fellépett az év végi Kóhaku uta gasszen című televíziós műsorban, ahol az Endless Rain és a Kurenai című dalokból adtak elő részleteket, és Yoshiki az operációja óta először játszott újra dobon.2018. január 3-án bejelentették, hogy az együttes a Coachella Fesztiválon fog fellépni áprilisban az Egyesült Államokban. 2018. április 10-én és 11-én az együttes a tokiói Zepp Divercityben lépett fel, vendégzenészként Wes Borland, Richard Fortus és Miya (Mucc) közreműködésével. A koncertet egyes mozikban élőben lehetett megtekinteni Ázsia-szerte. Sugizónak gondja akadt a vízumigényléssel az Egyesült Államokba, így kérdésessé vált fellépése a Coachella fesztiválon, végül azonban időben megkapta a vízumot. A fesztivál második hétvégéjén fellépett az együttessel Marilyn Manson is, aki Sweet Dreams című dalát adta elő Yoshiki zongorakíséretével. Júliusban bejelentették, hogy az együttes Hyde közreműködésével betétdalt vett fel a Singeki no kjodzsin című anime 3. évadjához, Red Swan címmel. A dal különlegessége, hogy az együttes énekese, Toshi nem szerepel a dalban, és az X Japant csak két tagja, Yoshiki és Sugizo képviseli. Később a dal mégis Yoshiki feat Hyde megjelöléssel jelent meg, nem X Japan-dalként. Júliusban azt is bejelentették, hogy az együttes fellép a TV Asahi Dream Festival rendezvényen szeptember 15-én. Szeptemberben három nagyszabású koncertet terveztek a 33 000 fős Makuhari Messe csarnokban 3 Deep Red Nights címmel, ebből kettőt sikerült megvalósítani, mivel a szeptember 30-i tájfun miatt az utolsó koncertet a rajongók biztonsága érdekében inkább lefújták. A jegyeket visszatérítették, ám az együttes megtartotta a koncertet az üres csarnokban, melyet élőben közvetített a WOWOW csatorna és Yoshiki Niconico online csatornája.
Az X Japan zenéje az amerikai és brit glam és heavy metal korszak hatására formálódott, jellemzőek rá a speed metal, illetve a power metal jegyei, ugyanakkor erőteljes szimfonikus hatás is érződik a stílusukon (például a Kurenai, Silent Jealousy esetében), illetve rockballadákat is előszeretettel adnak elő (Endless Rain, Forever Love). Több dalukban szimfonikus hangszerelést használnak, különösen a hosszabb kompozícióknál, mint amilyen a 10 és fél perces Tears, a Crucify My Love vagy a 29 perces Art of Life. Dalszövegeik jó része japán nyelvű, többször az angol és a japán nyelv váltakozik is a szövegben, de vannak teljesen angol nyelvű dalaik is, mint például a Kurenai Vanishing Vision albumon megjelent verziója. A MetalSucks magazin szerint az X Japan zenéje „rengeteg hangszert alkalmaz, a hangszerelés csaknem progresszív rockra emlékeztet.” Josephine Yun szerint az X Japan zenéje, bár nyugati alapokból táplálkozik, sajátosan japán jelleget is hordoz, mely segített nekik megtörni a rockzenével kapcsolatos ellenállást Japánban és megnyitni az utat a visual kei művészek előtt.
Az együttes dalainak nagyobb részét Yoshiki írta, a többi tag kisebb mértékben járult hozzá a lemezekhez. Hide több dalban is közreműködött dalszerzőként, köztük a Scars kislemezen, Pata egyetlen megjelent saját szerzeménye a White Wind from Mr. Martin (Pata’s Nap) című dal a Jealousy albumon. Toshi néhány dalhoz írt szöveget, Taiji két legemlékezetesebb szerzeménye pedig a Voiceless Screaming és a Desperate Angel. Heath a Wriggle című instrumentális dalt írta Patával közösen az 1996-os Dahlia című albumra. Az 1989-es Blue Blood albumon az Easy Fight Rambling esetében az együttes maga van feltüntetve dalszerzőként. A stabil felállás előtti időkből csak az Orgasm kislemezen megjelent Time Trip Loving című dal született más szerzőtől, Jun komponálta a zenét és Toshi írta a szöveget. 2010-ben bejelentették, hogy Sugizo írt néhány dalt az X Japan következő albumához, de 2017-ig bezárólag erről további információt nem adtak. 2014-ben Yoshiki azt nyilatkozta, az új dalok nagyon kemények, ugyanakkor dallamosak és jelenkoriak lesznek.Yoshiki saját bevallása szerint a rockdalokat kottára komponálja, csak később ülteti át a szólamokat hangszerre. Együttese tagjainak is kottán szokta kiosztani a részeket, eleinte azonban csak Toshi tudott kottát olvasni, a többieknek ezt meg kellett tanulniuk. Maximalista producernek tartja magát, aki korábban képes volt egymás után többször újravenni mindent, amíg el nem érte azt a hangzást, amelyet kottaírás közben elképzelt. Az X Japan eklektikus hangzása miatt nem találtak maguknak megfelelő producert, Yoshiki maga végezte a produceri munkálatokat. A dalszövegeiben eleinte a saját személyes traumáit dolgozta fel, például azt a haragot, amelyet édesapja öngyilkossága váltott ki belőle, később azonban tudatosan igyekezett pozitívabb üzeneteket ültetni a szövegekbe.Yoshiki a koncerteken dobon és zongorán játszik, Sugizo az elektromos gitár mellett hegedűn is. Az együttes elhunyt társaik, hide és Taiji korábbi hang- és videofelvételeit is felhasználja az élő fellépéseken, valamint előre felvett vonós felvételekkel dolgoznak a szimfonikus részeknél.
Az X Japan megjelenését a glam rock, a Kiss, David Bowie, valamint a hagyományos japán kabuki színház inspirálta, ahol századok óta elfogadott dolog volt, hogy férfiak női szerepeket játszottak. A későbbi visual kei művészek is gyakran nyúltak androgün motívumokhoz, öltöztek nőnek a színpadon. Josephine Yun szerint „akárcsak a zenéjük, az X megjelenése is egyedi volt. Széles vállú Toshi bőrbe és fémbe bújt, úgy nézett ki, mint a Gundam anime egyik szereplője. Taiji tökéletes, csinos glammel cicomázta magát. Pata védjegyévé vált álmos, visszafogott viselkedése, meg a whiskys üveg a kezében, miközben hide állandóan feltüzelte a közönséget. Yoshiki pedig maga volt a megtestesült paradoxon: az egyik pillanatban boszorkányosan nőies volt, a másikban szó szerint csonttörő hurrikánként pusztított a színpadon. A brutális erő és a tünékeny szépség egyensúlya volt az X védjegye”.
Korai megjelenésüket az erős smink jellemezte, sötét szemfestékkel, arcfestéssel, magasra tupírozott hajjal, melyet az egyik kritikus „felhőkarcoló-frizurának” nevezett. Yoshiki csipkeruhás és -harisnyás, gyöngynyakláncos, nőies megjelenését „dekadensnek” titulálták. Az együttes a glam-gothhoz hasonló kiegészítőket is használt (fémékszerek, keresztmotívumok). A színpadképük is a kettősséget szimbolizálta, az erőteljes, „maszkulin” heavymetal-dalokat Toshi magas tenor hangja és Yoshiki lágy zongoraszólói ellensúlyozták, melyek közben nőiesen viselkedett és női ruhához hasonló, hosszú köpenyt viselt.
Az 1995-ös Dahlia album megjelenésekor az együttes már enyhített a színpadi arculatán, levágatták a hajukat és fellépőruhának is kevésbé meghökkentő, inkább a rockosabb irányzatot követő öltözéket választottak. Egy 2010-es interjúban Yoshiki úgy nyilatkozott, hogy az erőteljesebb smink és kinézet elhagyása a fejlődésük része volt, de továbbra is használnak sminket, „néha sokat, néha kevesebbet”, és még mindig visual kei együttesnek tartják magukat.
Az X Japant a glam rockhoz hasonló, visual kei elnevezésű japán zenei mozgalom egyik alapítójaként tartják számon, a név feltehetően az együttes „Psychedelic Violence Crime of Visual Shock” (A vizuális sokk pszichedelikus erőszak(os) bűntette) szlogenjéből származik. 2011-ben Yoshiki az együttes korai időszakáról azt nyilatkozta: „mikor létrehoztuk az együttest, a gond az volt, hogy nem tartoztunk sehova. Nagyon kemény zenét játszottunk, kilónyi smink volt rajtunk, és őrült ruhákat viseltünk. Nem is tartozhattunk sehová. […] Csináltuk, amit jónak láttunk, és ebből egyszer csak visual kei lett.” Mindazonáltal Yoshiki úgy véli, a visual kei nem egy zenei műfaj, hanem sokkal inkább szellemiség: „szerintem egyfajta szabadság, az önkifejezésé, az önleírásé.” Josephine Yun szerint az X Japan „olyan együttes lett, mely felperzselte a színteret, egy új mozgalom, a visual kei fejlődésének katalizátora lett, mely a glam rock hamvaiből született meg.” 1998-ban, hide halálát követően Steve McClure a Billboard magazinban azt írta, „véget ért egy korszak”: „Az X volt a visual kei együttesek első generációja, […] A következő generációk úgy érezhetik, ennyi, most nálunk a labda.”
Számos együttes és művész – különösen a visual kei műfajában alkotók – nyilatkoztak úgy, hogy hatással volt a művészetükre az X Japan zenéje, vagy hogy felnéznek rájuk. Ilyen például Miyavi, a Dir en grey, Syu a Galneryus együttesből, a The Gazette, Mao, a Sadie énekese, Kavaucsi Tóru az 12012 együttesből, Maya az LM.C együttesből, a Flow, Yuuki az Unsraw együttesből, DJ Ozma, Kei a Dio – Distraught Overlord együttesből, aie a Deadmanből, Jin a Screwból, a Daizystripper együttes, vagy a tajvani Mayday együttes. A Versailles az X-et és a Luna Seát nevezte meg zenéjüket befolyásoló együttesekként, énekesük, Kamijo szerint pedig „nem nagyon van a japán zenei életben olyan, akire ne lettek volna hatással.” Leda, a Galneryus és Deluhi együttesek tagja úgy nyilatkozott, őt nem is érdekelte a zene egyáltalán, amíg egy barátja X Japan- és Luna Sea-dalokat nem játszott le neki, és az X Japan zenéjét személyes „Bibliájának” tekinti. Marty Friedman (Megadeth) szerint az X Japan a visual kei legnagyobb együttese, valamint „zeneileg a legváltozatosabb is”, és úgy nyilatkozott, az X Japan miatt kezdett érdeklődni a japán rock iránt.
Az együttes népszerű volt a lázadó fiatalság körében, akik az Asiaweek szerint vonzónak találták az X Japan által közvetített elidegenedés és frusztráció tematikáját. Az X Japan „dühös zenéje” elutasította a japán társadalom konformista szabályait, melyek mindenkit egyformára kívántak alakítani. 1998-ban Bryan Burton-Lewis rádiós és televíziós személyiség szerint Japánban leginkább a vidéki fiatalokat fogta meg az X Japan zenéje, akik épp lázadó korszakukat élték: „Az életüket is felteszik arra, hogy X-rajongók: úgy öltözködnek, egész lényükből sugárzik.” A Global Metal című dokumentumfilmben Yoshiki azt nyilatkozta, hogy a zeneipar és a média ki nem állhatta őket, interjút sem akartak készíteni velük, de „eladtunk 20 millió albumot, nem volt választásuk.”
Az X Japan volt az egyik első japán előadó, akik úgy értek el mainstream sikereket, hogy közben független kiadónál voltak. Ők voltak az első modern rockegyüttes Japán történelmében, akik országos televízióban szerepeltek és az első hazai együttes, akik háromszor egymás után töltötték meg a Tokyo Dome-ot. 1990-ben elnyerték a Japan Gold Disc Award legjobb új előadójának járó díjat. A HMV Japan 40. helyre sorolta őket minden idők 100 legfontosabb japán popelőadójának listáján; az Oricon szavazásán pedig, ahol a japánok megnevezhették azokat az előadókat, akiket a jövő generációnak is ismerniük kell, harmadik helyen végeztek. 2007-ben a Rolling Stone Japan 15. helyre sorolta a Blue Blood albumot a minden idők 100 legjobb japán rocklemezeinek listáján. 2011-ben a Consequence of Sound magazin a Top 15 Cult Acts közé sorolta. 2012 áprilisában elnyerték a Revolver Golden Gods Awardon a legjobb nemzetközi előadó díját. A 2012-es Loudwire Music Awardson a leghűségesebb rajongók díját vihették haza, majd ezt 2015-ben ismét elnyerték. Az LA Weekly 2014 októberében a 10 legjobb progresszív metálegyüttes közé sorolta az X Japant. 2017 márciusában a Loudwire a legjobb japán metálegyüttesnek nevezte meg.Az X Japan a rockzenei iparon kívül is otthagyta kézjegyét. 1999-ben a japán kormány felkérésére Yoshiki Akihito császár koronázásának 10. évfordulójára írt és adott elő egy klasszikus szerzeményt. 2012-ben a zenész a 69. Golden Globe-gála zenéjét komponálta. Japán korábbi miniszterelnökéről, Koizumi Dzsunicsiróról köztudott, hogy elkötelezett rajongója az X Japannek, pártja, a Liberális Demokrata Párt 2001-ben több reklámfilmjében is felhasználta az együttes Forever Love című dalát. Koizumi befolyásának köszönhetően jött létre Jokoszuka városában a hide emlékének szentelt múzeum. Tatejama városában rajongók üzemeltetik az X Múzeumot, ahol az együttes korai időszakának tárgyi emlékei láthatóak, például Yoshiki első dobfelszerelése.
Sugizo – szólógitár, hegedű, háttérvokál (2008: turnézenészként; 2009-től állandó tagként)
Izumiszava Judzsi (Terry) (泉沢裕二; Hepburn: Izumisawa Yuji) – gitár (1982–85, †2002)
Az együttes továbbra is tagokként tartja számon Taijit és hidét, minden koncertjen bemutatják őket a közönségnek, valamint egyes dalokban korábbi felvételeiket is felhasználják, audio- vagy videofelvétel formájában.
Az X Japan nyolcszor lépett fel az NHK televízió presztízses év végi műsorában, a Kóhaku uta gasszenben.
↑ Chicago Sun-Times:  „X Japan: They're huge (really), and they're (finally) coming to the U.S.”, Chicago Sun-Times, 2010. augusztus 1.. [2013. május 24-i dátummal az eredetiből archiválva] (Hozzáférés ideje: 2013. május 5.) (angol nyelvű) 
↑ Eastern Standard Time:  Jeff Yang, Dina Can, Terry Hong. Eastern Standard Time (angol nyelven). Boston: Houghton Mifflin, 264. o. (1997. július 24.). ISBN 0-395-76341-X 
↑ Extasy Records:  Extasy Records company profile (angol nyelven). Extasy Records. [2007. szeptember 28-i dátummal az eredetiből archiválva]. (Hozzáférés: 2007. augusztus 6.)
↑ Fuse:  Benjamin, Jeff: Inside X Japan's long-awaited Wembley Arena concert (angol nyelven). Fuse, 2017. március 10. (Hozzáférés: 2017. március 10.)
↑ Global Glam:  szerk.: Ian Chapman, Henry Johnson: Global Glam and Popular Music: Style and Spectacle from the 1970s to the 2000s. Routledge, 203–205. o. (2016). ISBN 9781317588191 
↑ Iyashi no Concert:  Interview with Toshi (japán nyelven). iyashi-no-concert.com. [2007. december 15-i dátummal az eredetiből archiválva]. (Hozzáférés: 2007. augusztus 6.)
↑ Jrock, Ink:  Josephine Yun. X Japan, Jrock, Ink.: A Concise Report on 40 of the Biggest Rock Acts in Japan (angol nyelven). Stone Bridge Press (2005). ISBN 9781880656952 
↑ Jrockrevolution.com 1:  Indies eXplosion: The Early History of X JAPAN (angol nyelven). JRock Revolution, 2007. október 29. [2015. július 1-i dátummal az eredetiből archiválva]. (Hozzáférés: 2013. március 17.)
↑ Jrockrevolution.com 2:  The Jrock Legend: X JAPAN (angol nyelven). jrockrevolution.com. [2015. október 23-i dátummal az eredetiből archiválva]. (Hozzáférés: 2010. szeptember 3.)
↑ MetalSucks:  EXCLUSIVE INTERVIEW WITH X JAPAN’S YOSHIKI HAYASHI (angol nyelven). MetalSucks, 2010. október 8. (Hozzáférés: 2017. április 18.)
↑ New York Times:  Strauss, Neil. „The Pop Life: End of a Life, End of an Era”, The New York Times, 1998. június 18. (Hozzáférés ideje: 2007. augusztus 6.) (angol nyelvű) 
↑ Oricon Singles:  Ｘ　ＪＡＰＡＮのシングル売り上げランキング (japán nyelven). oricon.co.jp. Oricon. [2012. december 5-i dátummal az eredetiből archiválva]. (Hozzáférés: 2011. december 10.)
↑ Rolling Stone:  „X Japan's Incredible Ride: Meet Rock's Most Flamboyant Survivors”, Rolling Stone, 2010. október 10. (Hozzáférés ideje: 2017. május 10.) (angol nyelvű) 
↑ We Are X:   We Are X - Limited Edition Mondo Steelbook (Blu-ray disc). Passion Pictures/Manga Entertainment.
↑ Yoshiki bio:  小松成美. Yoshiki/佳樹 (japán nyelven). 角川書店 (2009). ISBN 9784048836876
Ez a szócikk részben vagy egészben  a   X Japan című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Xabi Alonso (ˈʃabi aˈlons̺o), teljes nevén Xabier Alonso Olano (Tolosa, 1981. november 25. –) baszk származású spanyol labdarúgó, aki a Bayern Münchenben játszott középpályásként. Testvére, Mikel és apja, Miguel Ángel szintén labdarúgók.
Karrierjét az egyik legismertebb baszk csapatban, a Real Sociedadban kezdte. Egy évig az SD Eibarban volt kölcsönjátékos, majd visszatért a csapathoz, és a 2002–03-as szezonban, amikor a Real Sociedad nagy klubsikert elérve második lett, már ő is játszott.
2004 nyarán 10,5 millió fontért a Liverpool játékosa lett. Első szezonjában rögtön BL-győztes lett csapatával. Egy évvel később kupa- és szuperkupa-győztes lett. Öt évet töltött az angol csapatnál, ezalatt 141 mérkőzésen lépett pályára, amelyen 15 gólt szerzett.
2009-től 2014-ig a Real Madrid játékosa volt. 2009-ben ismét hivatalba lépő elnök, Florentino Pérez egyik igazolása volt. Vételára ekkor már 30 millió font volt.
A válogatottban 2003-tól 2014-ig szerepelt. Ez idő alatt négy nagy tornán vett részt. 2008-ban és 2012-ben Európa-, 2010-ben pedig világbajnok lett.
Övé a legmesszebbről lőtt akciógól rekordja (64 méter) a Premier League-ben. Ezt a találatot a Newcastle ellen szerezte még 2006-ban.2017. május 20-án végleg befejezte labdarúgó-pályafutását a Bayern Münchennél.
Alonso egy kis baszk városban, Tolosában született. Apja, Miguel Ángel Alonso is labdarúgó volt, háromszoros bajnok, ebből kettőt fia későbbi csapatával, a Real Sociedaddal, egyet pedig a Barcelonával nyert, ezenkívül hússzor szerepelt a válogatottban, ahol egy gólt szerzett. Apja labdarúgó karrierjének változásával összhangban gyermekkorának első hat évét Barcelonában, majd San Sebastiánban töltötte.Labdarúgó karrierjéhez szövődő legenda szerint a kitűnő baszk edző, Javier Clemente San Sebastián egyik utcáján látta meg őt először. Foci közben társaihoz képest olyan kiemelkedően jól játszott, hogy elhívta a városi klub utánpótlásbázisába.Gyerekkorában sok időt töltött a Playa de la Conchán, a baszk tengerparton, és testvérével, Mikellel együtt a Sabadellnél kezdett edzeni. Játékára apja volt nagy hatással, aki ugyancsak inkább a jó passzra, mint a góllövésre fektette a hangsúlyt.Szülei odafigyeltek nyelvi képzésére is, hiszen 16 éves korában Írországban, Kells városban töltötte a nyarat az O'Brien családnál, hogy tökéletesítse angol nyelvtudását. Itt megismerkedett továbbá a kelta futballal is, ami a labdarúgásnak egy változata.Még gyerekkorában barátkozott össze a jelenleg Angliában játszó Mikel Artetával. Ők ketten sokáig együtt játszottak az Antiguoko nevű spanyol ifjúsági csapatban, ám később Arteta a Barcelona, Alonso pedig a Real Sociedad akadémiájára került.
Első mérkőzését a Real Sociedad felnőttcsapatában 1999 decemberében, a CD Logroñés elleni kupameccsen játszotta. Ebben a szezonban több mérkőzésen nem lépett pályára, azonban a következőben kölcsönadták őt az akkor még másodosztályú Eibarnak. Itt állandó kezdő volt. A Real Sociedadnál eközben nem úgy alakultak a dolgok, ahogy azt eltervezték, a csapat 2001 elején utolsó is volt a tabellán. Több edzőváltás következett, két hónapig apja is irányította a csapatot. A megbízott edzők után végül a walesi John Toshacket nevezték ki a csapat élére, aki visszahívta őt a kölcsönből. Egy meglepő húzással őt jelölte ki csapatkapitánynak is. A szezon végére, többek között Alonso jó játékának is köszönhetően a baszk együttes elkerült a kiesőzónából, és tizennegyedik helyen végzett.A 2001–02-es idény során megszerezte első gólját, a szezont egyébként három találattal zárta. A klub nem lépett sokat előre, mindössze egy helyet javítva tizenharmadikként zárt. A vezetőség emiatt úgy döntött, hogy meneszti Toshacket, helyére Raynald Denoueix-t nevezték ki.A következő szezon volt a klub legjobb szezonja az utolsó bajnoki cím, vagyis 1982 óta. A Sociedad második lett, mindössze két ponttal lemaradva a Real Madrid mögött úgy, hogy egészen az utolsó fordulóig esélye volt a bajnoki cím megszerzésére. Ez új pontrekordot, valamint Bajnokok Ligája-szereplést jelentett. A csapat sikereiben szerzett érdemeiért Alonso az év végén megkapta a Don Balón-díjat a legjobb spanyol játékos kategóriájában. Mindent egybevéve tizenkét gólt szerzett a különböző sorozatokban. Ekkor kapott először meghívót a válogatottba is, a szövetségi kapitány, Iñaki Sáez, egy Ecuador elleni barátságos összecsapáson hívta be őt először.A soron következő szezon vegyesen sikerült az ő és csapata szempontjából. Bár a BL-ben a csapatnak sikerült továbbjutnia csoportjából, a bajnokságban csak a tizenötödik helyen végzett. Ekkor már több nagy csapat, köztük a Real Madrid is szerette volna leigazolni, ám a „királyi gárda” ekkor még nem járt sikerrel.A nyár folyamán érkezett a Sociedadhoz barátja, Mikel Arteta. Ők ketten végül tétmérkőzésen soha nem játszhattak együtt, ugyanis nem sokkal később Alonso a Liverpool játékosa lett 10,7 millió font ellenében.
Alonso és korábban Barcelonás honfitársa, Luis García a szintén spanyol vezetőedzővel, Rafael Benítezzel együtt érkezett a csapathoz. Első mérkőzését a bajnokságban a Bolton elleni idegenbeli mérkőzésen játszotta. Bár a Liverpool kikapott, Alonso a sajtó részéről mégis pozitív kritikákat kapott. Első gólját a Fulham ellen szerezte. Ezen a meccsen egyébként a Liverpool a félidőben már kétgólos hátrányban volt, ám többek között Alonso félidei becserélésének, majd jó játékának köszönhetően végül 4–2-re nyerni tudott.Később további fontos gólokat szerzett, ilyen például az első hazai pályán szerzett találata az Arsenal ellen. Ekkor már egyre jobban érezte magát Angliában. A sérülésből visszatérő csapatkapitánnyal, Steven Gerrarddal jól működő párost alkottak a középpályán, azonban 2005-ben, újév napján, a Chelsea ellen bokatörést szenvedett Frank Lampard belépője után, emiatt három hónapot kellett kihagynia.Visszatérésére a BL-negyeddöntőben, a regnáló olasz bajnok, a Juventus elleni negyeddöntő visszavágóján került sor. Bár nem volt tökéletes fizikai állapotban, Gerrard távollétében mind a 90 percet végigjátszotta. Torinóban elért 0–0-jának köszönhetően a Liverpool jutott tovább az elődöntőbe. A Chelsea elleni elődöntő első mérkőzésén sárga lapot kapott, így a visszavágót kénytelen volt kihagyni, de csapata végül Luis García góljával kivívta a továbbjutást.A döntő első félidejében a Milan már háromgólos előnyre tett szert, azonban a második félidőben a Liverpool drámai felzárkózást produkált. 3–2-es Milan-vezetésnél a „Pool” tizenegyest kapott, és az előzetes megbeszélések szerint ennek végrehajtója Alonso volt. Bár a büntetőt elsőre kihagyta, a kipattanót a léc alá zúdította, döntetlenre alakítva az állást. A hosszabbításban nem született gól, a tizenegyespárbajt pedig a Liverpool 3–2-re megnyerte, így övé lett a trófea. A győztes szakvezető, Benítez, Alonso játékát is kiemelte a győzelem megszerzésének okai között.
A 2005–06-os szezon során gyakorlatilag minden meccsen játszott, ugyanis elkerülték a sérülések. Mohamed Sissoko érkezésével nagyobb volt a konkurencia a posztján, azonban Gerrard sérülékenységének és a Benítez által kedvelt 4–5–1-es formációnak köszönhetően játszani tudott. Szintén játszott minden egyes BL-meccsen is, azonban a címvédés, mint előtte senkinek, a Liverpoolnak sem sikerült, ugyanis már a kieséses szakasz legelső körében, a nyolcaddöntőben búcsúzott a Benfica ellen.
2006. január 3-án, a Luton Town FC elleni kupamérkőzésen először szerzett tétmérkőzésen két gólt. Két gólja közül az utóbbi volt a látványosabb, ugyanis közel 60 méterről, bőven a felezővonal mögül talált a hálóba. Ez a mérkőzés egy angol fogadó számára is nagy szerencsét hozott, hiszen 200 fontot tett arra a bajnokság előtt, hogy Xabi Alonso lő egy gólt az idény során a félpályán túlról. Ezt a fogadást Xabi a Luton ellen hozta, és ez a merész brit fogadónak 25 000 font nyereményt jelentett. A Liverpool 3–1-es hátrányból végül 5–3-ra nyerni tudott.
A kupadöntőt Alonso egy korábbi sérülés miatt nem tudta végigjátszani, azonban így is sikerült gólpasszt adnia. A Liverpool tizenegyesekkel diadalmaskodott a West Ham felett.
2006. szeptember 20-án, a Newcastle ellen, pályafutása egyik leglátványosabb találatát szerezte. Mintegy 64 méterről, vagyis bőven saját térfeléről talált az ellenfél kapujába. Előző gólját a Luton ellen ugyanígy szerezte, így egymás után két gólt is a saját térfeléről lőtt.2007. június 8-án öt évvel meghosszabbította szerződését. A szezon egyébként jól indult számára, Gerrard hiányzásával ugyanis nagyobb szerep hárult rá. A nyomást jól viselte, az újonc Derby ellen kétszer is betalált a 6–0-ra megnyert meccsen. Később egy Portsmouth ellen összeszedett sérülés miatt hathetes pihenőre kényszerült.Lábközépcsont-sérüléséből 2007 végén tért vissza, azonban komoly konkurenciái akadtak a jó formában lévő Lucas Leiva és Javier Mascherano személyében. Ebben a szezonban, egészen pontosan 2008. január 12-én játszotta századik bajnokiját a Liverpool színeiben, a Middlesbrough ellen.
A szezon elején felmerült a távozás lehetősége, ugyanis a Liverpool megpróbálta leigazolni Gareth Barryt. Bár nem távozott, elégedetlen volt a játéklehetőségek hiánya miatt.A Liverpool jól kezdte a szezont, és ebben nagy szerepe volt neki is. Ő lett az első játékos az idény során, aki 1000 jó passzt ki tudott osztani. Utolsó gólját liverpooli színekben a Hull ellen szerezte.
2009. augusztus 5-én, 30 millió font körüli összegért lett a Real Madrid játékosa. Sokáig úgy gondolta, nem távozik Liverpoolból, azonban a Benítezzel történt kisebb-nagyobb viták után meggondolta magát. A csapatkapitány, Steven Gerrard csalódottságát fejezte ki Alonso távozását illetően, illetve ennek is tudta be a Pool gyenge szezonkezdését.Első gólját új csapata színeiben a Villarreal 6–2-es kiütésekor szerezte február 10-én, tizenegyesből. Hacsak nem volt sérült vagy eltiltott, minden bajnoki és BL-meccsen kezdőként kapott lehetőséget Manuel Pellegrini vezetőedzőtől. A Real a bajnokság végén 96 ponttal másodikként zárt, vagyis a „királyi gárda” is megdöntötte az előző pontrekordot, mégsem tudott bajnoki címet szerezni, ugyanis az FC Barcelona 98-at szerzett. Év végén a Marca sportnapilap szavazásán az egyetlen Real-játékos lett Cristiano Ronaldo mellett, aki bekerült az év csapatába. Ezenkívül jelölték a liga legjobb középpályásának is, Xavival és Javi Martínezzel együtt.Több spanyol sajtóorgánum a „La Barba Roja”, vagyis a „Vörösszakáll” becenevet adta neki. Ez a Real szurkolói körében is elterjedt.
Az új idényt a csapat új vezetőedzővel, az Internazionalétól szerződtetett José Mourinhóval kezdte. Alonso Guti távozásával megkapta a 14-es számú mezt. Az évad során egyetlen gólt szerzett, augusztus 14-i, FC Barcelona elleni szuperkupa-mérkőzésen.
Harmadik madridi szezonját ismét egy szuperkupa-góllal kezdte, ismét a Barcelona ellen. 2011. szeptember 21-én lejátszotta századik hivatalos mérkőzését a Real Madrid színeiben, a Racing de Santander ellen 0–0-ra végződő bajnokin.
Ebben a szezonban egy év szünet után a bajnokságban is betalált, és továbbra is a legtöbb mérkőzésen kezdőként kap játéklehetőséget. Xabi Alonso értékes játékával segítette hozzá a Real Madridot 32. bajnoki címéhez.
2014. augusztus 29-én 2 évre írt alá a Bayern Münchenhez. Első mérkőzését a bajor klub színeiben a Schalke 04 elleni 1-1-es döntetlenre végződő idegenbeli mérkőzésen játszotta. Szeptember 27-én új rekordot állított fel a német bajnokságban: az 1. FC Köln elleni 2–0-ra megnyert idegenbeli mérkőzésen 198 sikeres passzot osztott ki. Első gólját új csapatában október 18-án az SV Werder Bremen elleni 6–0-ra megnyert mérkőzésen szerezte szabadrúgásból a labdát a sorfal alatt elgurítva.2017. március 9-én a klub televíziójának élő adásában jelentette be, hogy felhagy a profi futballal.
Először a 2004-es Európa-bajnokságon szerepelt a válogatottal. Mindhárom csoportmeccsen, vagyis Oroszország, Portugália és a később győztes Görögország ellen is játszott. A spanyoloknak nem sikerült a csoportból való továbbjutás, mivel utóbbi két ellenfelétől egyaránt vereséget szenvedett.
A két évvel későbbi világbajnokságon Ukrajna ellen ő szerezte a válogatott első gólját a tornán, ez egyben az ő első gólja is volt a nemzeti csapat színeiben. A csoportelsőség ellenére Spanyolország már rögtön a nyolcaddöntőben kiesett, ahol a francia válogatott jelentett túl nagy feladatot számára.A 2008-as Európa-bajnokságon javarészt csere volt, azonban a kulcsemberek pihentetése miatt az utolsó csoportmeccsen csapatkapitányként vezethette ki a spanyolokat, és ő lett a mérkőzés legjobbja. A nagy konkurenciát mutatja, hogy ezzel együtt sem sikerült megtartania kezdőcsapatbeli pozícióját. A spanyolok 44 év után tudtak ismét felnőtt világversenyen győzni, Alonso a hatból négy mérkőzésen játszott.A 2010-es vb-n már az összes meccset végigjátszotta, és nagy szerepe volt abban, hogy a spanyolok megszerezték történetük első világbajnoki címét. A döntő 26. percében Nigel de Jong egy rendkívül durva szabálytalanságot követett el ellene. Egy átlagos, labdáért folytatott párharcot követően teli talppal találta el Alonso mellkasát. Bár ápolni kellett, nem sokkal ezután mégis folytatta a játékot.
2018. augusztus 29-én bejelentették, hogy visszatér a Real Madridhoz és az U13-as csapat edzője lesz. 2019. július 10-én hivatalosan jelentette be a Real Sociedad csapata, hogy a harmadosztályban szereplő második csapat vezetőedzője lett.
Felesége Nagore Aranburu, első gyermekük 2008. március 11-én született, a fiú a Jontxu nevet kapta. Mivel a gyermek születésekor mindvégig feleségével maradt, kénytelen volt kihagyni egy Internazionale elleni BL-mérkőzést, emiatt kisebb összetűzésbe keveredett a vezetőedzővel, Rafa Benítezzel. 2010. március 30-án született meg második gyermekük, a lány az Ane nevet kapta.Jó kapcsolatot ápol a jelenleg az Arsenalban játszó Mikel Artetával, akivel gyerekkorában egy utcában lakott. Arteta részben Alonso meggyőzésének köszönhetően igazolt korábban a kisebbik liverpooli csapathoz az Evertonhoz.Testvére, Mikel, szintén szerepelt rövid ideig Angliában, egy szezonon keresztül kölcsönben a Boltonnál. Mivel nem váltotta be a hozzá fűzött reményeket, egy év elteltével visszatért az őt kölcsönadó Real Sociedadhoz. Másik testvére, Jon, játékvezetőként tevékenykedik.
²Tartalmazza az Európai Szuperkupa, a Klubvilágbajnokság, a Community Shield és a Spanyol szuperkupa mérkőzéseket.
Xabi Alonso profilja (angol nyelven). LFChistory.net. (Hozzáférés: 2010. december 22.)
Xabi Alonso: „Mindig szivesen térek haza” (magyar nyelven). A Real Madrid legnagyobb magyar szurkolói oldala, 2010. szeptember 16. (Hozzáférés: 2010. december 22.)
Xabi Alonso's Goal V Luton (A félpályán túlról szerzett gól). YouTube. (Hozzáférés: 2010. december 22.)
Luton v Liverpool Alonso goal (A félpályán túlról szerzett gól szurkolói felvétel). YouTube. (Hozzáférés: 2010. december 22.)
A xenon (INN) egy kémiai elem, vegyjele Xe, rendszáma 54. Színtelen, szagtalan, nehéz nemesgáz, előfordul kis mennyiségben a Föld atmoszférájában is (9·10−5 térfogatszázalék, 4·10−5 tömegszázalék). Bár kémiailag általában közömbös, ismert néhány reakciója, például melynek során xenon-hexafluoroplatinát, az elsőként előállított nemesgázvegyület keletkezik.A természetben előforduló xenonnak kilenc stabil izotópja van. Ezen felül további 40 nem stabil, radioaktív izotópja létezik. A xenon izotópjainak aránya fontos eszköz a Naprendszer történetének vizsgálatakor. A xenon-135 maghasadás következtében jön létre, és az atomreaktorokban neutronelnyelőként viselkedik.A xenont ívlámpákban és vakukban, illetve általános érzéstelenítőként is alkalmazzák. Az első excimerlézerek xenon dimer molekulát (Xe2) használtak aktív közegként, az első lézerekben pedig xenon villanólámpákat használtak pumpálásra. A xenont a feltételezett gyengén kölcsönható nehéz elemi részecskék (WIMP-ek) felkutatásában is alkalmazzák, valamint ezt használják az űreszközök ionhajtóművének hajtóanyagaként.
A xenont William Ramsay és Morris Travers fedezte fel 1898. július 12-én Angliában, nem sokkal azután, hogy felfedezték a kriptont és a neont. A cseppfolyósított levegő elpárologtatása után visszamaradt anyagban találták meg. Ramsay azt javasolta, hogy az idegen, külföldi vagy vendég jelentésű, görög eredetű xenos semleges nemű változata után xenonnak (ξένον) nevezzék el az új elemet. 1902-ben Ramsey úgy becsülte, a xenon alkotja a Föld atmoszférájának húszmilliomod részét.Az 1930-as években Harold Edgerton mérnök elkezdte felkutatni a villódzó fény technológiáját, ami a gyors fényképezéshez elengedhetetlen volt. Így jutott el a xenonvaku feltalálásáig, amiben úgy hoz létre fényt, hogy egy xenongázzal töltött csövön keresztül elektromosságot vezet keresztül. Ezzel a technológiával 1934-ben Edgerton már egy mikromásodperces hosszúságú villanást is képes volt előállítani.1939-ben ifjabb Albert R. Behnke elkezdte a mélytengeri búvároknál a merüléssel összefüggésben kialakuló „részegség” okait kutatni. Alanyain úgy kísérletezett, hogy különböző levegőkeverékeket kellett belélegezniük, és felfedezte, hogy ez okozza a búvárok mélységérzetének változását. Eredményeiből azt a következtetést vonta le, hogy a xenongázt lehet érzéstelenítőként alkalmazni. Bár Oroszországban Lazarev már 1941-ben tanulmányozta a xenon érzéstelenítő hatásait, először a nemesgáz ilyen hatását 1946-ban J. H. Lawrence egyik tanulmánya erősítette meg. Ő egereken végzett kísérleteket. A xenont műtéti érzéstelenítőként először 1951-ben Stuart C. Cullen alkalmazta, aki ennek segítségével két páciensen sikeresen műtétet hajtott végre.1960-ban John H. Reynolds felfedezte, hogy több meteorit esetében izotópanomália mutatható ki, mivel túl sok xenon-129-et tartalmaznak. Mindebből arra következtetett, hogy ez a 129I radioaktív bomlásterméke lehet. Ezt az izotópot a kozmikus sugárzás által kiváltott hasadás és a maghasadás következtében időben lassan jött létre, nagy mennyiségben azonban csak egy szupernóva felrobbanásakor jöhet létre. Mivel a 129I felezési ideje kozmikus egységekben mérve rövid – csupán 16 millió év –, ebből az következik, hogy rövid idő telt el a robbanás és a meteoritok megszilárdulása között. A két esemény (a szupernóva-robbanás és a gázfelhő megszilárdulása) között eltelt idő azt bizonyítja, hogy ezek a Naprendszer történetének kezdetekor történtek, mivel a 129I-izotóp valószínűleg a Naprendszer kialakulása előtt nem sokkal létrejött, és a napgáz felhőjét egy másik izotópforrás telítette be.Hosszú ideig úgy gondolták, hogy a xenon és a hozzá hasonló többi nemesgáz kémiailag közömbös, és nem alkotnak vegyületeket. Azonban Neil Bartlett mialatt a University of British Columbia oktatója volt, felfedezte, hogy a platina-hexafluorid (PtF6) olyan erős oxidálószer, hogy oxidálni képes az oxigén gázt (O2), dioxigenil-hexafluoroplatinát képződése (O+2[PtF6]−) közben. Mivel az O2 és a xenon első ionizációs energiája majdnem megegyezik, Bartlett felismerte, hogy a platina-hexafluorid képes lehet a xenont is oxidálni. 1962. március 23-án elegyítette a két gázt, és létrehozta az első ismert, nemesgáztartalmú vegyületet, a xenon-hexafluoroplatinátot. Bartlett úgy gondolta, hogy ennek képlete Xe+[PtF6]− lehet, de későbbi munkák kimutatták, hogy valószínűleg különböző xenontartalmú sók keveréke lehetett. Azóta számos más xenonvegyületet fedeztek fel, és több más nemesgáznak – így például az argonnak, a radonnak és a kriptonnak – is kimutatták már vegyületeit. Ezek közé tartozik az argon-fluorohidrid (HArF), a kripton-difluorid (KrF2), és a radon-difluorid.
A xenon a Föld légkörében nyomgáznak számít, aránya 0,087±0,001 ppm (μl/l), vagy nagyjából 1:11 500 000 arányban fordul elő, és megtalálták forrásokból kijövő gázok között is. A xenon néhány radioaktív változata, mint például a 133Xe és a 135Xe úgy jön létre, hogy neutronnal besugározzák a reaktorban lévő hasadóanyagot.A xenont általában a levegő oxigénre és nitrogénre történő szétválasztásának melléktermékeként állítják elő. Miután a forráspontok eltérését kihasználva külön edényekben összegyűjtötték a nitrogént és a folyékony oxigént, az utóbbiban kis mennyiségű kriptont és xenont lehet találni. Egy újabb, hasonló hátterű szétválasztás során az oxigént fel lehet úgy dúsítani, hogy 0,1–0,2% kripton/xenon együttes koncentrációt lehessen kimutatni. Ezt szilikagél vagy desztilláció segítségével ki lehet nyerni a folyadékból. Végül a kripton/xenon keveréket egy újabb desztillációval lehet részeire szedni. A levegőből egy liter xenon kinyeréséhez 220 wattóra energiára van szükség. A világ xenontermelését 1998-ban 5000–7000 m³-re becsülték. Alacsony koncentrációjának köszönhetően a xenon sokkal drágább, mint a nála könnyebb nemesgázok. 1999-ben Európában 1 liter xenon ára 10, míg a kriptoné 1, a neoné pedig 0,2 euró volt.A xenon a Nap, a Föld atmoszférájában valamint az aszteroidákban és az üstökösökben viszonylag ritka. A Mars légrétegében a xenon koncentrációja hasonlít a földi értékhez, 0,08 milliomod rész, azonban itt nagyobb a 129Xe aránya mint akár a Földön akár a Napnál. Mivel ez az izotóp radioaktív bomlás eredményeképpen jön létre, az eredmény arra utalhat, hogy a Mars a kialakulását követő első 100 millió év során elvesztette légkörének jelentős részét. Ezzel ellentétben a Jupiter légkörének kimagaslóan nagy a xenontartalma, 2,6-szor annyi, mint a Napé. A magas koncentráció oka egyelőre ismeretlen, de lehet, hogy a korai és gyors bolygóképződés lehetett, melynek során sok apró, csillagászati mérték alatti test jött létre. Ez még azelőtt történhetett, hogy Naprendszerünk protoplanetáris korongja elkezdett volna fölmelegedni. (Máskülönben nem lehetett volna xenont észlelni a bolygóképződés korabeli jégben.) A Naprendszerben a xenon összes izotópjának a Naprendszer teljes tömegéhez viszonyított aránya 1,56·10−8. Az alacsony földi xenonszint részben talán azzal is lehet magyarázható, hogy a kvarcban a xenon kovalens kötéssel kapcsolódik az oxigénhez, és emiatt távozik kevesebb xenon a légkörbe.A többi, kisebb tömegű nemesgázzal ellentétben a csillagokban lejátszódó megszokott nukleoszintézis során xenon nem jön létre. Az 56-os rendszámú vasnál nehezebb atomok fúziós előállításához olyan sok energia szükséges, hogy abból a csillag nem jut energiához, ha xenont hoz létre. Ezzel ellentétben szupernóva-robbanás után nagy mennyiségben lehet xenont mérni.
Egy xenonatomnak 54 protonja van. Standard hőmérsékleten és nyomáson a közönséges xenongáz sűrűsége 5,761 kg/m³, ami nagyjából négy és félszerese a földi légkör felszíni 1,217 kg/m³-es sűrűségének. Folyadékként sűrűsége elérheti a 3,100 g/ml értéket is. A legmagasabb ez az érték a hármaspontjánál. Hasonló körülmények között a szilárd xenon sűrűsége – 3,64 g/cm³ – nagyobb, mint a gránit 2,75 g/cm³-es átlagos sűrűsége. Több gigapascal nyomás alkalmazásával a xenon fémes fázisba kényszerül.A szilárd xenon lapcentrált köbös rácsa nyomás hatására szoros illeszkedésű hexagonális kristályokká alakul, és 140 GPa környékén fémes jellegűvé kezd válni anélkül, hogy a hexagonális fázis térfogata észrevehetően megváltozna. 155 GPa nyomás alatt a xenon teljesen fémessé válik. A fémes xenon égkék színű, mivel elnyeli a vörös fényt, és a átengedi a látható fény más frekvenciájú sugarait. Ez a viselkedés a fémek esetén szokatlan, és az a magyarázata, hogy a fémes xenon elektronsávjai között viszonylag kicsi a távolság.
A xenonnak nincs szabad vegyértékelektronja ezért nemesgáznak vagy a technikában inert gáznak hívják,ennek ellenére a xenonnak legalább 80 vegyülete ismert. Egy gázzal töltött csőben a xenon kék fénnyel sugároz, a gáz részecskéinek elektromos gerjesztése következtében.
Neil Bartlett 1962-es felfedezése után, mely szerint a xenon képes kémiai vegyületeket képezni, nagy számú xenonvegyületet fedeztek fel és írtak le. Csaknem minden ismert xenonvegyületben előfordul a nagy elektronegativitású fluor- vagy oxigénatom.
A xenonnak három fluoridja ismert: XeF2, XeF4 és XeF6. Csaknem minden xenon vegyület szintézise fluoridokból indul ki.
A szilárd, kristályos difluorid XeF2 fluor és xenongáz keverékéből képződik ultraibolya fény hatására. A reakcióhoz normál napfény is elegendő. A XeF2 nagy hőmérsékleten, hosszú ideig tartó melegítésével NiF2 katalizátor jelenlétében XeF6 keletkezik. XeF6 NaF jelenlétében végzett hőbontása során nagy tisztaságú XeF4 jön létre.A xenon-fluoridok fluoridion akceptorként és donorként viselkednek, így például XeF+ és Xe2F3+ kationokat, valamint XeF5−, XeF7− és XeF82− anionokat tartalmazó sókat képezhetnek. A zöld színű, paramágneses Xe2+ a XeF2 xenongázzal történő redukciója során keletkezik.A XeF2 átmenetifém-ionokkal koordinációs komplexek képzésére is képes. Eddig több mint 30 ilyen komplexet állítottak elő és jellemeztek.Míg a xenon fluoridjai jól leírt vegyületek, a többi halogenid – a XeCl2 kivételével – nem ismert. A beszámolók szerint a xenon-diklorid endoterm, színtelen, kristályos vegyület, ami 80 °C-on elemeire bomlik. Xenon, fluor és szilícium- vagy szén-tetraklorid keverékének nagyfrekvenciás besugárzásával állítható elő. Kétségek merültek fel azonban azzal kapcsolatban, hogy a XeCl2 valódi vegyület-e, vagy csak egy van der Waals-molekula, mely gyengén kötött Xe-atomokat és Cl2-molekulákat tartalmaz. Elméleti számítások alapján a XeCl2 lineáris molekula kevésbé stabil, mint a van der Waals komplex.
A xenonnak három oxidja ismert: a xenon-trioxid (XeO3) és a xenon-tetroxid (XeO4), melyek rendkívül robbanásveszélyes, erélyes oxidálószerek, valamint a négyes koordinációs számmal jellemzett xenon-dioxid, melyről 2011-ben számoltak be. A XeO2 xenon-tetrafluorid jégre történő kiöntésekor keletkezik. Kristályszerkezete olyan, hogy lehetővé teheti a szilícium helyettesítését a szilikát ásványokban. A XeOO+ kationt azonosították szilárd argonban infravörös spektroszkópia segítségével.A xenon közvetlenül nem reagál oxigénnel, a trioxid a XeF6 hidrolízise során keletkezik:
XeF6 + 3 H2O → XeO3 + 6 HFA XeO3 gyenge sav, lúgokban instabil xenát sók keletkezése közben oldódik, ezekben HXeO−4 anion található. Ezek az instabil sók könnyen diszproporcionálódnak xenon gázzá és perxenát sókká, melyek XeO4−6 aniont tartalmaznak.Bárium-perxenátból tömény kénsavval reagáltatva előállítható a gázállapotú xenon-tetroxid:
Ba2XeO6 + 2 H2SO4 → 2 BaSO4 + 2 H2O + XeO4A bomlás megakadályozására az így előállított xenon-tetroxidot gyorsan lehűtik, a kapott halványsárga szilárd anyag −35,9 °C feletti hőmérsékleten robbanásszerűen xenon és oxigén gázra bomlik.
Számos xenon-oxifluorid ismert, ezek közé tartozik a XeOF2, a XeOF4, a XeO2F2 és a XeO3F2. XeOF2 OF2 és xenon gáz alacsony hőmérsékleten végrehajtott reakciójában keletkezik. Előállítható XeF4 részleges hidrolízisével is. −20 °C-on XeF2 és XeO2F2 képződése közben diszproporcionálódik. XeOF4 a XeF6 részleges hidrolízise során  vagy XeF6 és nátrium-perxenát (Na4XeO6) reakciójában keletkezik. Az utóbbi reakcióban kis mennyiségben XeO3F2 is képződik. A XeOF4 CsF-dal reagálva XeOF−5 aniont képez, míg a XeOF3-ból alkálifém-fluoridokkal – KF, RbF és CsF – reagálva XeOF−4 anion keletkezik.
Ezt a gázt a legszélesebb körben xenonlámpa töltőgázaként alkalmazzák. Ilyen berendezést tartalmaznak többek között egyes vakuk és stroboszkópok. A xenonívlámpák színhőmérséklete megközelítőleg azonos a déli napéval, ezért napszimulátorokban, és például IMAX filmvetítő rendszerekben is használatosak.
