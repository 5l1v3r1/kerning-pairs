
Wes Louden Borland (1975. február 7.) amerikai gitáros, aki a Limp Bizkit zenekar tagjaként szerzett ismertséget.
Wes Nashville-ben született, ahol apjának jó munkája volt. Később Jacksonville-be költözött a család, itt találkozott Fred Dursttel és megalapították a Limp Bizkit nevű együttest. Mielőtt Wes gitározni kezdett, a dobbal próbálkozott több-kevesebb sikerrel, aztán inkább a gitárt választotta. A Limp Bizkit előtt bluest játszott, most már 7 húros Ibanez gitáron játszik, amit saját maga tervezett és készített. Kedvenc bandái: Metallica és Ice Cube. Wes 2001-ben kilépett a Limp Bizkitből, az ő és a többi bandatag között kialakult eltérő zeneelképzelés miatt. Saját bandát alapított testvérével, Scott-tal és a többi Big Dumb Face zenésszel.
2004 augusztusában a hivatalos oldalra érdekes képek kerültek fel. Wes a bandával zenélt Lethal stúdiójában. Fred később megerősítette a hírt, miszerint Wes Borland visszatért.

Wesley Sneijder (Utrecht, 1984. június 9. –) holland profi labdarúgó, a holland válogatott, a 2010-es labdarúgó-világbajnokság ezüstlabdása és bronzcipőse.
2019. augusztus 13.-án bejelentette, hogy végleg felhagy a profi labdarúgással.
Habár Sneijder az Ajax ifiakadémiáján kezdte pályáját, nem amszterdami születésű. Utrechtben született egy labdarúgó családban: édesapja tehetséges játékos volt és az idősebb bátyja Jeffrey a Stormvogels Telstar csapatában játszott. Sneijder másik testvére, Rodney Sneijder aki fiatalabb nála, szintén profi labdarúgóvá szeretne válni és jelenleg az Ajax-ban játszik. Újságírók a "beteg pitbull" gúnynevet adták neki.
Sneijder 2002. december 22-én mutatkozott be az Ajaxban az Excelsior elleni 2-0-s győzelem során, amikor Ronald Koeman vezetőedző aggódni kezdett a keretben lévő sérüléshullám miatt, ekkor hívta fel Sneijdert, Danny Blind, az akkori Ajax ifikeretének vezetőedzőjének javaslatára. Gyorsan megállapodott vele, a középpályán főszerepet kapott és alkalmanként balszélső volt. Karcsú termete ellenére, erőset rúg a labdába és mindkét lábával kitűnően passzol. Szabadrúgás specialista és a 2006/07-es Eredivisie szezont összesen 18 bajnoki góllal fejezte be.
2007. augusztus 12-én az Ajax megegyezett a Real Madriddal, hogy eladja Sneijdert 27 millió euróért, a klub weboldala szerint, ez a második legnagyobb átigazolási összeg, a holland átigazolási rekordok listája közül. Ő volt a második holland, aki a 2007-es szezonban aláírt a Real Madridhoz Royston Drenthe csatlakozása után. Az új csapatában pazarul kezdett az első mérkőzéseken gólokkal tudta igazolni képességeit, majd nyert bajnokságot is a blancokkal Bernd Schuster keze alatt. A németet követő új edzőnél Juande Ramosnál azonban nem nagyon tudott bizonyítani. A 2008/09-es szezon második felében a játékos igen nagy hullámvölgybe került. 2009 nyarán a Real Madrid soha nem látott vásárlásba kezdett, aminek folytán a csapatba nem kisebb nevek érkeztek mint Cristiano Ronaldo, Karim Benzema vagy Kaká, így az ott szereplő holland kontingens helyzete távol sem látszott biztosnak. Bár Sneijder maradni akart a klubnál, 2009. augusztus 26-án az olasz Internazionale csapatához igazolt.
Sneijder  négyéves szerződést ír alá az Interrel, évi fizetése négymillió euró. Első szezonjában Diego Milito mellett a triplázó (Serie A, Olasz kupa, Bajnokok Ligája) Inter egyik legjobb játékosa.
2013. január 20-án Sneijder 4 éves szerződést írt alá a török csapattal. 7.5 millió euro ellenében hagyta el Milánót.
A holland nemzeti válogatottal 2003. április 30-án debütált Portugália ellen, ő volt az egyik legfiatalabb játékos, aki magára ölthette hazája mezét, és góljával rögtön hozzájárult Hollandia kijutásához a 2004-es Eb-re. 2010-ben olasz kupagyőzelmet és bajnoki címet is ünnepelhetett, majd a bajnokok ligája serlegét is elhódította az Internazionale csapatával. Ezt követően a holland válogatott tagjaként világbajnoki döntőt játszhatott, amit azonban a holland válogatott elvesztett Spanyolországgal szemben. A tornán 5 gólt szerzett, holtversenyben másik három játékossal, a kiírás szerint a kevesebb gólpassz és több játékideje miatt lett bronzcipős (harmadik helyezett). A világbajnokság második legjobb játékosává választották, ezzel a torna ezüstlabdása lett.
Spanyol labdarúgó-szuperkupa-győztes (1): 2008InternazionaleOlasz bajnok (1): 2009–10
Ez a szócikk részben vagy egészben  a   Wesley Sneijder című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.

A Wesselényi-összeesküvés vagy Wesselényi-szervezkedés (horvát nyelvterületen: Zrínyi–Frangepán összeesküvés) a 17. század közepén szerveződött főnemesi konspiráció volt I. Lipót király ellen, amelyben a Magyar Királyság legtekintélyesebb, addig udvarhű, zömmel katolikus családjainak neves tagjai vettek részt, akik kiábrándultak a Habsburg-kormányzat központosító törekvéseiből és gyengekezű törökellenes politikájából.
Az arisztokraták elégedetlenkedésének közvetlen indítóoka az 1664. augusztus 10-én kötött vasvári béke volt, amely az előzőleg aratott szentgotthárdi győzelem nyomán feléledt reményeket derékba törve az Oszmán Birodalom birtokában hagyta minden addigi hódítását, beleértve Érsekújvár előző évben elfoglalt vidékét.
A felháborodott főurak eltökélték, hogy az ország politikai függetlenségét és vallásszabadságát csorbító, és a törökkel lepaktáló kormányzat ellen összefognak – akár magával a törökkel is.
A főrendi ellenállás központi alakja Zrínyi Miklós horvát bán lett volna, és még az ő irányításával kezdődtek meg a puhatolózó tárgyalások XIV. Lajos Franciaországával. Zrínyi azonban 1664. november 18-án elhunyt, így a mind kiforrottabbá váló szervezkedés vezetése az annak nevet adó Wesselényi Ferenc nádorra szállt, akit mindvégig támogatott a költő-hadvezér öccse, a báni széket bátyja után elfoglaló Zrínyi Péter.
Az első konkrét tervezetet 1665-ben nyújtotta át egy soproni ügyvéd, Vitnyédy István, Zrínyi Miklós hajdani bizalmasa de Gremonville lovagnak, a bécsi francia nagykövetnek. Eszerint a Spanyol-Németalföldön fenyegető politikai konfliktus árnyékában a magyar elit biztosította volna a közép-európai francia befolyást. Ekkoriban még meglehetősen kalandos gondolatok is felmerültek: merényletet terveztek a franciaellenes lengyel Lubomirski marsall ellen, a következő évben pedig Vitnyédy felvetette az uralkodó elfogását és megzsarolását.
Ezeket az ötleteket 1666–1667-ben már reális talajon álló tervezetek követték, amelyek anyagi támogatás fejében seregállítást ígértek a Napkirálynak, aki azonban tartózkodott a konkrét állásfoglalástól. Közben Magyarországon egyre bővült a konspirátorok köre. A nádor murányi udvarában rendszeresen megfordultak I. Apafi Mihály erdélyi fejedelem követei – többek között Teleki Mihály kancellár, – Zrínyiékhez pedig csatlakozott Nádasdy Ferenc országbíró, Frangepán Ferenc Kristóf és Rákóczi Ferenc. Ez utóbbi 1666 márciusában vette feleségül Zrínyi Ilonát, Zrínyi Péter legidősebb leányát, így rokoni kötelékekkel is a szervezkedők mellett kötelezte el magát.
Értekezleteket tartottak a Stubnyafürdőn, utóbb Sárospatakon és Munkácson. A főnemesek köreiben és külföldön az összeesküvők költségén Habsburg-ellenes, felkelésre buzdító röpiratok  jelentek meg (Oktatás elmélkedésre, Nádasdy Orációja). 1668-ra érett meg a konkrét felkelési terv, ebben az évben azonban véget ért a spanyol–francia „devolúciós” háború, Franciaország kiegyezett Lipóttal Dél-Németalföld ügyében, így XIV. Lajos végleg kihátrált a magyar főnemesi ellenállók mögül. A lengyelországi terveket sem sikerült valóra váltani.
1667. március 23-án Wesselényi is elhunyt. A nádori méltóságra pályázó Nádasdy Ferenc az Udvari Haditanácsban hírt adott egy bizonyos felső-magyarországi szervezkedésről. Még ebben az évben hír érkezett Nicasius Panajottitól, a nagyvezír főtolmácsától, miszerint az erdélyiek hasonló ügyben puhatolóztak a Magas Portánál. Ezután az összeesküvést gyakorlatilag maguk a konspirátorok göngyölítették fel. 1668-ban az egyik köznemesi vezető, Bory Mihály vallott be mindent Wesselényi özvegye, Széchy Mária megbízásából Johann Rottal titkos tanácsosnak. Ez utóbbi felkereste Zrínyi Pétert is, akinek kegyelmet ígért beismerés esetén. A Nádasdyval szemben ellenséges bán 1669. június 21-én mindent bevallott Rottalnak és Montecuccoli tábornagynak. Erre Nádasdy is kénytelen volt lépni: Lipót lába elé borulva ő is vallomást tett, és minden iratot kiszolgáltatott az udvarnak. Ezzel Bécs mindent megtudott a szervezkedésről, amit csak tudni lehetett.
Bécs ezután már az érintettek minden lépését szemmel tartotta, és felkészült minden eshetőségre. A konspirátorok ugyanis Lipót kegyességén felbuzdulva 1670-ben folytatták addigi tevékenységüket. A kormányzatot sem Zrínyi a porta által végül elutasított török szövetségi terve, sem a horvátországi felkelés nem érte váratlanul. Ez utóbbit a szervezkedést felújító arisztokraták összekötötték volna egy felső-magyarországi lázadással, azonban Zrínyi március 20-án írt hadba hívó levele csak április 9-én jutott veje, Rákóczi kezébe. Ő már hiába hívott össze Sárospatakon gyűlést, fogatta el Rüdiger von Starhemberg grófot, Tokaj császári várkapitányát, és robbantott ki felkelést: a horvátországi zendülést a hatalmas túlerőben levő császáriak hamarosan elfojtották. Április 13-án Zrínyi és Frangepán elhagyta Csáktornyát, és a király ismételt kegyében bízva Bécsbe utaztak.
Lobkowitz kancellár először vendégként fogadta a két főnemest, és Zrínyivel levelet íratott Rákóczinak, hogy fejezze be a lázadást. A felvidéki nemesek csak április 27-én értesültek Frangepánék sorsáról, és május 1-jén elhatározták a harc beszüntetését. Rákóczi Munkács várába húzódott vissza. Bécs ura lett a helyzetnek, noha megfelelő haderőt alig egy hónap múlva tudott csak kiállítani a kedélyek lecsillapítására.
Miután a harc elcsendesedett, a kormányzat levetette a látszólagos jóindulat álcáját. Az összeesküvőket őrizetbe vették, elzárták egymástól és a külvilágtól.
A megtorláshoz Lipót emberei mind az Oszmán Birodalom, mind Franciaország, mind az Erdélyi Fejedelemség garanciáit megszerezték. Mivel Rákóczi elérhetetlen volt, róla édesanyja, Báthory Zsófia külön megegyezhetett az udvarral: fiát hatalmas pénzösszeg fejében, a katolicizmus támogatásával szerzett érdemeire való tekintettel felmentették (1670. június 20.).
Június 26-án már meg is kezdődött a fő résztvevők kihallgatása. Zrínyihez és Frangepánhoz hamarosan a lőcsei nyomozati anyag alapján szeptember 3-án letartóztatott Nádasdy is csatlakozott a fővádlottak padján. Sorsuk már a Titkos Tanács augusztus 25–29. között tartott tanácskozáson eldőlt, itt Johann Paul Hocher udvari kancellár, Montecuccoli, Lobkowitz, valamint Johann Adolf von Schwarzenberg fő- és jószágvesztést szabott ki rájuk. Mivel félő volt, hogy az ügyükben illetékes magyar országgyűlés a védelmükre kel, ezért arra hivatkozva, hogy Ausztriában fogták el őket és Alsó-Ausztriában is voltak birtokaik, a három főrend felett végül osztrák különbíróság ítélt. Ez a magyar rendi alkotmány megsértése volt, hiszen magyar főrend felett csakis magyar nemesi bíróság ítélkezhetett.Az áprilisi perek folyamán Zrínyi végig tagadott, hasonlóan Frangepánhoz. Nádasdy volt az egyetlen, aki képes volt logikusan érvelve védekezni, azonban ez sem menthette meg őt: 1671. április 30-án kivégezték őket: Zrínyit és Frangepánt Bécsújhelyen, Nádasdyt Bécsben. Vagyonukat a császári kincstár javára konfiskálták.
Magyarországon Johann von Sporck tábornok vezetésével megkezdődött a lefogottak birtokainak megszállása és a többi résztvevő felkutatása, majd Johann von Rottallal az élén állandó bizottságot állítottak fel Lőcsén a lázadás résztvevőinek kinyomozására, amely 1670 augusztusában kezdte meg a munkát. Miután erős besúgóhálózatot épített ki Magyarországon, novemberben már be is fejezte a nyomozást.
A bizottság egyetlen baklövése az volt, hogy az ifjú Thököly Imre kicsúszott a markából – igaz, az Árva várát és Árvaváralját haláláig védelmező Thököly István vagyonát sikerült megtalálnia, és Rákócziból ismét sikerült kétszázezer forintot kipréselnie.
1671. január 3-án Pozsonyban is felállt egy másik iudicium delegatum Rottal gróf elnökletével. Ennek alkotmányos jogállását már igyekeztek megőrizni, ezért magyar közjogi méltóságok is helyet foglaltak benne. Zrínyiékkel egy napon végezték ki Bónis Ferencet, a felkelés egyik résztvevőjét Pozsonyban.
Összesen mintegy 300 birtokos vagyonát kobozták el a folytatódó perek során, és a Wesselényi Ferenc halála óta üresedésben lévő nádori tisztség betöltése helyett 1673-ban a Német Lovagrend nagymestere, Ampringen János Gáspárt vezetésével kormányzóságot (Gubernium) állítottak fel. Ampringen kormányzói tevékenysége és kegyetlenkedései nagy mértékben hozzájárultak ahhoz, hogy a Thököly Imre vezette kuruc felkelés kirobbanjon. I. Lipót magyar király csak 1681-ben töltötte be ismét a nádori hivatalt: a magyar Esterházy Pált nevezte ki nádorrá.

Wessex vagy Wessexi Királyság (kiejtése /ˈwɛsɨks/; óangolul Westseaxna rīce, a nyugati szászok királysága) az angolszászok hét királyságának egyike. Uralkodója, Æthelstan egyesítette az Angol Királyságot a 10. században.
Az Angolszász krónika szerint Wessexet Cerdic és fia, Cynric alapította, akik 495-ben érkeztek Britanniába öt hajóval. Egy másik forrás szerint Cynric Cerdic unokája (fiának, Creodának fia) volt. A feltevések szerint valahol Hampshire déli részén köthettek ki, bár a régészek eddig nem találtak arra korai angolszász települést. Beda Venerabilis szerint a királyság területét eredetileg jütök lakták és a szászok csak a 7. század végén hódították meg őket Cædwalla vezetésével.
A krónika szerint 508-ban Cerdic és Cynric csatában megöltek egy Natanleod nevű brit királyt (akit a mai történészek fiktívnek tartanak) és ötezer emberét. 519-ben a szászok megtámadták Cerdicesfordot, hogy átkelhessenek az Avon folyón és elvághassák az Old Sarum és Badbury Rings brit erődítmények közötti útvonalat. A csata döntetlennel végződött és a szász expanzió harminc évre megállt, feltehetően a britekkel kötött békeszerződés és az ütközetben elszenvedett veszteségek miatt. Valamikor ekkor zajlott a badoni csata is, ahol Artúr király döntő győzelmet aratott a szászok felett (bár az Angolszász krónika nem ír erről a csatáról). A harmincéves békét csak az szakította meg, amikor a szászok 530-ban megszállták Wight szigetét.
Cerdic 534-es halála után Cynric lett a nyugati szászok királya és 26 éven át uralkodott.
Wessex történetében az első többé-kevésbé biztosan datálható időpont Cynegils király megkeresztelése Szt. Birinus által, ami a 630-as évek végén, esetleg 640-ben történt. Birinus ezután a nyugati szászok püspöke lett Dorchester-on-Thames-i székhellyel. Az uralkodó megtérését nem követte a nép tömeges keresztelése és utódja (és feltehetően fia), Cenwealh is pogány volt amikor 642-ben trónra lépett. Pár évvel később azonban ő is megkeresztelkedett és Wessexben biztos gyökeret vert a katolicizmus. Cynegils keresztapja a northumbriai Oswald király volt és a vallás felvétele egy Mercia (amelynek királya, Penda pogány volt) elleni szövetséggel függhetett össze.
Mercia ekkor agresszívan terjeszkedett és idővel teljesen a Temze és az Avon folyóktól délre szorította vissza a nyugati szászokat. Cenwealh Penda lányát vette feleségül, és amikor eltaszította magától, Penda rátámadt az országára és Cenwealh egy időre (talán három évre) kelet-angliai száműzetésbe kényszerült, ekkor vette fel a keresztséget is. Visszatérése után Penda utóda, Wulfhere további támadásokat intézett Wessex ellen, ennek ellenére a nyugati szászoknak sikerült nyugat felé, Somersetbe terjeszkedni a britonok rovására. Cenwealh egy újabb püspökséget alapított Winchesterben, bár a dorchesteri nemsokára meg is szűnt a merciai terjeszkedés miatt. Winchesterből idővel Wessex fővárosa lett. 
Cenwealh 673-as halála után özvegye, Seaxburh egy évig uralkodott, majd őt Æscwine követte, aki a 6. század végi Ceawlin király egyik fivérétől származott. A királyi család mellékágának uralma csak két évig tartott, mert 676-ban Cenwealh öccse, Centwine szerezte meg a hatalmat. Uralkodásának részletei nem ismertek, annyit tudunk hogy több csatát nyert a britonok ellen.
Centwine 686-ban halt meg és a trónt ismét Ceawlin egy leszármazottja, Caedwalla örökölte. Bár csak két évig volt hatalmon, sikerült meghódítania a Wight-szigetet, Sussexet és Kentet; bár csak rövid időre, mindkét szász állam hamarosan visszanyerte függetlenségét. Centwine 688-ban lemondott, Rómába zarándokolt, ahol maga I. Szergiusz pápa keresztelte meg, és nem sokkal később meghalt. Utóda Ine lett, aki a wessexi királyok között leghosszabb ideig, 38 évig uralkodott. Ő adta ki (Kent után) a második legrégebbi szász törvénykönyvet és Sherborne-ban új püspökséget alapított. Élete vége felé ő is lemondott és Rómába zarándokolt.
A 8. században Wessex a hatalma csúcsán lévő Mercia árnyékába került és feltehetően egy időre vazallusává is vált; azonban függetlenségének nagyobb részét megőrizhette, mint a kis délnyugat-angliai szász királyságok, amelyek szintén hűséget kényszerültek esküdni Merciának. Eközben a nyugati szászok folytatták lassú nyugati terjeszkedésüket és megdöntötték a briton Dumnonia királyságát. Gyakorlatilag egész Devont meghódították, bár a kelták bizonyos fokú önállóságot élvezhettek, egészen a 10. századig. Mivel a korábban Wessexhez tartozó Gloucestershire-t és Oxfordshire-t Mercia elhódította, a két királyság közti határ a Temze és Avon folyók vonala lehetett. A shire-rendszerű közigazgatás, amely később egész Angliában elterjedt, Wessexben vette kezdeteit a 8. század közepén.
Egbert 802-es trónra lépésével megfordult Wessex szerencséje. Ő Ine egyik öccsétől származott, vagyis megint egy oldalág szerezte meg személyében a hatalmat, de utána már a királyság szilárdan leszármazottai kezében maradt. Kezdetben nyugaton terjeszkedett, két hadjáratot vezetett a nyugati britonok ellen és teljes mértékben meghódította Devont, a cornwalliakat pedig vazallusává tette. 825-ben (vagy 826-ban) alapvetően megváltoztatta az angliai hatalmi viszonyokat, mikor Ellendunnál legyőzte Beornwulf merciai királyt és elhódította Surreyt, Sussexet, Kentet és Essexet; Kelet-Anglia pedig segítségével elszakadt Merciától. 829-ben elűzte Wiglaf merciai királyt és hűségesküt csikart ki a northumbriai királytól, így bretwalda, angolszász nagykirály lett. Dicsősége rövid ideig tartott, Wiglaf már a következő évben visszatért és visszaállította országa függetlenségét, de Wessex délkelet-angliai hódításai megmaradtak.
Egbert még tanúja volt a dán vikingek egyre fokozódó erejű támadásainak. 851-ben hatalmas, 350 hajóból álló viking flotta érkezett a Temze torkolatába. Miután legyőzték Beorhtwulf merciai királyt, a dánok Wessex ellen indultak, de Egbert utóda, Æthelwulf véres csatában döntő vereséget mért rájuk. A csata tizenöt évvel késleltette a dánok angliai hódításait, bár kisebb rajtaütések továbbra is előfordultak.
855-ben Æthelwulf zarándokútra ment Rómába és távollétében legidősebb fia, Æthelbald elorozta koronáját. Visszatérése után a vérontást megelőzendő, beleegyezett a királyság megosztásába: övé lettek az újonnan meghódított kelet-angliai területek, fiáé pedig a régi Wessex nyugaton. Æethelwulfnak mind a négy fiából király lett: a keleti országrészt második fia, Æthelberht örökölte, aki később újraegyesítette Wessexet, majd Æthelred, végül pedig Nagy Alfréd. A négy fivér közül a két legidősebb a vikingek elleni harcban esett el, Æthelred fiai pedig túl fiatalok voltak még apjuk halálakor.
865-ben több viking vezér egyesítette erőit és partraszálltak Angliában. A Nagy Pogánysereg (ahogy az Angolszász krónika nevezte őket) megdöntötte Northumbriát és a Kelet-angliai Királyságot. 871-ben erősítés érkezett Skandináviából és Wessexre támadtak. Æthelred és Alfréd több győzelmet is aratott és sikerült országuk meghódítását elkerülni, de végül rákényszerültek, hogy adót fizessenek a dánoknak Wessex elhagyásáért cserébe. A vikingek a következő években elfoglalták Kelet-Merciát és néhányan megtelepedtek Northumbriában, de többségük 876-ban csatlakozott az újabb wessexi hadjárathoz. Alfrédnak ezúttal sikerült kiszorítani őket a következő évben. Azonban 878 telén újabb meglepetésszerű támadást intéztek ellene és országának nagy részét feldúlták. Alfréd követői kis csoportjával Somerset mocsaraiban húzta meg magát, de utána néhány hónap alatt új hadsereget gyűjtött és Edingtonnál megverve a vikingeket kiűzte őket Wessexből.
879-ben a dánok a Temze torkolatánál gyülekeztek hajóikkal, majd átkeltek a kontinensre fosztogatni. Alfréd a nyert időt arra használta fel, hogy teljesen átszervezze országának védelmét. Erődöket és hajókat építtetett és hadseregét két részre osztotta, amelyek egymást váltva teljesítettek szolgálatot. A 33 új vár lehetővé tette, hogy minden wessexi egyetlen napi lovaglással biztos helyre juthasson. A 890-es években a reformok segítségével kis veszteséggel sikerült visszavernie egy újabb hatalmas dán sereg hódítási kísérletét.
Alfréd ezenkívül megreformálta az igazságszolgáltatást, új törvénykönyvet adott ki és felélesztette az oktatást. Egész Európából magához hívta a tudós szerzeteseket és segítségükkel sok latin szöveget angolra fordított: a munkában ő maga is részt vett. Ő íratta az Angolszász krónikát is. A tudományok virágzásának hatásaként az óangol nyelv írott formájának alapját a wessexi dialektus képezte.
A dán hódítás nyomán Northumbria és Kelet-Anglia államai megszűntek létezni. Mercia elvesztette területének keleti felét, a maradék részen pedig a vikingek által irányított Ceolwulf volt az úr. Az ő halála után Æthelred vette át a hatalmat, aki már nem is nevezte királynak magát; hűséget esküdött Alfrédnek és lányát, Æthelflædet vette feleségül. Wessex maradt az egyedüli független angolszász királyság.
A 890-es évek nagy inváziói után Wessexet már csak kisebb fosztogató betörések érték a tenger felől illetve a Danelaw területéről. Az erőegyensúly lassan az angolok felé billent. Miután 911-bn Æthelred meghalt, Mercia vezetése Alfréd lánya, Æthelflæd kezébe került. Alfréd utóda, I. Edward sorban foglalta vissza a dánoktól Londont, Oxfordot, Hertfordshire-t és Buckinghamshire-t. 913 és 918 között indított hadjárataival országához csatolta egész Angliát a Humbertől délre. 918-ban Æthelflæd meghalt, Edward pedig saját kezébe vette Mercia kormányzását, megszüntetve az önálló déli szász királyságok utolsó maradékát is. 927-ben Edward utóda, Æthelstan meghódította Northumbriát és ezzel egész Angliát egyesítette jogara alatt: Wessex Angol Királysággá alakult.
Wessex a későbbiekben többször is szerepet kapott különálló régióként. Eadred király 955-ös halála után az országot fiai kettéosztották, az idősebb Edwy Wessex, a fiatalabb Edgar Mercia ura lett. Edwy azonban 959-ben meghalt és Anglia újraegyesült.
A dán Knut 1016-ban meghódította Angliát és a régi királyságok alapján grófságokat (earldom) hozott létre. Wessex grófságát (amelybe az egész Temzétől délre fekvő Anglia tartozott) eleinte maga kormányozta, majd odaadta angol csatlósának, Godwinnak. A következő ötven évben ennek a hatalmas területnek dúsgazdag tulajdonosai a király után másodikak voltak az országban és Hitvalló Edward 1066-os halála után Godwin fia, Harold ragadta magához a koronát. A grófság Harold kezén maradt, legalábbis néhány hónapig, amíg Normandiai Vilmos le nem taszította a trónról és teljesen át nem szervezte az angol közigazgatást, megszüntetve ezáltal Wessexet.
Ez a szócikk részben vagy egészben  a   Wessex című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Yorke, Barbara (1 November 2002). Kings and Kingdoms of Early Anglo-Saxon England. Routledge. pp. 130–131
Giles, John Allen (translator) (1914). The Anglo-Saxon chronicle. G. Bell and Sons, LTD.
Loyn, H. R. (1991). Anglo-Saxon England and the Norman Conquest (2 ed.). p. 34.
Hooper, Nicholas Hooper; Bennett, Matthew (1996). The Cambridge Illustrated Atlas of Warfare: the Middle Ages. Cambridge University Press. pp. 22–23. ISBN 0-521-44049-1.
Sawyer, Peter (2001). The Oxford Illustrated History of the Vikings (3rd ed.). Oxford: OUP. p. 57. ISBN 0-19-285434-8.
A West Bromwich Albion Football Club (ismert még mint West Brom, The Baggies, Albion, The Albion, The Throstles vagy W.B.A.) egy angol profi labdarúgó klub, amelynek székhelye West Bromwichban, West Midlandsben található. A 2007-08-as szezonban a csapat a Football League Championshipben játszik, az angol labdarúgás másodosztályában, noha fennállásuk során leginkább az élvonalban szerepeltek. A klubot 1878-ban a Salter's Spring Works munkásai alapították West Bromwichban, a hazai mérkőzéseiket 1900 óta a The Hawthornsban játsszák.
Az Albion a The Football Leaguenek az egyik alapítója volt 1888-ban, de a bajnoki címet csak egy alkalommal tudták megnyerni, 1919-20-ban. Az FA Kupában több sikerük volt, ötször nyerték el a trófeát. Az elsőt 1888-ban, amikor a bajnokságot létrehozták, legutóbb pedig 1968-ban, ami a legutolsó jelentős trófeájuk. Az Angol Ligakupát is megnyerték már, először 1966-ban. Az 1980-as évek eleje óta a klub kevésbé sikeres. 1986-tól 2002-ig a leghosszabb időszakukat töltötték a legmagasabb osztályon kívül, habár az elmúlt években valamelyest fellendültek, mivel tizenegy idényt is eltöltöttek a Premiershipben 2002 és 2013 között. A klub 2013-tól 2018-ig a Premier Leagueben szerepelt, de mivel a 2017/18-as szezon végén 31 ponttal az utolsó helyen végeztek, kiestek a Championshipbe.
A klubot 1878-ban munkások alapították West Bromwich Strollers néven, West Bromwich-ban, mely akkor még Staffordshire-hez tartozott. Ma már West Midlands része. A West Bromwich Albion nevet 1880-ban vették fel, ezzel ők lettek az első csapat, melynek a nevében szerepelt az Albion szó. Albion West Bromwich egyik kerülete volt, a csapat játékosai főként innen kerültek ki. Ezt a területet ma Greets Greennek nevezik. 1881-ben csatlakoztak a Birmingham & District Football Associationhoz, melyben nevének megfelelően Birminghamből és környékéről származó csapatok szerepeltek. Az első kupasorozat, melyben a WBA elindult a Birmingham Kupa volt. Itt rögtön a negyeddöntőig jutottak. 1883-ban elhódították első trófeájukat, a Staffordshire Kupát. Ugyanebben az évben csatlakoztak az Angol Labdarúgó-szövetséghez (FA), így elindulhattak az FA Kupában is. 1885-ben profivá váltak, 1886-ban pedig történetük során először bejutottak az FA Kupa döntőjébe, ahol 2-0-ra kikaptak a Blackburn Roverstől. 1887-ben és 1888-ban is ott voltak a finálén, előbb 2-0-s vereséget szenvedtek az Aton Villától, majd 2-1 arányban legyőzték a nagy esélyes Preston North Endet.
1888 márciusában William McGregor levelet küldött az öt szerinte legjobb angol csapatnak, köztük az Albionnak is, melyben leírta, hogy részvételükkel szeretne létrehozni egy egységes bajnokságot. Így tehát a West Brom is alapító tagja lett az Angol Labdarúgó Ligának. 1892-ben ismét elhódították az FA Kupát, a döntőben 3-0-ra verték az Aston Villát. Három évvel később ismét a fináléba jutottak és ismét a Villa volt az ellenfél, de ezúttal 1-0-s vereséget szenvedtek. Az 1900/01-es szezonban kiestek az élvonalból, ez volt az első idény, amit a The Hawthornsben töltöttek. Azonnal feljutottak, mégpedig bajnokként, de 1904-ben ismét kiestek. Az 1910/11-es idényben ismét bajnokok lettek a Second Divisionban, 1912-ben pedig újra FA Kupa-döntőn léphettek fel, ahol kikaptak a másodosztályú Barnsley-tól.
Az első világháború után, az 1919/20-as szezonban a WBA megnyerte első és máig egyetlen bajnoki címét. 104 bajnoki góljukkal és 60 pontjukkal rekordot is döntöttek. 1925-ben másodikak lettek, nem sokkal lemaradva a Huddersfield Town mögött. Az 1926/27-es évadban azonban kiestek. A feljutásra 1931-ig kellett várni, ekkor az FA Kupa fináléjáig is eljutottak és ott 2-1-re legyőzték a Birmingham Cityt. Ez is felfogható egyfajta duplaként, bár eredetileg a dupla kifejezés a kupa és a bajnoki cím egyidejű elnyerését jelenti. 1935-ben ismét kupadöntőt játszottak, de a Sheffield Wednesday jobbnak bizonyult náluk. Három évvel később kiestek. Az 1948/49-es visszajutást követően 24 évig bent maradtak, ami klubrekordnak számít.
Az 1953/54-es idényben az Albion nagyon közel került ahhoz, hogy a 20. század első duplázója legyen. Az FA Kupát megnyerték a Preston megverésével, de a bajnokságban "csak" másodikak lettek a Wolverhampton Wanderers mögött. Ekkoriban a csapat a hatékony s látványos támadójátékáról volt híres, ezért többen is a század legjobb gárdáját látták bennük, egy angol lapban pedig olyan találgatások jelennek meg, hogy az 1954-es VB angol válogatottja csak WBA-játékosokból fog állni. Az 1950-es évek további részében folyamatosan az élvonalban szerepeltek, 1957-ben az FA Kupa elődöntőjéig jutottak és 1958-tól 1960-ig folyamatosan a legjobb öt között végeztek a bajnokságban.
Annak ellenére, hogy az 1960-as években a bajnokságban is jól szerepelt a gárda, főként kupasikereik miatt voltak ismertek ekkoriban. 1966-ban, Jimmy Hagan irányítása alatt megnyerték a Ligakupát, a döntőben a West Ham Unitedet verték 5-3-ra összesítésben. Ez volt az utolsó kétfordulós finálé ebben a sorozatban. Egy évvel később ismét a döntőbe jutottak, de a Wembley Stadionban 3-2-re kikaptak a harmadosztályú QPR-tól (félidőben még 2-0-ra vezettek). A jó forma tovább folytatódott, és Hagan utódja, Alan Ashman irányítása alatt 1968-ban megnyerték történetük máig utolsó trófeáját. Az FA Kupa döntőjében hosszabbításban győzték le az Evertont: az egyetlen gólt Jeff Atle szerezte. 1969-ben a KEK-ben a negyeddöntőig jutottak és vereséget szenvedtek az FA Kupa-döntőben. 1970-ben 2-1-re kikaptak a Manchester Citytől a Ligakupa fináléjában.
Don Howe menedzsersége alatt már kevésbé volt sikeres a West Bromwich, az 1972/73-as szezonban nem sikerült elkerülniük a kiesést. Három év múlva jutottak vissza, akkor már Johnny Giles vezetésével. 1978-ban, Ron Atkonsonnal eljutottak az FA Kupa elődöntőjéig, ahonnan az Ipswich Town verte ki őket. Az 1978/79-es idényben a bajnokságban harmadik helyen végeztek, több, mint 20 év után sikerült ismét ilyen magaslatokba jutniuk. Ugyanebben az évben az UEFA-kupa negyeddöntőig meneteltek, de ott a Crvena Zvezda túl kemény ellenfélnek bizonyult. Az 1981/82-es szezonban mindkét angol kupasorozatban az elődöntőig jutottak. Az 1980-as évek közepén komoly visszaesés kezdődött a klub történetében, az 1985/86-os szezonban a másodosztályba kerültek, öt évvel később pedig onnan is kiestek. Történetük során először kellett a harmadosztályban szerepelniük.
A WBA történetének nagy részét az élvonalban töltötte, de a Premier League 1992-es létrejöttekor a harmadosztályban voltak, melyet Division Two-ra neveztek át. Az 1992/93-as idényt a negyedik helyen zárták, így részt vehettek a rájátszásban. Itt a döntőig jutottak, így több, mint 20 év után ismét pályára léphettek a Wembley Stadionban. A Port Vale 3-0-s legyőzésével visszajutottak a másodosztályba. Az akkori menedzser, Ossie Ardiles a Tottenham Hotspurhöz szerződött. Ezt követően folyamatosan menedzserek váltották egymást a The Hawthornsben, de a feljutásra egyik alatt sem volt komolyabb esélye a gárdának.
2000 márciusában Gary Megson ült le a kispadra és a csapat formája sokat javult. Az 1999/00-es évadban segített nekik bent maradni, majd egy évvel később a rájátszásba is bejuttatta őket, de ott nem jártak sikerrel. A 2001/02-es szezonban sikerült feljutniuk a Premier Leauge-be, de rögtön ki is estek. 2004-ben ismét feljutottak. A 2004/05-ös szezonban az Albion egyik korábbi játékosa, Bryan Robson vette át a gárda vezetését. Közel voltak a kieséshez, de Robson az utolsó napon megmentette őket. Ezt máig a "Nagy Megmenekülés"-ként hívják a szurkolót. Az eseményről egy DVD-t is kiadtak. A következő idényben viszont már nem tudták elkerülni a kiesést. 2006 októberében Tony Mowbray lett az új menedzser. A 2006/07-es szezonban eljutottak a rájátszás döntőjéig, de ott vereséget szenvedtek a Derby Countytól. A következő idényben bejutottak az FA Kupa elődöntőjébe, de ott legyőzte őket a Portsmouth. Nem bánkódtak azonban sokáig, hiszen egy hónappal később biztossá vált, hogy bajnokként jutnak fel az élvonalba.
A West Bromwich Albion játékosai a klub létezése óta legtöbbször tengerészkék-fehér csíkos mezeket viseltek fehér sorttal és sportszárral. Többször előfordult már, hogy a szurkolók "Csíkosok"-nak hívták a gárdát. Előfordultak azonban más színű szerelések is az idők folyamán. Az 1880/81-es szezonban a mezek vörös és kék negyedekre voltak osztva. A következő idényben a stílus ugyanilyen volt, csak fehér és citromsárga színekkel. Az 1881/82-es és az 1882/83-as szezonban a mez félig kék, félig csokoládébarna volt. Később előfordult még fehér mez is, vékony, piros, vízszintes csíkokkal és két szezonon keresztül félig piros, félig kék szerelést is hordtak. A kék-fehér csíkozás az 1885/86-os évadban jelent meg először, bár ekkor még a kék egy világosabb árnyalatát használták. A tengerészkék szín az első világháború után kerültek használatba. A második világháború alatt, a regionális ligákban kénytelenek voltak teljesen kék mezt használni, mivel ekkoriban a csíkos anyag luxuscikknek számított.
Mint minden futballcsapatnak, az Albionnak is voltak és vannak második számú szerelései. Ezeket akkor használják, ha vendégként egy hozzájuk hasonló mezszínekkel bíró gárdához látogatnak. Rengetegféle színű és stílusú idegenbeli mezük volt már, de az 1970-es évek óta a zöld-sárga csíkos a legmegszokottabb. Az sem szokatlan a csapattól, hogy döntőkön, fontosabb meccseken különleges szerelést használnak. Az 1935-ös FA Kupa-finálén kék, az 1967-es Ligakupa-döntőn pedig vörös mezt viseltek. Az 1968-as FA Kupa-győztes csapat tagjainak meze fehér volt, fehér sorttal és vörös sportszárral.
A csapat mezein az 1981/82-es szezon óta lehet szponzort látni, első támogatójuk a BSR Housewares lett. A West Bromwich Building Society logója hét évig, 1997-től 2004-ig díszelgett a gárda mezein, ezt a T-Mobile logója váltotta. 2006 óta a WBA mezeit az Umbro gyártja.
A West Brom első saját címere az 1880-as években született, a klub titkára, Tom Smith tervezte. Egy énekes rigó volt látható rajta, mely egy keresztlécen ült. Azóta mindegyik saját címeren látható volt egy rigó, leggyakrabban kék-fehér csíkos háttér előtt egy galagonyaágon ülve. A rigó jelképpé válása azzal magyarázható, hogy a kocsmában, ahol kezdetben a játékosok átöltöztek, volt egy kalitkában tartott rigó. Innen származik a csapat egyik beceneve, a "The Thorstles" is, mely magyarul "Rigók"-át jelent. Az 1930-as évek végén a WBA meccsi alatt a pálya mellé helyeztek egy kalitkát, benne egy rigóval. A legendák szerint a madár csak győzelem esetén énekelt. 1979-ben az eredményjelző fölé került egy rigó alakú tábla, ez aztán lekerült, de a 2000-es évek elején, a felújítások alkalmával visszakerült.
A logó az évek alatt több átalakításon is keresztülment, így alkalmatlan volt a levédetésre. Emiatt 2006-ban újratervezték, most először rákerült a csapat neve, lekerekítetté vált a teteje és az ág is egy kisebb bokorrá alakult. Ez már alkalmas volt a jogvédetté tételre.
A West Bromwich meglehetősen nomád körülmények között játszott a kezdeti években. Öt különböző pályán fordultak meg 22 év alatt. Első otthonuk a Coopers Hill volt, melyet 1878-tól 1879-ig használtak. 1879-től 1881-ig a Datmouth Parkban játszottak. Harmadik pályájuk a Bunns Field, más néven a The Birches volt. Ezt csak egy szezonban, az 1881/82-esben használták. Befogadóképessége 1500 és 2000 között volt és kerítéssel volt körülvéve, ami lehetővé tette, hogy belépőt szedjenek. A labdarúgás egyre népszerűbb lett, így a WBA kísérelte a West Bromwich Dartmouth Cricket Club pályáját, a Four Acrest. Ezt 1882-től 1885-ig használták, majd a szurkolótábor növekedése miatt új stadiont kellett keresniük. Ezután 1885-től 1900-ig használták a Stoney Lane-t. Ez volt a gárda egyik legsikeresebb időszaka, mivel kétszer nyerték meg az FA Kupát és háromszor lettek másodikak.
A bérleti időszak lejártával a WBA 1900-ban új stadiont kezdett keresni, melyet már teljesen megáénak tudhat. Eddig az összes pályájuk közel volt West Bromwich központjához, de ezúttal Birmingham egyik elővárosának, Handsworth-nek a határára költöztek. A megvásárolt terület galagonyabokrokkal volt körbevéve, innen a stadion neve a The Hawthorns, ami magyarul "Galagonyák"-at jelent. A stadionavatóra 1900. szeptember 3-án került sor, a Derby County ellen. A találkozó 1-1-es döntetlennel ért véget. A legtöbb nézőt 1937. március 6-án regisztrálták, akkor 64 815-en látogattak ki egy Arsenal elleni mérkőzésre. Az 1990-es években a Taylor-jelentésnek megfelelően a stadionból eltűntek az állóhelyek. Jelenleg a The Hawthornsban 28 003-an férnek el.
Lásd még: Kategória:A West Bromwich labdarúgóiA klub fennállásának 125. évfordulóját 2004-ben ünnepelték, melynek keretében egy felmérést végeztek az Albion hivatalos honlapján és az Express & Star napilapon keresztül, hogy összeállítsák a listát a minden a idők legjobb West Bromwich Albion játékosokból. A napjainkban használatos 16 fős játékoskeretet állítottak össze. A tizenhat játékosból tizennégy angol születésű, a tizenötödik Cyrille Regis később angol állampolgár lett. A tizenhatos lista a következő:
Staffordshire Senior Cup: 1883, 1886, 1887, 1889, 1900, 1902, 1903, 1924, 1926, 1932, 1933, 1951, 1969 (megosztva a Stoke Cityvel)
McOwan, Gavin. The Essential History of West Bromwich Albion (angol nyelven). Headline (2002). ISBN 0-7553-1146-9 
Matthews, Tony, Mackenzie, Colin. Albion! A Complete Record of West Bromwich Albion 1879–1987 (angol nyelven). Breedon Books (1987). ISBN 0-907969-23-2 
Matthews, Tony. The Who's Who of West Bromwich Albion (angol nyelven). Breedon Books (2005. augusztus 23.). ISBN 1-85983-474-4 
Matthews, Tony. West Bromwich Albion: The Complete Record (angol nyelven). Breedon Books (2007). ISBN 978-1-85983-565-4
West Bromwich Albion FC a BBC Sport-on: Klub hírek - Legutóbbi eredmények - Következő mérkőzések - Klub statisztikák

A West Point (hivatalos nevén United States Military Academy, rövidítve USMA) az amerikai hadsereg katonai akadémiája és erődje. Az amerikai függetlenségi háborút követően 1778-ban a West Point lett az új ország első erődje, ezáltal manapság már az Egyesült Államok legrégebb óta folyamatosan üzemeltetett erődjének számít. A West Point Első vezetője Benedict Arnold volt.Az 1802-ben alapított West Point az Egyesült Államok legrégebbi katonai akadémiája. Az akadémia diákjait kadétnak hívják. A West Point képzi ki az amerikai hadsereg számára a legtöbb tisztet, és a magas rangot elért tábornokok jelentős része erről az akadémiáról kerül ki. Jelenleg évi 900 felett található azon diplomások száma, akik hadnagyi rangban az amerikai hadseregbe kerülnek. Ez az új hadnagyok 25%-át teszi ki.Az akadémia New York állam West Point településénél található, a Hudson-folyó mellett, nagyjából 80 km-rel New Yorktól északra (é. sz. 41° 23′ 38″, ny. h. 73° 57′ 16″41.393888888889, -73.954444444444). A kampusz összterülete meghaladja a 65 négyzetkilométert, és ezzel a West Point a világ egyik legnagyobb területű iskolájának számít. Az amerikai haditengerészet annapolisi akadémiája csupán 1,37 négyzetkilométer, a légierő akadémiája Colorado Springsben pedig 73 km2. A szokásos egyetemi épületeken kívül West Pointon található még sípálya és tüzérségi lőtér.
1903 előtt az évfolyamok összlétszámát 600 főben korlátozták, bár a kinevezési folyamat sajátosságai illetve a hallgatók kibukása miatt ezt a számot ritkán érték el. Mindegyik képviselő a szavazókörzetéből egy kadétot jelölhetett felvételre, valamint mindegyik szenátor egy-egy diákot jelölhetett a saját államából. A társult területek delegátusai is egy-egy kadétot jelölhettek, az amerikai elnök pedig összesen harmincat. Így 89 betöltetlen hely maradt, amelyet különféle módon töltöttek fel, többek között sorállományú katonákkal és külföldiekkel. Mindegyik évfolyam nagyjából 150 kadéttal indult.1903-ban az Amerikai Egyesült Államok Kongresszusa új törvényt hozott, ezután mindegyik szenátor, képviselő és kongresszusi tag két kadétot jelölhetett, akárcsak a kongresszusi képviselet nélküli Washington, valamint évi öt-öt egyéb jelöltet állíthatott. A jelenlegi szabályozás szerint mindegyik kongresszusi tagnak, valamint az amerikai alelnöknek öt-öt kadétjelöltje járhat egy időben a West Pointra. Ha egy jelölt lediplomázik vagy más módon kikerül az akadémiáról, akkor felszabadul egy hely. A jelölési folyamat nem politikai alapon működik, és a jelölteknek nem kell személyesen is ismerniük a kongresszusi képviselőjüket ahhoz, hogy jelöltté válhassanak. A kongresszusi képviselők egy-egy üresedésre általában tíz jelöltet javasolnak. A jelöltek a bejutásért versenyezhetnek egymással, illetve egy jelöltet a képviselő a többinél erősebb támogatásban is részesítheti. Versenyeztetett jelölésnél az akadémia megvizsgálja mind a tíz jelölt aktáját, és a legképzettebbet választja. Amennyiben egy képviselő egy jelöltet kiemelt támogatásban részesít, akkor az akadémia őt fogja választani még akkor is, ha a többi jelölt esetleg képzettebb - persze csak abban az esetben, ha ez a jelölt is megfelel a West Point testi, orvosi és iskolai követelményeinek. Egy kiemelt képviselői jelölés megszerzése nagyban függ attól, hogy az adott államból mennyien pályáznak. A jelölés általában egy pályázat beadásával kezdődik, amelyet egy vagy több kisdisszertáció valamint ajánlólevél követhet. Ezeket a pluszkövetelményeket a kongresszusi képviselők támasztják a West Point szokásos felvételijén túl.
A West Point emellett további helyeket tart fenn hivatásos katonák gyermekei részére (évi 100 hely), sorállományú katonák számára (évi 170 hely), tartalékos tisztképző kadétok számára (évi 20 hely), valamint csatában elesett, 100%-osan rokkant, hadifogoly vagy eltűnt katonák gyermekei részére (65 hely). Medal of Honorral kitüntetett katonák gyermekeinek nem kell külön felvételizni vagy jelölést szerezni, de továbbra is meg kell felelni a felvételi követelményeknek.
A jelölési rendszernek köszönhetően az összes üresedést betöltik. Amennyiben egy jelölt megfelel a követelményeknek, de a pályázott üresedését már betöltötték, elképzelhető, hogy egy másik üresedésnek jobban megfelel, mint a többi kandidátus – ebben az esetben tehát mégis felvételt nyerhet a West Pointra. A feltételeknek megfelelő, de fel nem vett pályázók esetlegesen felvételt nyerhetnek a New Jersey-t Fort Monmouth-ban található United States Military Academy Preparatory School előkészítő iskolába, ahonnan egy évvel később már felvételi nélkül bekerülnek a katonai akadémiára.
Az amerikai felvételin kívül a West Point évi 20 kadétot vesz fel külföldről. Ezek képzési költségeit a küldő ország állja.
17 és 23 év közötti kor, nőtlen vagy hajadon családi állapot, gyermektartási kötelezettség nélkül, valamint erős morális tartás. A jelenlegi felvételi folyamat része egy felvételi lap kitöltése, megfelelés különféle standardizált teszteknek, valamint személyes ajánlások. A pályázóknak meg kell felelniük egy pályaalkalmassági vizsgának valamint egy teljeskörű orvosi vizsgálatnak. Nem korrigálható látási hibák valamint egyéb sérülések vagy betegségek esetén a pályázókat eltanácsolják - kivéve, ha tanulmányi eredményeik kiemelkedően magasak.
A végzős hallgatók BSc egyetemi diplomát kapnak és a legtöbbjüket a legalacsonyabb tiszti, hadnagyi rangban felveszik az amerikai hadseregbe, ahol legalább 5 éves aktív szolgálatot és 3 éves tartalékos szolgálatot kell letenniük. Szakosodni a tanulmányi eredmények és a személyes preferenciák alapján lehet. A külföldi kadétokat a saját országuk hadseregébe nevezik ki.
1959 után a kadétok lehetőséget kaptak keresztkinevezésre, azaz arra, hogy egy másik fegyvernemben kapjanak tiszti rangot – amennyiben persze megfelelnek a kinevezési követelményeknek. Viszonylag kevesen választanak keresztkinevezést, és a cserék általában egy az egyhez arányban történnek. A terrorizmus elleni háború miatt azonban a US Army jelentős mértékben igényeli a szakképzett tiszteket, ezért a keresztkinevezéseket felfüggesztették.
A kadétokat a tananyag elsajátítása, a fizikai kondíció valamint a hadvezetési képességeik alapján osztályozzák.
A tananyag 31 központi tárgy köré épül, amelyben egyaránt megtalálható humán és reál tantárgyak. Mindegyik kadétnak legalább három-három tantárgyat kell felvennie mérnöki tudományokból illetve matematikából. A kadétok a második év őszén választják ki a diplomához szükséges szakosodást, és a harmadik évig mind ugyanazt tanulják. A mérnöki tantárgyak miatt a jelenlegi 43 szakosodás mindegyike BSc diplomát ad.
A testnevelési programban a testnevelési foglalkozások mellett versenyatlétikai elemek is találhatók. Mindegyik kadétnak részt kell vennie egy atlétikai sportban, és akárcsak a hadsereg katonáinak, évi két fizikai kondíció-vizsgán kell átmennie. Évente egyszer a kadétokat egy terem akadályversenyen mérik fel, amely többek szerint "az év legrosszabb három perce".
A kadétok a West Pointban töltött első perctől kezdve sajátítják el az alapvető katonai képességeket, többek között a vezetési képességeket is. A kiképzés nagy része nyáron történik. Az első nyár a kadét alapkiképzéssel telik el, a második év pedig a közeli Camp Buckner terepkiképzésével. A harmadik és a negyedik nyár folyamán a kadétok a világ számos pontján található amerikai támaszpontokon sajátítják el a szakosodással kapcsolatos képzéseket: légideszant, hegyi hadviselés, vezetési ismeretek. A kadétok barakkokban laknak, és az iskolaév során vezetési pozíciókba kerülnek, vezetési felelősséget vállalnak.
A második év nyarán Camp Bucknerben a kadétok elsajátítják számos fegyverrendszer alapjait és többféle hadgyakorlaton vesznek részt. A másodévesek a harmadévesek parancsnoksága alá tartoznak, a negyedévesek pedig szakaszparancsnoki vagy századparancsnoki beosztást kapnak. Nyolc században egyenként négy szakasz található, és mindegyik részt vesz a kétszer három hetes kiképzésben. Az első háromhetes blokk a kiképzésre, a második a gyakorlati ismeretekre helyezi a hangsúlyt. A gyakorlatok között szerepel az elsősegély és a mentés, az őrjárat, a kutatás és támadás valamint a szárazföldi tájékozódás. A hathetes kiképzés után a az egyes kiképzési pontokon legjobban szerepelt század kitüntetésben részesül. A díjátadás után a másodéveseket kadét tizedessé léptetik elő.
A formális képzés része a morális és etikai fejlesztés is: a katonai hivatás értékrendjének hivatalos elsajátítása, önkéntes vallásos programok, kapcsolatfelvétel az akadémia példaképeivel, meghívott előadók meghallgatása. A West Point erkölcsrendszerének alapja az akadémia mottójában is olvasható: "Duty, Honor, Country" (kötelességtudat, becsület, hazaszeretet). A kadétoknak emellett meg kell felelniük a kadétok becsületrendjének: "Egy kadét nem lop, csal vagy hazudik, és nem viseli el azokat, akik igen."
Az erőd helyszínét George Washington választotta ki, a terveket 1778-ban Tadeusz Kościuszko készítette el. A Hudson-folyó mentén egy egész erődláncot építettek fel, hogy a brit hadihajóknak megakadályozzák a folyó hajózását. Bár az erődrendszer éles bevetésére soha nem került sor, a lánc teljesítette a neki szánt feladatot, és brit hadihajók nem hajóztak a Hudson-on.
Washington tábornok a West Point erődítményét tartotta a kontinens egyik legfontosabb pozíciójának. A Hudson-folyó keskeny "S" kanyarja feletti dombtetőkről a kontinentális hadsereg az egész folyó forgalmát ellenőrizhette. Washington véleménye szerint a brit hadsereg ketté szakíthatta volna a kolóniákat, ha ezt a területet az ellenőrzése alá vonja. Benedict Arnold a West Point erőd parancsnokaként követte el a hírhedt hazaárulását, amikor azt az angoloknak próbálta meg eladni.
George Washington hamar felismerte, hogy az országnak szüksége van egy katonai akadémiára. Thomas Jefferson külügyminiszter szerint az alkotmányban nem volt lehetőség katonai akadémia alapítására, ám amikor elnök lett, 1802. március 16-án törvénybe iktatta a West Point katonai akadémia létrehozását. Az akadémia azon év július 4-én nyitotta meg kapuit.
Az akadémia igazgatója 1817 és 1833 között Sylvanus Thayer ezredes volt, akit ma már az akadémia szülőatyjaként tartanak számon. Thayer feljavította az oktatás színvonalát, bevezette a katonai fegyelmet és jelentős figyelmet szentelt a tisztességes viselkedésre nevelésnek. Szintén Thayer hozta létre a ma már nevéhez kötődő tanítási eljárásokat, amelyek az önálló tanulást, a napi házi feladatokat és a kis osztályméretet szorgalmazták. A francia École Polytechnique struktúráját átvéve Thayer az építészmérnöki tudományokra alapozta az akadémiai oktatást. Az első fél évszázadban nagyrészt a West Point diplomásai építették ki az USA első vasútvonalait, hidait, kikötőit és utait. Az akadémia építészmérnöki hagyománya a mai napig jelentős szerepet játszik az Egyesült Államok infrastruktúrájában – lásd a hadsereg mérnöki hadtestét (U.S. Army Corps of Engineers).
Az amerikai polgárháború után többi műszak egyetem is alakult az országban, és így a West Point kiterjeszthette látókörét az építészmérnöki tudományokon túlra.
1810-ben és 1816-ban nem volt végzős évfolyam – 1861, 1917, 1918 és 1943 háborús éveiben azonban egy évben két évfolyam is diplomát kapott, ahogy 1922-ben is. A diplomaosztóra emlékeztető évfolyamgyűrű amerikai szokása a West Point 1835-ös évfolyamával kezdődött, és azóta is tart. Az 1879-es évfolyam mandzsettagombokat is kapott a gyűrű mellé. Egy pár másik évfolyamnál a kadétok egyedi karkötőket is készíttettek.
Az amerikai függetlenségi háborúban betöltött szerepéért és magáért a katonai akadémiáért a West Point területének nagy részét 1960-ban történelmi jelentőségű védett területté nyilvánították.A második világháború után Douglas MacArthur igazgató bővíteni kívánta az akadémia tantárgyainak körét. A modern hadviselés fizikai terhelését felismerve MacArthur jelentősen szigorított testedzés és a fizikai kondíció feltételein, célját a "mindegyik kadét legyen egy atléta" mondat foglalja össze. A hagyományőrző becsületrendszert hivatalosan is kodifikálták.
Miután 1947-ben a légierő külön fegyvernemmé alakult és levált a hadseregről, 1959-ig, a légierős akadémia első végzős osztályáig, a West Point kadétjai választhattak, hogy végzés után légierős tisztté avassák őket.
1964-ben Lyndon B. Johnson elnök törvényben növelte a kadéthadtest méretét 2529-ről 4417-re.
Az első női kadétokat 1976-ban vették fel a West Pointra, miután a kongresszus törvényben engedélyezte a nők felvételét az összes szövetségi fegyveres erőhöz. A West Point elsőévesei között 10-12 százalék a nők aránya. A nők ugyanazokat tanulják, mint a férfiak, és egy pár kivételtől eltekintve ugyanabban a testnevelési rendszerben vesznek részt. A hadsereg erőnléti vizsgáján és a beltéri akadálypályán a nőknek valamennyivel alacsonyabbak a feltételeik, valamint a sportok közül nem bokszolnak.
Az első nők 1980-ban diplomáztak. 1989-ben Kristen Baker lett a legmagasabb rangú kadét az akadémián. Teljesítményére ma szobor emlékeztet. Baker óta még két másik nő érte el a kadétszázadosi rangot: Grace H. Chung 2004-ben és Stephanie Hightower 2006-ban.
Rebecca Halstead az 1981-es évfolyamot végezte el, és ő lett az első női tábornok, amikor 2005-ben dandártábornokká léptették elő.
West Pointban számos híresség végzett, közülük az ismertebbek listája, illetve azoké, akikről létezik magyar nyelvű szócikk:
Ambrose, Stephen. Duty, Honor, Country. A History of West Point. Baltimore: Johns Hopkins University Press (1966). ISBN 0-8018-6293-0 
Atkinson, Rick. The Long Gray Line. Boston: Houghton Mifflin Company (1989). ISBN 0-395-48008-6 
Barkalow, Carol. In the Men's House. New York: Poseidon Press (1990). ISBN 0-671-67312-2 , on integrating women
Betros, Lance. Carved from Granite: West Point since 1902 (Texas A&M University Press, 2012), 458 pp.
Crackel, Theodore. The Illustrated History of West Point. Boston: Harry N. Abrams, Inc (1991). ISBN 0-8109-3458-2 
Crackel, Theodore. West Point: A Bicentennial History. Lawrence, KS: University Press of Kansas (2002). ISBN 0-7006-1160-6 
 West Point: Two Centuries of Honor and Tradition. New York: Warner Books (2002). ISBN 0-446-53018-2 
Endler, James. Other Leaders, Other Heroes. Westport, CT: Praeger Publishers (1998). ISBN 0-275-96369-1 
Lea, Russell. The Long Green Line. Haverford, PA: Infinity Publishing (2003). ISBN 0-7414-1459-7 
Lipsky, David. Absolutely American: Four Years at West Point. Boston: Houghton Mifflin Company (2003). ISBN 0-618-09542-X 
Hulse, Glenn. Bugle Notes, 86th Volume. West Point, NY: Directorate of Cadet Activities (1994) 
McMaster, R.K.. West Point's Contribution to Education. El Paso, TX: McMath Printing Co (1951) 
Miller, Rod. The Campus Guide: West Point US Military Academy. New York: Princeton Architectural Press (2002). ISBN 1-56898-294-1 
Murphy, Jr., Bill. In a Time of War: The Proud and Perilous Journey of West Point's Class of 2002. New York: Henry Holt and Co (2008). ISBN 0-8050-8679-X 
Neff, Casey. Bugle Notes: 99th Volume. West Point, NY: Directorate of Cadet Activities (2007) 
Palka, Eugene, Malinowski, Jon C.. Historic Photos of West Point. Nashville, TN: Turner Publishing Company (2008). ISBN 978-1-59652-416-3 
Poughkeepsie Journal. West Point: Legend on the Hudson. Montgomery, NY: Walden Printing (2003). ISBN 0-9674209-1-1 
Simpson, Jeffrey. Officers And Gentlemen: Historic West Point in Photographs. Tarrytown, NY: Sleepy Hollow Press (1982). ISBN 0-912882-53-0

Whitechapel egy London Tower Hamlets kerületében kiépült belvárosi terület. Nyugatról a Bishopsgate, északról a Fashion Street, keletről a Brady Street és a Cavell Street, délről pedig az autópálya határolja. Lakossága különböző nemzetiségű, jellemzően brit bangladesi.
Whitechapel egy kis Máriának szentelt kápolna után kapta nevét. Első ismert plébánosa Hugh de Fulbourne volt 1329-ben. 1338 körül a kápolna Whitechapel plébániatemploma lett, melyet ismeretlen okokból St Mary Matfelonnak hívtak. A második világháborúban a templom elpusztult. Területe és temetője ma egy nyilvános kert.A Whitechapel High Street és Whitechapel Road ma az A11-es út részei, melyek az ősi római út részei voltak London és Colchester között. Későbbi időkben az utazók Londonba menet és onnan jövet számos fogadóban szállhattak meg, melyek a Whitechapel High Streeten álltak.A 16. század végére Whitechapel külvárosa és környező területek London másik felévé váltak. A városfalakon kívül és a közigazgatáson túl a város kevésbé vonzó ágazatok működtek, főként  cserzőműhelyek, kocsmák, öntőműhelyek és vágóhidak. 1680-ban Ralph Davenant plébános örökül hagyta 40 fiú és 30 lány nevelését az egyházközségre. A Davenant Centre napjainkban is működik, bár a Davenant Alapítványi Iskola átköltözött Whitechapelből Loughtonba 1966-ban.
A lakosság a mezőgazdasági területekről Londonba vándorolt a 17. századtól a 19. század közepéig, ezáltal nagy számú szegénységben élő ember települt át az ipari és kereskedelmi területekre.
1840-re Whitechapel és körülötte Wapping, Aldgate, Bethnal Green, Mile End, Limehouse, Bow, Bromley-by-Bow, Poplar, Shadwell és Stepney - melyeket együttesen ma East Endnek neveznek - visszafejlődött a klasszikus dickensi Londonná, annak szegénységével, túlzsúfoltságával. A Whitechapel Road a kis, sötét utcák negyedévé vált, melyekben a legnagyobb szenvedés, erkölcstelenség és veszély lakozott.A viktoriánus korban a szegény angol város törzsnépességét bevándorlók duzzasztották fel, főként írek és zsidók. A szegénység számos nőt kényszerített prostitúcióra. 1888 októberében a Metropolitan Rendőrség becslése szerint nagyjából 62 bordélyházban 1200 prostituált lakott Whitechapelben. Közülük több is áldozta lett az 1888 és 1891 között elkövetett whitechapeli gyilkosságoknak, melyek némelyikének elkövetését Hasfelmetsző Jacknek tulajdonították. A támadások rettegést okoztak a kerületben és országszerte, és a társadalmi reformok szükségességére hívta fel a figyelmet, de a gyilkosságok rejtélye napjainkig sem tisztázódtak.Whitechapel a 20. század első feléig szegény negyed maradt, bár kevésbé reménytelen helyzetben, mint azelőtt. A második világháború idején komoly pusztítást okoztak a negyedben a bombázások és német támadások. Azóta a városrésznek nincs további jelentős nevezetessége.

Wiesbaden a németországi Hessen szövetségi tartomány fővárosa és közel 300 000 lakossal Frankfurt am Main után a tartomány második legnagyobb városa a Majna folyó torkolatának közelében. Szűkebb értelemben vett vonzáskörzetének kb. 600 000 lakosa van. A hesseni minisztériumok mellett a Szövetségi Bűnügyi Hivatal (Bundeskriminalamt / BKA) és a Szövetségi Statisztikai Hivatal (Statistisches Bundesamt) is a városban találhatók.
Egykor 26, ma 15 működő forró és egy hideg gyógyforrása, melyek már az ókori Római birodalom idejében ismertek voltak, Európa egyik legrégibb gyógyüdülőhelyévé teszik.
A Rajna jobb partján, Rajna-vidék–Pfalz tartomány fővárosával, Mainz-cal szemben fekvő város, a Rajna-vidék legnagyobb városa. Wiesbaden Mainz-cal ikertelepülést alkot.
A belváros tengerszint feletti magassága a Schloßplatznál 115 m, a város legmagasabb pontja a Rheinhöhenwegben található, amely 608 m magas. A város legalacsonyabb pontja 83 m, amely a Schierstein nevű városrészben a kikötőnél található.
A város 204 km²-es területe észak-déli irányban 17,6 km-t, nyugat-keleti irányban 19,7 km-t foglal magában. Északon egy terjedelmes erdőterület található, amelynek területe 27,4%-ot, nyugaton a szőlőhegyek és keleten a mezőgazdasági területek 31,1%-ot foglalnak el a város területéből.
A Rajna hossza a városban 10,3 km (Schiersteintól Kostheimig), míg a szélessége 491 m (a Theodor Heuss hídnál). A Majna hossza a városban 2,9 km (városhatártól a Majna torkolatáig), míg a szélessége 150 m (a Majna-hídnál). A Majna a város Kostheim nevű kerületénél folyik a Rajnába.
A város címere egy kék pajzs három sárga liliommal (fent 2, lent 1 liliom). Ezt az összeállítást először a 16. században használták. A liliomok a Bourbon-házra utalnak.
A kék és sárga szín a Nassau Hercegség színei voltak. A mai címert 1906-ban fogadták el.
Wiesbadenben, a Taunus-hegység déli lába által védett helyen, enyhe éghajlat uralkodik. Az évi középhőmérséklet 9,5 °C, az évi csapadék mennyisége 622 l/m². A napsütéses órák száma évente kb. 1565 óra, amellyel Wiesbaden a legmelegebb német városok közé tartozik.
Már a római korban ismertek voltak Wiesbaden hőforrásai. A rómaiak a város közelében i. sz. 6 és 15 között erődítményt építettek. A települést Aquae Mattiacorum-nak (A mattiáki vizek) nevezték, ezért látható például a "Aquis Mattiacis" (a Mattiáki vizeknek [ti. szentelve]) felirat a kaszinó épületén is. A hőforrásokat először Idősebb Plinius említi az i. sz. 77-ben írt Naturalis Historia című művében.
Wiesbadent első alkalommal Nagy Károly király krónikása, Eginhard említette Wisibada néven, 830 körül. 1170-ben a Nassau-ház vette birtokba a mai Wiesbaden területét. 1232-ben Wiesbaden a Német-római Birodalom városa volt. 1296-ban Adolf német király megalapította a Klarenthal kolostort. Ugyanebben az évben egy sikertelen ostrom érte a várost.
1609-1610. között épült Wiesbaden legrégebbi még ma is létező épülete, a régi Városháza. A legtöbb régi épület az 1547-es és az 1561-es tűzvész során megsemmisült.
1744-ben a Nassaui herceg, Karl August beköltözött a Rajna partján fekvő kastélyba és Biebrich (amely 1926-ig önálló város volt, mai Wiesbaden kerülete) a hercegség fővárosa lett.
1806-ban Frigyes Ágost nassaui herceg átköltözött az előkelőbb Wiesbadenbe, amely így a hercegség székhelyévé vált. 1866-ban a város a Nassaui hercegséggel együtt Poroszországhoz került. 1894-től a német császár, II. Vilmos minden évben hosszabb látogatásokra jött Wiesbadenbe. Carl von Ibell, aki 1883-tól 1913-ig Wiesbaden főpolgármestere volt, jó kapcsolatot tartott fenn a porosz királlyal. Többek között ez hozott nagyarányú fellendülést a gyógyturizmus terén, és a város "világgyógyüdülőhely" (Weltkurstadt) hírnévre tett szert.
Császárok, királyok, hercegek és az orosz cár gyakrabban jártak Wiesbadenbe, mint Berlinbe. Sehol a világon nem lehetett ennyi nemes embert egyszerre látni abban az időben, mint a német császár kedvenc üdülőhelyén.
IX. Keresztély dán király például 1882 és 1905 között 24-szer tartott itt gyógykúrát.
1905-ben a lakosság száma átlépte a 100 000-es határt, így Wiesbaden nagyváros lett. Az első világháború után elmaradt a sok nemes és gazdag látogató. A kizárólag a gyógyintézetekre és turizmusra épülő korábbi gazdasági élet működésképtelenné vált. A város vezetése ezért különböző ipari jellegű településeket csatolt Wiesbadenhez, így lett 1926-ban a város része a korábbi hercegségi székhely, Biebrich is.
A második világháborúban 1940-től 1944-ig a "Nassauer Hof" nevű szállodában tartották a német-francia fegyverszüneti tárgyalásokat.
1937-ben épült a katonai repülőtér Erbenheimben, amelyet a náci Németország légiereje, a Luftwaffe a háború során kiképzőközpontként és légibázisként használt. A második világháború alatt a szövetségesek sok légitámadást intéztek a bázis ellen, amelyet a Luftwaffe 1945 márciusában hagyott el. A bázist az előrenyomuló amerikai szárazföldi hadsereg elfoglalta, és 1948-ban az USA Légierő Európai Főhadiszállásának (Headquarters of US Air Force in Europe) székhelyévé tették.
A berlini blokád idején, 1948. június 26-tól innen is startoltak az úgynevezett "mazsolabombázók" (Rosinenbomber) Nyugat-Berlin felé a lakosság ellátása céljából. 1976-ban a légierő egységeit Ramstein-ba telepítették át, de 1983 óta ismét légibázisként működik. Jelenleg itt állomásozik az USA hadseregének 1. Légitámogató Százada (1st Air Support Squadron) és 1. páncélos hadosztálya (1st Armored Division, a.k.a. Old Ironsides).
A háború után Wiesbaden újra főváros lett. A tartományi minisztériumok és két szövetségi intézet (Kriminalisztikai Intézet és Statisztikai Hivatal) felállítása miatt sokan telepedtek le a városban. Így a város lélekszáma 1945 és 1955 között kb. 70 000 lakossal nőtt.
A város lakossága 1800 és 1939 között 2239 főről 191 955 főre nőtt. Ennek oka, hogy a közeli Ruhr-vidék lett a 19. században Németország legnagyobb ipari központja. A második világháború után a város a vendégmunkásoknak köszönhetően tovább fejlődött. A főleg Törökországból érkező vendégmunkások az elővárosokban telepedtek le.
2002-ben a nem német útlevéllel rendelkező lakosok aránya 17,5% volt. Ez az arány 1980-ban 11,3% volt.
Biebrich 1926-ig önálló város volt (Biebrich am Rhein). Az első világháború után elmaradtak a gazdag látogatók Wiesbadenből, ezért a település gazdasági életének kiegyensúlyozása érdekében ipari településeket csatoltak a városhoz. Ezek egyike volt Biebrich.
Mainz-Amöneburg, Mainz-Kastel és Mainz-Kostheim 1945-ig Mainzhoz tartoztak, de Franciaország és az USA katonai közigazgatása idején, amikor a Rajna Hessen és Rajna-vidék–Pfalz között határfolyó lett, a településeket Wiesbadenhez csatolták. Megtartották azonban korábbi nevükben a „Mainz-“ előtagot.
A város legnagyobb kerülete népesség szerint Biebrich (36 586 lakó), terület szerint pedig Dotzheim (1827 hektár).
1543-ban a nassaui uralkodóház bevezette a reformációt. A 18. század végéig a lakosság többsége evangélikus, ezután a betelepüléseknek köszönhetően egyre több lett a református. 1817-ben a Nassaui Hercegségben az evangélikus és a református közösségek unióra léptek, innentől áll fenn a Nassaui Evangélikus Egyház, mely 1934 és 1945/1946 között a Hesseni Evangélikus Egyházzal közös vezetés alatt állt.
A 18. század végétől a római katolikusok is újra jelen vannak, akik 1791-től tarthatnak nyilvános istentiszteleteket, és 1801-től rendelkeznek saját imaházzal. A római katolikusok a Limburgi egyházmegyéhez tartoznak.
A zsidó közösség 1869-ben egy zsinagógát épített. A Kristályéjszakán a zsinagógát lerombolták, de a második világháború után 1946-ban újjáépítették. Ma 700 tagja van a közösségnek.
A kormányzat élén a főpolgármester áll, akit a városi lakosság közvetlen módon választ. Az aktuális főpolgármester 2013 óta Sven Gerich (SPD). Ő alatta áll a polgármester, valamint a különböző részlegekre felosztott referatúrák (németül Dezernat) főnökei, akiket a városi tanács gyűlése választ. Ezen kívül minden kerületnek van önkormányzata, mely élén elnök áll. Ők képviselik a kerületek érdekeit a városi tanácsban, melyben 81 képviselői hely van.
Wiesbaden a Rajna–Majna terület részeként fontos szolgáltatóközpont. Az ipar viszont hanyatlásnak indult az utóbbi 10 évben.
Az első világháború után Wiesbaden fontos gyógyfürdőváros város volt. Ma is több klinikát találunk itt. A városban a 18 kórház és klinika között van a híres DKD-nek (német diagnózis klinikája, németül Deutsche Klinik für Diagnostik) a székhelye. Nagyobb kórházak: Dr. Horst Schmidt Klinika (HSK), a Szt. József kórház és az Asklepios Paulinen Klinika. A kórházak közül a két legnagyobb az Aukamm Klinika és a Bingerti Klinika.
Mióta Wiesbaden 1946-ban Hessen fővárosa lett, számos kiadó- és biztosítási cég települt le a városban, különösen a belső kerületekben,
Az AXA, a DBV Winterthur, a Delta Lloyd, a DEURAG, a Interrisk és a R+V Versicherungen biztosítási cégek központja Wiesbadenben találhatók. Ezeken kívül például a Ferrari németországi központja is Wiesbadenben található.
A külső kerületekben különböző termékeket gyártó ipari cégek találhatóak. Az Agfa nyomdászattal, a Chemagis gyógyszerek előállításával, a Clariant tisztítószerekkel, a SCA Hygiene Products higéniai papírokkal foglalkozik.
A város nagyon híres a bor- és pezsgőterméséért. A város a rajnavölgyi borvidékhez (Rheingau) tartozik. Több pezsgőmárkát (Adam, Fürst von Metternich, Henkell, Söhnlein) a városban állítanak elő. Wiesbaden azonban inkább a bortermeléséről híres. Dotzheimben, Frauensteinben, Kostheimben, Nordostban és Schiersteinben folyik a bor előállítása.
A város északi részén, Unter den Eichen, egy nagy film- és hangstudió található. Az 1950-es és 1960-as években számos ismert színésszel, mint például Romy Schneider avagy Hans Albers, filmprodukciók jöttek itt létre. 1964-től 1984-ig a második német televíziónak (ZDF) itt volt a székhelye; 1984 áprilisában átköltözött Mainzba. Napjainkban több mint 70 cég, ezek között a Taunusfilm is, valamint az egyetem médiarészlege talált otthont Unter den Eichen-en. A studiókban szappanoperákat forgatnak. Ezen kívül minden fontos televízió (ZDF, RTL, HR,…) és rádió (HR, FFH, RPR,…) fenntart egy studiót magának a belvárosban. A Radio Rheinwelle és az AFN Wiesbaden (American Forces Network), amerikai rádióadóadó, székhelye Wiesbadenben van.
A "Fachhochschule Wiesbaden" elnevezésű főiskolára több mint 8000 hallgató jár, és ezzel Németország tizedik legnagyobb szakiskolája.
A privát "European Business School" (EBS) néhány részlege már átköltözött a városhoz közeli Oestrich-Winkel nevű helységből Wiesbadenbe. A tervek szerint az egész akadémia át fog költözni Hessen fővárosába, amennyiben egyetemként akkreditálják.
Wiesbaden 70 szállodájában évente kb. 1 millióan szállnak meg. Összesen kb. 15 millió látogató érkezik évente a városba.
Táv- és közelforgalmi pályaudvar a főpályaudvar, mely naponta több mint 500 vonat kiindulópontja és végállomása és kb. 50 000 utassal közlekednek. Az 1906-ban épült főpályaudvar felváltott 3 régi pályaudvart a belvárosban, melyek a mai Vásár- és Kongresszusi Centrum területén (Rhein-Main-Hallen) álltak. Ezek a Ludwigsbahnhof, Rheinbahnhof és Taunusbahnhof voltak.
A Frankfurti repülőtér a főpályaudvartól az S8-as és S9-es S-Bahnnal kb. 30 percen belül érhető el.
A Városi Közlekedési Vállalat (ESWE Verkehr) összesen 56 buszvonallal rendelkezik. A Mainzi közlekedési vállalat Wiesbaden területén (az 1945 előtt Mainzhoz tartozó kerületekben Amöneburg, Kastel és Kostheimban) 6 autóbuszvonalat tart fenn.
A belváros legnagyobb részét a késő 1800-as és korai 1900-as évekből származó pompás klasszicista stílusban épült házak alkotják.
A leghíresebb nevezetesség és jellegzetesség az 1907-ben Friedrich von Thierschtől épített Kurhaus (kaszinó), melyben Európa egyik legszebb hangversenyterme, a Friedrich von Thiersch Saal, is található. Közvetlenül a Kurhaus mellett az 1894-ben épült Staatstheater (állami színház) áll. A két épület előtt a wiesbadeni lakosság által "Rue"-nek nevezett Wilhelmstraße vezet el. Az út nyugati oldalát gyönyörű házak alkotják, melyben elegáns butikok és előkelő kávéházak valamint cukrászdák találhatóak. A keleti oldalán egy nagyvonalú park, a Warmer Damm, fekszik.
Innen gyalog tíz percen belül el lehet érni a Schloßplatzot, melyen a belváros legöregebb épülete, a régi városháza 1610-ből valamint az 1842-ben épült Parlament, az evangélikus Marktkirche (1862), mely 92 méterrel Wiesbaden legmagasabb épülete, és az 1884-ből származó új városháza áll.
Az 1849-ben épült katolikus Bonifatiuskirche a Luisenplatzon a belváros legöregebb temploma.
A Biebrich nevű városkerületben a hercegi kastély, a Schloß Biebrich, trónol a Rajna partján. 1700-ban nyári kertilak gyanánt kezdték építeni. 1744-ig a "kerti lak"-ból az egyik legszebb a Rajna partján fekvő barokk stílusban épült kastély lett. A nassaui hercegnek 1806-ig itt volt a székhelye. A kastély mögött egy hatalmas vad-romantikus park nyúlik el, melyben egy mesterséges várrom is található.
Wiesbadenben számos liget és park található. Ezért nevezik Wiesbadent Németország "legzöldebb nagyvárosának". Egzotikus érdekességnek nevezhető a kb. 1000 vadon élő papagáj, melyek például a Kurparkban, a Biebrichi kastélyparkban és a Schiersteini kikötőnél élnek.
Wiesbaden Németország egyik legfontosabb kulturális központja és különösen sokoldalú lehetőségeket ajánl. A leghíresebb és legnagyobb színházi épület az Állami Színház, mely 1894-ben épült. Itt 4 különböző helységben vannak előadások. A színházi élet csúcspontját minden évben a nemzetközi májusi színházi játékok jelentik.
Európa egyik legszebb hangversenyterme a kaszinó épületében található: A Friedrich von Thiersch terem. Minden évben júliusban vagy augusztusban a "Rheingau Musik Festival"-on számos klasszikus- és jazzkoncertet tűznek műsorra. A koncertek többek között a kaszinó hangversenytermében és a Rajnavölgyi Johannisbergi kastélyban (Schloß Johannisberg) kerülnek megtartásra.
A város legnagyobb múzeuma az Állami Múzeum. Három önálló részleg található az 1913-ban épült házban: a természettudományi, a nasszaui régiségek és a művészeti kiállítás. A képtári részlegben – az 1921-től 1941-ig Wiesbadenben élt – Alexej Javlenszkitől sok mű látható.
További múzeumok a Museum Castellum a Kastel nevű városkerületben vannak, ahol sok tárgy a római múlttal kapcsolatban van kiállítva. A belvárosban található a Német Zsidó Múzeum.
A dotzheimi pályaudvartól minden vasárnap és ünnepnapon egy muzeális vasút indul az idillikus Taunus-hegység felé. A vonatot többnyire gőzmozdony húzza.
Több fontos könyvtár található a városban. Az Állami Főarchívumnak, az Állami Könyvtárnak (több mint 600 000 könyvvel) és a Német Szövetségi Statisztikai Hivatal Könyvtárának Wiesbadenben van a székhelye.
Wiesbadenben 14 színház, 11 mozi, 28 múzeum, 5 nagyobb könyvtár, 16 diszkó és klub, 7 szabadtéri strand, 4 fedett uszoda, 6 gyógyfürdő, 12 nagyobb park, 2 állatkert és 1 jégpálya található.
május: Internationale Maifestspiele / nemzetközi májusi színházi játékok (Belváros)
július-augusztus: Rheingau Musik Festival / Rajnavölgy zene fesztivál (különböző helyszíneken)
augusztus: Folklore im Garten / rock, pop és rap fesztivál (Freudenberg / Dotzheim)
Az SV Wiesbaden labdarúgócsapat az amatőrök között a legmagasabb osztályban játszik. A helyi stadionban szokták tartani az edzéseket.
További labdarúgócsapatok: a SG Germania Wiesbaden, a török SV Wiesbaden, az FV Biebrich 02, az FSV Schierstein 08.
A női röplabdacsapat a VC Wiesbaden. A férfi csapat neve TuS Eintracht Wiesbaden a másodosztályban játszik.
Wilhelm Heinrich Riehl, 1883-tól von Riehl (1823. május 6. – München, 1897. november 16.) író
Wilhelm Dilthey (1833. december 19. – Seis Bozennél, 1911. október 1.) filozófus, pszichológus és tanár
Emil Pfeiffer, dr. (1846. március 1. – 1921. július 13.) gyermekorvos – ő utána lett elnevezve a Pfeifferi mirigyláz
Ludwig Beck (1880. június 29. – Berlin, 1944. július 20.) haditiszt és ellenállási harcoló
Helmuth Plessner (1892. szeptember 4. - 1985. június 12.) filozófus, szociológus
Dr. Wilhelm Kempf (1906. augusztus 10. – 1982. október 9.) Limburgi püspök 1949-81
Carl Remigius Fresenius (Frankfurt am Main, 1818. – Wiesbaden, 1892.) kémikus, 1848-ban ő alapította az Institut Freseniust.
Ernst Litfaß (Berlin, 1816. – Wiesbaden, 1874. december 27.) a hirdetőoszlop feltalálója
Felix August Helfgott Genzmer (Labes/Pommern, 1856 – Berlin, 1929.) 1881-től 1903-ig építőmester Wiesbadenben
Dirk M. Becker: vivat Wiesbaden. Spaziergänge zwischen Tradition und Moderne. Universum Verlag, Wiesbaden: 2005, ISBN 3-89869-141-1
Thomas Weichel: Die Bürger von Wiesbaden. Oldenbourg, April 2001, ISBN 3-486-56126-X
Fritz Mielert: Wiesbaden. Berühmte Städte, Bäder, Landschaften, Band 1. Verlag Wilhelm Ruhfus, Dortmund 1926
Wiesbaden und Rheingau zu Fuß. 22 Rundgänge durch Geschichte und Gegenwart. Hrsg. v. d. Geschichtswerkstatt Wiesbaden e. V. EDITION 6065, Wiesbaden 2002, ISBN 3-9804715-8-6
Bildung für alle! Kulturleben und Bildungsstreben in Wiesbaden seit 1800. EDITION 6065. Wiesbaden 2000, ISBN 3-9804715-7-8
Oswald Burger/Hansjörg Straub: Die Levingers. Eine Familie in Überlingen. Eggingen 2002, ISBN 3-86142-117-8 (Geschildert wird neben der Überlinger Zeit auch die Zeit in Wiesbaden während der NS-Zeit und als Mitglied der Wiesbadener Casino-Gesellschaft)
Manfred Gerber: Das Kurhaus Wiesbaden. Kaleidoskop eines Jahrhunderts. Monumente-Publikationen der Deutschen Stiftung Denkmalschutz. Bonn, 2007. ISBN 978-3-936942-84-2

A Wikipédia többnyelvű, nyílt tartalmú, a nyílt közösség által fejlesztett online világenciklopédia, amelyet a floridai központú nonprofit Wikimédia Alapítvány üzemeltet, szerkesztését pedig önkéntes közösség végzi.
A Wikipédia magában foglalja a különböző nyelvi változatait is, köztük a magyar Wikipédiát. Az angol változat 2015 novemberében elérte az 5 milliós szócikkszámot; ez a világ legnagyobb enciklopédikus műve. A 304 különböző nyelvű változatban összesen (az angollal együtt) több mint 50 millió szócikk olvasható és szerkeszthető, és több mint 77 millió felhasználó szerkeszti őket világszerte. Az internet tíz népszerű szolgáltatása közül az Index-olvasók a Wikipédiát 2010-ben a harmadik leginkább pótolhatatlannak választották (a Google-t és a YouTube-ot követően).A Wikipédia név a wiki és az enciklopédia szavakból ered. Bár gyakori, hogy a Wikipédiára „Wiki”-ként hivatkoznak (lévén ez a legnagyobb wiki rendszer), azonban ez az elnevezés helytelen, mert több tízezer független, „wiki-rendszerű” oldal üzemel az interneten, melyek jelentős része nem enciklopédia formájú.
A Wikipédia elsődlegesen enciklopédia, vagy célja azzá válni (kalendárium és napi hírek adatokkal bővítve);
a Wikipédia egy wiki, és így (néhány kivételtől eltekintve) bárki által szerkeszthető;
a Wikipédia nyílt tartalmú, és a Creative Commons Nevezd meg! Így add tovább! 3.0 szabályai vonatkoznak rá.A Wikipédiát a Nupediához (a Wikipédia elődjéhez) hasonlóan támogatja Richard Stallman, a szabadszoftver-mozgalom és a Free Software Foundation (Szabad Szoftver Alapítvány, FSF) alapítója; Stallman többször említette a „szabad, univerzális enciklopédia” hasznosságát még a Nupedia és a Wikipédia alapítása előtt.
A Wikipédia széleskörű nyitottságának van néhány hátránya. Például azon cikkek esetén, melyek a legtöbb résztvevő számára ismeretlenek, a pontosság és a pártatlanság sokszor megkérdőjelezhető. A résztvevők egy része ezzel vitába szállva úgy gondolja, hogy idővel ezek a hibák csökkennek, és az egyes cikkek minősége javulni fog.
Egy másik hátrány az, hogy sok szerkesztést olyan emberek végeznek, akiknek nem céljuk az, hogy hasznosan vegyenek részt a munkában, hanem mindenféle értelmetlenséget („fghfhgf”) vagy elfogadhatatlan tartalmat („hüje aki ólvasa”) adnak a cikkekhez. Ezt a Wikipédia „vandalizmusnak” nevezi. A projekt nyílt természete ezt ugyan lehetővé teszi, de egyben ellene is dolgozik. Minden résztvevőnek megvan a lehetősége az ilyen firkák eltüntetésére, a megelőző állapot visszaállítására. Ha ez egy lapnál túl sokszor fordul elő, akkor ez a lap „lezárható”, és így csak az adminisztrátorok tudják azt módosítani; erre általában azonban nincs szükség.
A Wikipédia résztvevői általában elfogadnak és tiszteletben tartanak néhány alapvető szabályt, amelyek lehetővé teszik a projekt zökkenőmentes és termékeny működését. Néhány közülük:
A résztvevők sokféle vallási és politikai meggyőződésére és eltérő kulturális hátterére való tekintettel a Wikipédia célja az, hogy a szócikkek tartalma minél elfogulatlanabb legyen. Nem az a cél – ahogy azt sokan hiszik –, hogy a szócikkek egyetlen „objektív” nézőpontból legyenek megközelítve, hanem az, hogy tiszteletben tartsuk és bemutassuk az összes főbb létező véleményt. A semleges nézőpont szócikk ezt részletezi.
Létezik néhány alapszabály a szócikkek elnevezéséről, lásd az elnevezési szokásokat.
A szerkesztők vitalapokon beszélhetik meg esetleges nézeteltéréseiket, hogy egy bizonyos szócikket hogyan is kellene átszerkeszteni. Szerkesztési háborúkat a szócikkek közvetlen szövegében nem folytatnak. Lásd a vitalapokról és a szerkesztési irányelvekről szóló cikkeket. Amennyiben több szócikkel kapcsolatban átfogó nézetkülönbségek merülnének fel, azokat a Kocsmafal megfelelő szekciójában lehet bejelenteni.
Bizonyos típusú szócikkek nem illenek a szó szoros értelmében egy enciklopédiába, ezért a Wikipédia-szócikkek nem szótári szemelvények és nem fórumok: mire nem való a Wikipédia.
A Wikipédia-közösség maga is sok szabály ötletével hozakodott elő, hol kisebb, hol nagyobb támogatottsággal. A legnagyobb népszerűségnek örvendő szabály: „Ha a szabályok miatt kényelmetlenül érzed magad és elveszik a kedved a Wikipédiában való részvételtől, akkor ne foglalkozz velük, és folytasd úgy, ahogy megszoktad.” Ezek után kész csoda, hogy (főleg az angol) Wikipédia ilyen fegyelmezetten és pozitív hangulatban bővül.
A Wikipédiát világszerte több ezer önkéntes írja, akik rábukkantak a hálón, és látván, mi folyik itt, s milyen könnyű cikket készíteni, úgy döntöttek, tudásuk egy részét közkinccsé teszik. E résztvevők a wikipédisták. A kezdetek óta jelentősen megnőtt a résztvevők száma, köztük a jól képzett közreműködőké is.
A szó igazi értelmében vett főszerkesztő nincs. A Wikipédia két alapítója, Jimmy Wales (egy kis internetes cég, a Bomis Inc. vezetője) és Larry Sanger azonban előszeretettel tartották magukat olyan közreműködőknek, akik felügyelnek arra, hogy a vállalkozás ne térjen le az eredeti útról.
A Wikipédia létének első tizenhárom hónapjában Sanger fizetett alkalmazottként dolgozott. Feladata a Wikipédia (és a Nupedia) felügyelete volt; ő döntött azokban a kérdésekben, amelyekben a közösség nem tudott megegyezni. Később nem jutott pénz a fizetésére, emiatt 2002 februárjában távozott.
Larry korábbi feladatainak egy részét Jimmy és a wikipédisták egész közössége vette át. Más korábbi és jelenlegi Bomis-alkalmazottak is dolgoztak az enciklopédián, köztük Tim Shell, a Bomis egyik társalapítója, valamint Jason Richey és Toan Vo programozók.
2000 márciusában Jimmy Wales pénzügyi kereskedő megalkotta a Nupediát, egy ingyenes online enciklopédiát. Szakértőként közreműködött a filozófiából frissen PhD-zett Larry Sanger, aki a főszerkesztő volt. Egy évvel később a Nupedia még mindig csupán 13 cikket kínált.  Így 2001 januárjában a Nupedia fellendítésére Wales és Sanger elindította a Wikipediát.  Abban bíztak, hogy a Wikipedia, ahol bárki elindíthat vagy módosíthat bejegyzéseket, gyorsan új cikkeket eredményezhet, amiket később szakértők véglegesítenek a Nupedia számára. Amikor látták, hogy milyen lelkesen fogadták az emberek a mindenki által szabadon fordítható enciklopédia ötletét (első évük végére több mint 20 000 cikkük volt, több mint 18 nyelven), Wales és Sanger gyorsan fő projektjükké tették a Wikipediát.Az angol Wikipédia 2001. január 15. óta folyamatosan működik.
Érdekesség, hogy a Galaxis útikalauz stopposoknak c. regényben már az 1970-es évek végén megjelent a wiki alapötlete, a szócikkek szabad szerkeszthetősége: a Galaxisról szóló útikönyvet ugyanis számtalan utazó írhatja és módosíthatja. (A Föld bolygóról például az alábbi szócikk olvasható benne: „Jobbára ártalmatlan.”)
A magyar változat 2001. szeptember 5-én indult és 2003. július 8-án született újjá. (Lásd: magyar Wikipédia.)
Az a program, melyen eredetileg a Wikipédia futott, a UseModWiki volt, amit Clifford Adams írt (kódneve „Phase I”). 2002 januárjában a Wikipédia PHP wiki szoftveren kezdett futni, ami már MySQL-adatbázist használt, és számos, kifejezetten a Wikipédia projekt számára készített lehetőséget tartalmazott, amiket Magnus Manske hozott létre („Phase II”). Rövid idő elteltével azonban a letöltés annyira lelassult, hogy a szerkesztés gyakorlatilag lehetetlenné vált; a többkörös módosítások is csupán átmeneti javulást eredményeztek. Ekkor Lee Daniel Crocker az alapoktól újraírta a programot; az új, lényegesen jobb képességű program 2002 júliusa óta működik („Phase III”). Azóta Brion Vibber, a Wikipédia fejlesztője vállal vezető szerepet a hibák elhárításában és az adatbázis teljesítményének növelésében.
A projekt saját szervereken fut San Diegóban, melyek az egész Wikipédia rendszerért, valamint a levelezőlistákért felelősek.
A főszerver (2003 közepén) dual Athlon 1700+ CPU-t és 2 GB RAM-ot tartalmazott, Red Hat Linux operációs rendszer alatt futott, és Apache webszervert használt.
2004 végére a Wikimédia projekteket 29 szerver szolgálta ki, amelyek változatos konfigurációkban készültek; legtöbbjük Intel Pentium 4 processzort, 1−8 GB RAM-ot és több tíz GB háttértárat tartalmazott, a két fő szerver pedig dual AMD Opteront, 4−8 GB memóriát és 4−6 darab 70−150 GB-os merevlemezt foglalt magába.
2005 januárjában a projekt 39, csakis erre a célra szolgáló szerveren futott, Floridában. A konfiguráció egy különálló MySQL-en működő fő adatbázisszervert, 21 Apache szoftverrel futó hálózati (web)szervert és 7 Squid alszervert foglalt magába. 2005 szeptemberére a szerverek száma száz fölé emelkedett; ezek már a világ négy különböző helyén működnek.
2008-ban 324 szerver futott, ebből 107 a külső folyamatokkal, 193 a belső folyamatokkal, 24 pedig egyéb dolgokkal foglalkozott (pl. mail és IRC).
Statisztikai céllal elsősorban a szócikkek száma szerint szokták összevetni a wikipédiákat (e téren a magyar Wikipédia 2013-ban a 22. helyen állt). Ez azonban némileg megtévesztő, mert egyes wikipédiákban olyan terjedelmet (például automatikusan generált településsablonokat) is elfogadnak szócikknek, amely másutt csonknak vagy akár szubcsonknak minősülne.
Ezért vezették be az ún. „mélység” fogalmát, amely a szócikkek számán túlmenően az egyes wikipédiák aktivitásáról is valamiféle hozzávetőleges képet ad. Kiszámítási módja: (szerkesztések/cikkek) × (nemcikkek/cikkek) × (1 − csonkarány) – vagyis azt jelzi, hány szerkesztés jut az egyes cikkekre átlagosan (a cikknévtéren kívüli szerkesztéseket is beleértve), hány „nemcikk” jut egy cikkre, és a cikkek mekkora hányada tesz ki többet egy csonknál. Abban a szélsőséges esetben, ha annyi szerkesztés történt, ahány szócikk van, a cikkeken kívül ugyanannyi egyéb tartalom van az adott Wikipédiában (átirányítások, vitalapok, közösségi lapok, sablonok, képleírások, segítséglapok stb.), továbbá egyetlen csonknak minősített cikk sincsen, akkor a szerkesztések és a cikkek hányadosa 1, a nemcikkek és a cikkek hányadosa 1, a csonkarány 1-gyel való különbsége szintén annyi, így a szorzat is 1 lesz. Ha viszont például egy cikkre átlagosan 20 szerkesztés jut, kétszer annyi nemcikk van, mint ahány cikk, ugyanakkor a cikkek egyötöde csonk, az 20 × 2 × 0,8 = 32-t ad eredményül.
A 10 000 fölötti szócikkszámú wikipédiákat összevetve, 2010. július 31‑i adatok alapján az angolnál ez az érték 528 (mind közül a legmagasabb), a malájnál 374, a hébernél 209, az arabnál 194, a spanyolnál 190, a töröknél 178, a franciánál 140, a thainál 108, a bengálinál 102, a perzsánál 99, az orosznál 92, a németnél 88, a bosnyáknál 81, a magyarnál pedig 79 – ezzel a 14. helyen áll, a nagyobb szócikkszámúak közül megelőzve a portugál (77), az olasz (75), a kínai (72), a japán (49), a finn (39), a svéd (35), az ukrán (31), a holland (30), a norvég (24), a katalán (18) és a lengyel (12) Wikipédiát. A 10 000-nél több szócikkű wikipédiák mezőnyét a piemontei (3), az ido (2), a szebuano és a gudzsaráti (1), végül a varaj, az aromán és a haiti (0) zárja.
Annak álma, hogy összegyűjtsük a világ minden tudását egy fedél alatt, az ősidőkből fakad, és visszavezethető az antik Pergamonig és az alexandriai könyvtárig.
A korai arab muszlim tudásgyűjtemények már a középkorban tartalmaztak számtalan összefoglaló, átfogó művet és csíráit annak, amit ma tudományos módszerként, történelmi módszerként és idézetekként tartunk számon. A legfontosabbak közé sorolhatjuk Fakhr al-Din ar-Rází (1149–1209) tudományos enciklopédiáját, al-Kindí (801–873) figyelemre méltó, 270 kötet terjedelmű irodalmi munkásságát és Ibn Szina (lat. Avicenna, 980–1037) gyógytudományi enciklopédiáját, mely évszázadokon keresztül a legmegbízhatóbb forrása volt az orvoslásnak. Szintén figyelemre méltó al-Tabari (839–923), al-Maszúdí (896–956), Ibn al-Aszír (1160–1233) és Ibn Khaldún (1332–1406) műve, a Mukadimma, mely máig érvényes intelmeket tartalmaz az írott forrásokba vetett bizalommal kapcsolatban. Az isznadiszlám szokása, mely az okiratok igazsághoz való hűségét, a források beható elemzését és a szkeptikus kutatást hangsúlyozza, mérhetetlen hatást gyakorolt a kutatás és szerkesztés módszereinek fejlődésére.
Ám ezek a művek mindig is csak a beavatottak számára voltak elérhetők: megfizethetetlenek voltak, és inkább elméleti, mintsem gyakorlati célokra íródtak (a gyógyítás tudományának kivételével). A széles körben terjesztett enciklopédia gondolata csak a 18. században fogalmazódott meg, Denis Diderot (1713–1784) munkássága nyomán (l. Encyclopédie). Európa nagy egyetemi könyvtárai tanúskodnak az elmúlt ezer év monumentális enciklopédikus vállalkozásairól. A leggyakrabban használt enciklopédiát az angol világban az Encyclopædia Britannica, spanyol nyelvterületeken az Enciclopedia Universal Illustrada, Németországban a Meyer's Konversationslexikon és a Brockhaus, míg Magyarországon a Révai nagy lexikona. További információk az enciklopédia címszóban érhetők el.
Legelőször H. G. Wells (1866–1946) foglalkozott a nyomtatott enciklopédiák automatikus gépekkel való helyettesítésének ötletével az 1937-es World Brain című novellájában. Vannevar Bush 1945-ös jövőképe, az As We May Think, egy mikrofilm alapú mesterséges emlékezetet, a Memexet ábrázolta. A világ teljes tudásanyagát átfogó elektronikus enciklopédiára Asimov írásaiban is találunk példát: egy 1955-ös novellájában említést tesz egy Multivac nevű szuperszámítógépről, majd novellák sorát szentelte ennek a témának. Az Alapítvány-sorozat köteteiben pedig egy tudós társaság, az Enciklopedisták és a velük együttműködő alapítványbeliek történetét írja meg.
Ted Nelson 1960-as Project Xanaduja is fontos mérföldkő az elektronikus enciklopédiák felé vezető úton.
Az internet fejlődésével sokan kedvet kaptak ahhoz, hogy megpróbáljanak létrehozni egy online enciklopédiát; lásd az internetes enciklopédiák történelmét.
A Wikipédiát gyakran támadja és kifigurázza a média állítólagosan pontatlan tartalmáért. A Seigenthaler-életrajzzal kapcsolatos incidens volt az első nagyobb botrány.2005 decemberében a Nature folyóirat egy összehasonlító vizsgálatot vezetett le, összevetve a Wikipédiáról és az Encyclopedia Britannicából származó minták pontosságát. A minta 42 tudományos témájú cikket tartalmazott, beleértve jól ismert tudósok életrajzát is. A cikkek pontosságát olyan akadémiai bírálók hasonlították össze, akik névtelenek maradtak – ez bevett gyakorlat a folyóiratcikkek felülvizsgálatánál. Vizsgálatuk alapján egy átlagos Wikipédia-szócikk 4 hibát vagy mulasztást tartalmazott; egy átlagos Britannica-szócikk pedig 3-at. A tanulmány arra a következtetésre jutott: „a Wikipédia a tudományos bejegyzések terén megközelíti a Britannica pontosságát”.Az Encyclopedia Britannica  tagadta a Nature vizsgálatának érvényességét, és kijelentette, hogy „teljességgel elhibázott” volt, a Britannica-kivonatok olyan összeállítások voltak, amik néha fiataloknak szóló cikkeket is tartalmaztak.
A Wikipédia szerkesztőinek csak 6-15%-a nő és az oldalt szexista elfogultsággal vádolták.Valójában, a Wikimédia Alapítvány által 2011-ben kiadott Ötéves Stratégiai Terv szerint az emberek, akik a Wikimédia-projekteknek írnak, túlnyomórészt férfiak, fiatalok és a globalizált északi országokból származnak; ötből négy szerkesztő férfi; felük 22 év alatti és ötből négy szerkesztés a Global North országaiból érkezik.
Joseph Reagle tanulmánya, a „»Free as in sexist?« Free culture and the gender gap” vizsgálja, hogy a Wikipédia szerkesztőinek férfias közege – egy jó részük tizenéves vagy tizenéves kor előtti férfi – tehet arról, hogy a nők kevésbé vesznek részt benne.A New York Times cikket írt a nők szisztematikus eltávolításáról az „Amerikai regényírók” kategóriából, így példázva a Wikipédia nőgyűlöletét.„A Seinfeld-epizódok a legjobban kidolgozott, biztos forrásból származó cikkek közé tartoznak” – mondja elkeseredetten Sarah Stierch, a Smithsonian Múzeum és a Wikipédia alkalmazottja, „Ne értsenek félre; ez egy klasszikus amerikai tévéshow, imádom. De akkor miért hiányosak a legfontosabb női tudósok, művészek szócikkei? Mi folyik itt?”
A Gamergate-vita öt feminista szerkesztő kitiltását eredményezte.A médiakritikus videóblogger, Anita Sarkeesian zaklatását a Wikipédia nőgyűlölő kultúrájának példájaként tartották számon.
A Wikipédiát szisztematikus elfogultság miatt vádolják, ami egy természetes folyamat eredménye, az előítéletek mélyítésének  mindenféle tudatos szándéka nélkül.
Az Oxfordi Egyetem 2011-es tanulmánya szerint a bejegyzések 84%-a Európából vagy Észak-Amerikából származik. Az Antarktisznak több bejegyzése van, mint bármely afrikai vagy dél-amerikai nemzetnek.A kritikusok rámutatnak arra tendenciára is, mely szerint bizonyos témák részletezettsége nincs arányban a fontosságukkal. Például Stephen Colbert egyszer gúnyosan dicsérte a Wikipediát, amiért „a »fénykard« hosszabb bejegyzést tudhat magáénak, mint a »nyomtatott sajtó«”.Egy The Guardian-interjúban Dale Hoiberg, az Encyclopedia Britannica főszerkesztője megjegyezte: „Az emberek azokról a dolgokról írnak, ami érdekli őket, és sok téma nem kellőképpen kidolgozott; a hírek viszont nagy részletességgel jelennek meg. Korábban, a Frances hurrikánról szóló cikk ötször olyan hosszú volt mint a Kínai művészet, és a Coronation Street kétszer olyan hosszú szócikk volt, mint Tony Blair.”
Az MIT Technology Review rámutatott arra, hogy a Pokémonról és a női pornószínészekről szóló cikkek átfogóak, ám a női regényírókról vagy a Fekete-Afrikáról szóló cikkek vázlatosak.A demográfiai jellemzőket figyelembe véve, nem meglepő, hogy a Wikipédia szerkesztői közösségében sok a videojátékokért rajongó. A Wikipédián sokkal több „kiemelt cikk” (cikkek, amik megnyerték a Wikipédia legmagasabb minőségi díját) szól a játékokról, mint a kémiáról, ásványtanról, számítástechnikáról, nyelvről és a nyelvészetről, a matematikáról, a filozófiáról és a pszichológiáról együttvéve.A Wikipédia elismerte a problémát. 2011-ben Jimmy Wales észrevette, hogy az egyenlőtlenség a szerkesztők demográfiáját tükrözi vissza. „A legnagyobb kérdés a szerkesztők sokfélesége” – idézik Wales mondásaként. Reméli, hogy nőni fog „a szerkesztők száma azokban a témákban, amiken dolgozni kell.”
„Ha megnézel egy cikket az USB-sztenderdekről, láthatod, hogy tényleg elképesztő és jól mutatja a geek közösség technológiai hozzáértését, de nézz meg egy bejegyzést a szociológia valamelyik híres képviselőjéről vagy az Erzsébet-kori költőkről. Rövidek és javításra szorulnak” – mondja. „Ez valószínűleg nem történik meg, amíg változatosabbá nem tesszük a közösséget.”
A Wikipédiát bírálták azért, mert nem fogadja szívesen az újoncokat. A Wikimédia Alapítványnál dolgozó Aaron Halfaker, és a University of Minnesota, a berkeley-i Kaliforniai Egyetem és a University of Washington munkatársaiként dolgozó kollégáinak tanulmánya szerint, annak a valószínűsége, hogy az új résztvevők szerkesztését azonnal törlik, 2007 óta folyamatosan emelkedik. Az adatok azt is jelzik, hogy a jó szándékú újoncok sokkal kisebb valószínűséggel szerkesztik a Wikipédiát 2 hónappal az első próbálkozásuk után.Sue Gardner, kanadai újságíró és a Wikimédia Alapítvány egykori ügyvezető igazgatója, bevallotta, hogy „a Wikipédiához nem érkezik elegendő új újságíró”.2013-ban, Gardner vezetése alatt a Wikipédia elindította a VisualEditort, egy olyan felületet, amely elrejti a wikiszöveget és „azt kapod, amit látsz” szerkesztéssel segíti azokat, akik nem szakértői a technikának.
A Wikipédia fő irányelveit és azok alkalmazását szintén kritizálják.Nicholson Baker önkényesnek és lényegében megoldhatatlannak tartja az irányelveket: „[…] sok jó munka − ellenőrizhető, informatív, agymozgatóan különös − kerül kizárásra ebből a papírnélküli, határtalanul  bővíthető harmonikaszerű mappából, olyan emberek által, akiknek régimódi, szűklátókörű elképzeléseik vannak arról, milyen igényeket fog egy online enciklopédia a jövőben kielégíteni.”
A Wikipédia azért is össztűz alá került, mert elfordult a szakértőktől. Edwin Black azzal érvelt, hogy az „eredeti kutatás tilos. Például a világ vezető szakértői a Holt-tengeri tekercsek, a tengeri teknősök vagy a methanol területéről nem tudtak hozzájárulni társuk előzetesen összegyűjtött anyagának bővítéséhez. De bárki, aki akar, hozzászólhat, szerkeszthet.”Black továbbá kimondja, hogy „a Wikipédia szabályzata szerint a szerkesztőknek nem kell szakértelemmel rendelkezniük vagy adatokkal hitelesíteniük  a témájukat vagy akár elhinniük, hogy amit írnak, az igaz”.
A The Guardian újság azt írja, hogy a Wikipédia szerkesztési szabályzata néha nevetséges következményekkel jár. Mint például amikor nem voltak hajlandóak kijavítani egy bejegyzést, állítva, hogy a Philip Roth-regényhez, A szégyenfolthoz az inspirációt Anatole Broyard adta, habár Roth maga mutatott rá, hogy Melvin Tumin volt az.
Ez a szócikk részben vagy egészben  a   Wikipedia című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.
Richard Stallman: The Free Universal Encyclopedia and Learning Resource (Szabad Egyetemes Enciklopédia és Oktatási Forrás) (angolul)
Pintér Attila. „Wikipédia, avagy a Friss Változtatások Járőrei”, NOL - Népszabadság Online, 2008. november 14. 
Kovács Bálint. „A magyar Wikipédia - Galaxis Útikalauz netezőknek”, Magyar Narancs - kultúra - nagylátószög, 2008. július 10. 
„SG.hu - Magyarok a Wikipedia javára adakozók között”, SG.hu IT/Tech, 2009. január 5.
Günter Schuler. Wikipedia inside - Die Online-Enzyklopädie und ihre Community (német nyelven). unrast-Verlag. ISBN 978-3-89771-463-2 
Lawrence Lessig. Szabad kultúra. Budapest: Kiskapu. MEK-03207 (2005). ISBN 963 9637 00 9. Hozzáférés ideje: 2010. február 20. 
Robert E. Cummings: Lazy Virtues: Teaching Writing in the Age of Wikipedia (honlap, Signpost, Amazon)
Phoebe Ayers, Charles Matthews, Ben Yates: How Wikipedia Works: And How You Can Be a Part of It (honlap, Amazon)

Sir William Ramsay (Glasgow, 1852. október 2. – High Wycombe, 1916. július 23.) skót kémikus. Felfedezte az argon, neon, kripton és xenon nemesgázokat, valamint elsőként izolálta a héliumot, aminek addig csak a színképét ismerték a Napból. 1904-ben kémiai Nobel-díjban részesült.
William Ramsay 1852. október 2-án született Glasgow-ban id. William Ramsay mérnök és felesége, Catherine Robertson egyetlen gyermekeként. Nagybátyja a neves geológusa, Sir Andrew Ramsey volt. Kálvinista nevelésben részesült, és amikor 1866-ban befejezte a középiskolát a Glasgow Academy-ben, a Glasgowi Egyetemen kezdett klasszikus irodalmat tanulni. Papnak szánták, de érdeklődése a természettudományok, azon belül a kémia felé fordult. Fizikatanára Lord Kelvin volt. 1869-től másfél évig vegyésztechnikusként dolgozott egy laboratóriumban, majd 1871 áprilisában Németországba utazott, hogy a Tübingeni Egyetemen Wilhelm Rudolph Fittignél folytassa tanulmányait. 1872-ben, 19 évesen megvédte doktori disszertációját, amelyet a toulilsav és nitrotouilsav kémiai tulajdonságairól írt.
Miután visszatért Glasgow-ba, az Anderson’s College-ben, Georg Bischof asszisztenseként kezdett dolgozni. 1874-től előadásokat tarthatott és megjelent első önálló közleménye. 1880-ban kinevezték a kis Bristoli Főiskola (University College, Bristol) kémiaprofesszorává, majd a következő évtől ő töltötte be az igazgatói posztot is. 1887-ben a University College London kémiatanáraként folytatta pályafutását. Itteni laboratóriumában huszonöt éven át, egészen visszavonulásáig végezte kísérleteit.
Ramsey tudományos munkássága négy szakaszra osztható: a glasgow-i (1874–1880), ahol többnyire szerves kémiával foglalkozott; a bristol-londoni (1880–1894), melyben a folyadékok és gőzök kritikus állapotait vizsgálta; a korai londoni szakasz (1894–1900), ahol a nemesgázokra koncentrált; és a kései londoni periódus (1901–1916), amikor a radioaktivitás jelenségét tanulmányozta.
Glasgow-ban első mentorától, John Fergusontól megörökölt egy adag piridinbázis preparátumot, amelyből különféle oxidációs kísérletekkel piridinsavakat nyert és sikerült szintetizálnia a piridint. Vizsgálta az általa készített piridinsavak és az olyan alkaloidokból képzett savak közötti kapcsolatot, mint a kinin és a kinkonin. Ramsay az elsők között volt, akik megfelelő magyarázatot tudtak adni a Brown-mozgás jelenségére.
Bristolban Ramsay a folyadékok és gőzök kritikus állapotait tanulmányozta és mintegy harminc cikket közölt ebben a témában. Ezekben az években megalapozta technikai tudását a gőzök és gázok laboratóriumi vizsgálatához és többek között megtanult üvegedényeket fújni. Munkáját folytatta Londonban is és sikerült igazolnia az Eötvös Loránd által meghatározott összefüggést a felületi feszültség és a hőmérséklet között (ún. Eötvös-szabály). Kidolgozott egy módszert, amivel folyadék halmazállapotú anyagok molekulasúlyát lehetett meghatározni.
1894-ben meghallgatta Lord Rayleigh előadását a levegőből izolált és kémiailag előállított nitrogéngáz sűrűsége közötti különbségről; (a jelenségre még Cavendish hívta fel a figyelmet 1785-ben). Rayleigh úgy vélte, hogy a kémiai nitrogén valamilyen ismeretlen könnyű gázzal lehet szennyezve; Ramsey szerint viszont a légköri nitrogénhez társulhatott idegen gáz. Mindketten nekiláttak az analízisnek. Ramsey égetéssel eltávolította az oxigént a levegőmintából, a nitrogént pedig hevített magnéziummal kötötte le, amiből így magnézium-nitrid keletkezett. A maradék, viszonylag nehéz gáz azonban mindenféle kémiai reakcióval szemben semlegesnek mutatkozott. 1894. augusztus 4-én levelet írt Rayleighnek, aki válaszában közölte, hogy ő is részleges sikerrel járt. Eredményüket közösen jelentették be, és a felfedezett gázt argonnak nevezték el.
1895. február 1-én felhívták a figyelmét, hogy a William Hillebrand által 1890-ben cleveit ásványból előállított, nitrogénnek gondolt gáz is argon lehet. Ramsay gyenge kénsavban hevítette az ásványt és analizálta a felszabaduló gázt. Ennek során színképelemzést is végrehajtottak és meglepetésükre az azonosnak bizonyult azzal a héliuméval, amit Pierre Janssen 1868-ban fedezett fel a Nap spektrumában és úgy gondolták, hogy a Földön nem fordul elő. Március 27-én Ramsay bejelentette a földi hélium izolálását. Morris Travers-szel közösen megállapította fizikai tulajdonságait és kiderítette, hogy kémiailag az is teljesen inert. A későbbiekben felismerte, hogy a tórium- és urániumtartalmú ásványok szintén tartalmaznak héliumot és ezzel magyarázta a gáz légköri jelenlétét is.
Ramsay a hélium és argon Mengyelejev-táblázatban való elhelyezése után feltételezte, hogy a két elem között léteznie kell még más, hasonló természetű nemesgázoknak. 1898-ban folyékonyra hűtött levegő elpárologtatásával frakcionálta annak összetevőit és az oxigén és nitrogén eltávolítása után elemezte a maradék spektrumát. Május 31-én Ramsey és Travers felismerte egy új elem sárga-zöld színképvonalait; ezt kriptonnak nevezték el. Pár nappal később sikerült szerezniük folyékony tisztított argont, amelynek párologtatásával és színképelemzésével június 12-én felfedezték a neont (valamint a metargont, de arról kiderült, hogy szennyeződés volt). A kripton tisztítása során kiderült, hogy mintegy 20%-ban egy másik, kevésbé illékony és kék sávban elnyelő elemet, xenont tartalmaz, amelynek felfedezését 1898. szeptember 8-án közölték.
Ramsay 1902-ben kezdett foglalkozni a radioaktív anyagok ún. "kigőzölgésével", "emanációjával", amelyet a Rutherford a tóriumhoz, F. E. Dorn pedig a rádiumhoz kötött. Ez a gáz kémiailag teljesen inertnek bizonyult. 1903-ban Ramsey és Frederick Soddy felvette a rádium-bromidból távozó emanáció színképét és abban többek között héliumot találtak. Vizsgálati anyag azonban csak nagyon kevés állt rendelkezésre és részletes spektrumot csak évekkel később tudtak felvenni. Egyúttal megállapították hogy az emanáció egyatomos gázt is tartalmaz, melynek atomtömege 223 dalton. A anyagnak C. Schmidt adta a radon nevet 1918-ban.
1907/1908-ban Ramsey 20 tonnányi folyékony levegőt vizsgált át, újabb nemesgázok után kutatva, de valamennyi mérése negatívnak bizonyult. Ezután a feltételezett koroniumot és nebuliumot próbálta izolálni mintegy száz tonnányi folyékony levegőből, de megint csak sikertelenül. Melléktermékként 250 ml-nyi xenont és kriptont állított elő, így pontosabban újramérhette fizikai tulajdonságaikat.
Francia Becsületrend1888-ban a Royal Society tagjává választotta. Tiszteletbeli tagja volt Írország, Németország, Csehország, Hollandia, Olaszország, Oroszország, Ausztria, Románia, Norvégia és Svédország tudományos akadémiáinak.
Ramsay 1881-ben vette feleségül Margaret Buchanant; egy fiuk (William George) és egy lányuk (Catherine Elizabeth) született.
Ramsayt ismerősei örök optimistának, kulturált úriembernek írták le, akinek az volt a mottója, hogy "légy kedves mindenkihez". Fiatalos lelkesedése, energiája, közvetlensége mindenkire hatással volt a környezetében; jellemét a rázúdított kitüntetések sem változtatták meg. Több nyelven beszélt folyékonyan és sokat utazott. 1912-ben hivatalosan visszavonult, de Londonban maradt, míg a következő évben be nem fejeződtek közös kísérletei Frederick G. Donnannal; ezután vidékre, Hazlemere-be költözött. Az első világháború során őt is elragadta a németellenes hangulat, ennek ellenére halálát minden nemzet tudósai meggyászolták.
William Ramsay 1916. július 23-án halt meg High Wycombe-ban, 63 évesen, orrüregrák következtében.

William Tecumseh Sherman ['wiliəm tɘ'kʌmsei 'ʃə:rmən] (Lancaster, Ohio, 1820. február 8. – New York, N.Y, 1891. február 14.) amerikai tábornok, üzletember, író és oktató. Az amerikai polgárháború (1861–1865) alatt vezérőrnagy rendfokozatban szolgált az északiak hadseregében. Eredményeiért kitüntetésekkel jutalmazták, de a felperzselt föld taktikája miatt számos kritika is érte. A híres hadtörténész, Basil Liddell Hart kijelentette, hogy Sherman volt az „első modern tábornok”.Sherman 1862 és 1863 között Ulysses S. Grant tábornok beosztottjaként szolgált, és részt vett azokban a hadjáratokban, amelyekben elfoglalták a konföderációs erők vicksburgi erődjét és visszaszerezték Tennessee államot. 1864-ben Sherman lett Grant utóda a polgárháború nyugati hadszínterén lévő uniós erők főparancsnokaként. Vezetésével az uniós seregek elfoglalták Atlanta várost, és ez a katonai győzelem jelentősen hozzájárult Abraham Lincoln újraválasztásához. Sherman ezután átvonult Georgia államon és hadjáratot vezetett Észak- és Dél-Karolina államokban (Karolina-hadjárat), amivel jelentősen meggyengítette az Amerikai Konföderációs Államok haderejét, és lehetetlenné tette számukra a háború folytatását. Ő fogadta 1865 áprilisában a konföderációs csapatok megadását Észak-Karolina, Dél-Karolina, Georgia és Florida államokban.A háború után, amikor Grant tábornokot megválasztották az Amerikai Egyesült Államok elnökének, Sherman ismét örökölte posztját, és az Egyesült Államok haderejének főparancsnoka lett (1869–83). Ebben a tisztségében felelős volt az Amerikai Egyesült Államok nyugati részén az indiánok ellen indított háborúkért. Nyugállományban visszautasította a politikai szereplést. 1875-ben kiadta emlékiratait (Memoirs), az egyik legjobb első kézből származó beszámolót a polgárháború eseményeiről.
Sherman 1820-ban született az Ohio állambeli Lancasterben. Apja, Charles Robert Sherman, sikeres ügyvéd, aki Ohio állam legfelsőbb bíróságának is tagja volt, 1829-ben váratlanul meghalt. Özvegye, Mary Hoyt Sherman, 11 gyermekkel maradt magára. Ezt követően a kilencéves Williamet egy szomszéd, egyben a család barátja, Thomas Ewing ügyvéd nevelte, aki az amerikai Whig Párt politikusa és Ohio állam képviselője volt az Egyesült Államok Szenátusában, valamint az Egyesült Államok első belügyminisztere is. Csak távoli rokonságban álltak, de Shermanre nagy hatást gyakorolt Roger Sherman, az Egyesült Államok egyik „alapító atyja”.Bátyja, Charles Taylor Sherman, szintén jogi pályára lépett és szövetségi bíró lett; egyik öccse, John Sherman szenátor és az amerikai kormány tagja lett. Másik öccse, Hoyt Sherman sikeres bankárrá vált. Mostoha bátyjai közül ketten is az amerikai hadseregben szolgáltak a polgárháború alatt, Hugh Boyle Ewing és Thomas Ewing Jr., aki később az Abraham Lincoln elnök meggyilkolásával vádolt személyek kirendelt védője volt.
Sherman meglehetősen szokatlan középső neve mindig is nagy figyelmet keltett. Sherman maga azt állította, hogy középső neve onnan ered, hogy egy időben apja „figyelmét megragadta a sóni törzs nagy főnöke, Tecumseh”. Egy 1932-es életrajz nyomán elterjedt, hogy csecsemőként Shermant egyszerűen Tecumsehnek hívták szülei. Ezek szerint Sherman csak kilenc vagy tízéves korában kapta a William keresztnevet, miután befogadták a Ewing házba, ahol nevelőanyja, az ír származású Maria Ewing, hithű katolikus volt. A Ewing család tagjaként Shermant egy dominikánus szerzetes keresztelte meg, aki állítólag azért adta a William nevet a gyereknek, mert az esemény Szent Vilmos napján történt – vagyis feltehetően június 25-én. A kétségkívül érdekes beszámoló történelmi hitelessége azonban kétségbe vonható, mivel maga Sherman is azt írta az emlékirataiban, hogy apja a William Tecumseh nevet adta neki, és más bizonyítékok azt igazolják, hogy csecsemőkorában egy presbiteriánus tiszteletes keresztelte meg, és adta neki a William nevet.
Felnőttként Sherman minden levelét (a személyes, feleségének írt leveleket is) „W. T. Sherman”-ként írta alá, de barátai csak „Cump”-nak hívták.
Gyermekkorában kétszer is megkeresztelték, felnőttként azonban nem vett részt semmilyen egyházi életben, annak ellenére, hogy felesége, Ellen Ewing Sherman is hithű katolikus volt. Fia, Thomas, papi pályára lépett, és szerinte apja a polgárháború kitöréséig részt vett a miséken, de utána soha többé.
Ewing szenátor támogatásával a 16 éves Sherman tisztnövendékként bekerült az amerikai hadsereg katonai akadémiájára, a West Pointra, ahol vele egy szobában lakott és jó barátja lett egy másik jövőbeni tábornok, George H. Thomas. Az akadémián Sherman kitűnt tanulmányi eredményeivel, de a kadétok kinevezési folyamatának sajátosságai hidegen hagyták. Egyik hallgatótársa, William Rosecrans, később úgy emlékezett Shermanre, mint „a legkitűnőbb és legnépszerűbb diákok egyike” és „csillogó szemű, vörös hajú srác, aki mindig készen állt egy jó tréfára”. A West Point akadémián töltött éveiről Sherman így számol be Memoirs című önéletrajzában:
1840-ben elvégezte az akadémiát és hadnagyi rangban felvették az Egyesült Államok hadseregének 3. Tüzérhadtestéhez (3rd U.S. Artillery). Első csatájára Florida államban került sor a szeminol indiánok ellen vívott második háborúban. Később Georgia és Dél-Karolina államokban állomásozott. Mivel egy befolyásos politikus fogadott fia volt, a fiatal hadnagy a déli nagyváros, Charleston legelőkelőbb köreiben mozgott.Míg kortársainak nagy része részt vett a mexikói–amerikai háborúban, addig Shermant adminisztratív szolgálatra a Mexikótól elfoglalt államba, Kaliforniába vezényelték. Itt egyik tiszttársával, Edward Orddal, két nappal azelőtt érkeztek meg Yerba Buena városába, mielőtt annak nevét San Franciscóra változtatták volna. 1848-ban Sherman elkísérte Kalifornia katonai kormányzóját, Richard Barnes Mason ezredest egy vizsgálatra, amely hivatalosan is megerősítette, hogy az állam területén aranyat találtak, és ezzel kezdetét vette a kaliforniai aranyláz. Sherman, Edward Orddal együtt, részt vett a terület felmérésében és a később Sacramento néven várossá alakuló település határainak kijelölésében.
Shermant ekkor századossá léptették elé „kitűnő szolgálatai” elismeréseként, de mivel nem vehetett részt a háborúban, elkedvetlenedett, és részben ez késztette arra, hogy később lemondjon tiszti rangjáról. Ezzel a polgárháború magas rangú tisztjei közül azon kevesek egyike lett, akik nem harcoltak a mexikóiak ellen.
1850-ben Shermant századossá léptették elé, és feleségül vette Thomas Ewing lányát, Eleanor Boyle („Ellen”) Ewingot egy Washingtonban tartott ceremónián, amelyen jelen volt Zachary Taylor elnök és más hírességek is (mostohaapja ekkor belügyminiszter volt az amerikai kormányban). Anyjához hasonlóan, Ellen Ewing is hithű katolikus volt, és nyolc gyermeküket is a katolikus hitben nevelte.1853-ban Sherman lemondott tiszti rendfokozatáról, és egy St. Louis-i központú bank San Francisco-i fiókjának lett az igazgatója. Sherman éppen abban az időben érkezett meg San Franciscóba, amikor az egész amerikai nyugat forrongott. Az út során kétszer is hajótörést szenvedett, és a Golden Gate-szorosban felborult hajója törzsébe kapaszkodva sodródott be a San Francisco-öbölbe. A város üzleti és pénzügyi életében uralkodó állapotok által kiváltott idegfeszültség asztmát okozott nála. Később, az ingatlanspekulációkra visszaemlékezve azt mondta: „A csatában elvezénylek százezer katonát és elfoglalom a Nap városát is, de félek attól, hogy egy mocsarat igazgassak San Franciscóban”. 1856-ban a San Francisco-i polgárőrség megalakulása után vezérőrnagyi rangot kapott a kaliforniai milíciában.A Sherman által igazgatott bankfiókot 1857 májusában bezárták, és ekkor családjával átköltözött New Yorkba, ahol ugyanannál a banknál helyezkedett el. Amikor az 1857-es tőzsdei pánik alatt a bankot bezárták, jogi pályára lépett, és a Kansas állambeli Leavenworth-ben lett ügyvéd, de ez a vállalkozása is sikertelen maradt.1874-ben, amikor Sherman már híres volt katonai sikerei révén, legidősebb lánya, Marie Ewing („Minnie”) Sherman is egy, az akkori világsajtó révén az érdeklődés középpontjába került, nagyszabású ceremónia keretében ment férjhez. Az esküvőn jelen volt többek között Ulysses S. Grant elnök, illetve bőkezű ajándékot küldött az egyiptomi kedive, Muhammad Ali basa. Sherman másik lánya, Eleanor 1880. május 5-én ment feleségül Alexander Montgomery Thackara-hez, Sherman washingtoni otthonában. Sherman nagy bánatára egyik fia, Thomas Ewing Sherman papi pályára lépett, és 1879-ben jezsuita pappá avatták.
1859-ben Sherman elvállalta Louisiana állam főiskolájának és katonai akadémiájának igazgatói tisztségét. Hatékony és népszerű vezetője volt az intézménynek, amely később Louisiana állam egyeteme lett (Louisiana State University, LSU). Joseph P. Taylor ezredes, Zachary Taylor elnök bátyja, kijelentette: „Ha az egész hadsereget átkutatták volna, egyik végétől a másikig, akkor sem találtak volna erre a posztra Shermannél alkalmasabb jelöltet”.Amikor 1860-ban hírét vette, hogy Dél-Karolina kivált az Egyesült Államokból, Sherman így szólt David F. Boyd professzorhoz, a déli államok függetlenségének elkötelezett hívéhez:
1861. januárban, a polgárháború kitörése előtt pár nappal Shermannek hivatalosan fogadnia kellett volna a Baton Rouge-ban található szövetségi fegyverraktár megadását a louisianai állami milícia nevében. Sherman azonban inkább lemondott tisztségéről és ezt üzente Louisiana állam kormányzójának: „Semmilyen körülmények között nem teszek vagy gondolok semmit, ami … ellenséges … az Egyesült Államokkal szemben.”
Louisianából való távozása után Sherman Washingtonba utazott, feltehetően azért, mert kinevezték a hadsereghez. A beiktatása után találkozott Abraham Lincoln elnökkel a Fehér Házban, és kifejezte az újonnan megválasztott elnöknek aggodalmát az uniós erők felkészületlensége miatt, de Lincoln nem osztotta véleményét.Ezt követően Sherman a St. Louis Railroad társaság, egy omnibusz-vállalat elnöke lett, bár csak pár hónapig töltötte be ezt a posztot. Munkája révén közelről volt tanúja Missouri államban a kiválási válságnak és Frank Blair kongresszusi képviselő erőfeszítéseinek (aki később Sherman alatt szolgált), hogy Missourit az unióban tartsa. Április elején elutasított egy felkérést, hogy a Lincoln-kormány hadügyminisztériumában töltsön be pozíciót. Fort Sumter ostroma után habozott belépni a hadseregbe, és nyilvánosan kritizálta Lincoln elnök felhívását, aki 75 000 önkéntest akart toborozni három hónapra, mondván: „Ennyi erővel akár egy égő házat is megpróbálhatna az ember eloltani egy vízipisztollyal”, májusban azonban jelentkezett a hadseregnél, és összeköttetéseinek köszönhetően tiszti rangot kapott.
Június 3-án ezt írta: „Még mindig azt gondolom, hogy a háború hosszú – nagyon hosszú – lesz, sokkal hosszabb, mint azt a politikusok képzelik.” Végül, június 7-én Washingtonba rendelték.
Shermant 1861. május 14-i hatállyal ezredessé nevezték ki a 13. gyalogezrednél (13th Infantry Regiment, United States Army). Azon kevés északi tisztek egyike volt, akik kitüntették magukat az 1861. július 21-én Bull Runnál megvívott csata során. Shermant a térdén és vállán súrolták golyók. Az északiak által elszenvedett súlyos vereség miatt Sherman megkérdőjelezte saját ítélőképességét és önkéntes katonáinak képességeit is. Lincoln elnök azonban az önkéntes haderő dandártábornokává léptette elő 1861. május 17-i hatállyal. Ezt követően Robert Anderson, Kentucky kormányzója alatt szolgált, majd pedig ősszel Anderson helyettese lett – ezzel Sherman szerint Lincoln elnök megszegte ígéretét, hogy nem nevezi ki politikailag fontos pozícióra.
Louisville-i tartózkodása alatt Sherman egyre borúlátóbb lett a háború kimenetelével kapcsolatban. Rendszeresen panaszkodott washingtoni elöljáróinak az ellátás hiányosságai miatt, és mivel rendszeresen eltúlozta a felkelő csapatok erejét, a helyi sajtó hamarosan „őrült”-nek tartotta.
Sherman kérésére leváltották posztjáról, helyébe Don Carlos Buell lépett, míg őt St. Louisba helyezték át, ahol 1861 őszén feltehetően idegösszeomlást kapott. Sherman beismerte, hogy a parancsnoksággal járó felelősség összetörte és az öngyilkosság gondolata is megfordult a fejében. Ekkor szabadságot kapott, és visszatért Ohióba, hogy kipihenje magát. Otthonléte alatt felesége, Ellen, egy Sherman bátyjának, John Sherman szenátornak írt levélben a „családban tapasztalható melankolikus őrület”-ről panaszkodott.Hamarosan rendbe jött, és visszatért az aktív katonai szolgálatba Henry W. Halleck vezérőrnagy beosztottjaként, aki Missouri állam katonai kormányzója volt. Shermant először csak a hátországba helyezték, előbb egy St. Louis-i kaszárnya parancsnoka lett, majd pedig logisztikai támogatást nyújtott Ulysses S. Grant tábornok csapatainak, akik a Donelson-erődöt ostromolták. Grant, aki korábban Sherman elődje volt a cairói katonai körzet (Illinois állam) parancsnokaként, nem sokkal azelőtt jelentős győzelmet aratott a Henry-erőd közelében vívott csata során, és megkapta Tennessee állam kormányzói posztját. Bár ekkor Sherman a beosztása alapján Grant elöljárója volt, mégis levelet küldött neki Kentucky-ból, és felajánlotta szolgálatait.
Miután Grant elfoglalta a Donelson-erődöt, teljesítette Sherman kívánságát, és 1862. március 1-jén kinevezte a Tennessee hadseregbe, az 5. hadosztály parancsnokának. Első jelentősebb ütközete ezen a poszton a Shiloh közelében vívott csata volt. A konföderációs erők nagy erejű támadása 1862. április 6-án meglepetésként érte az uniós parancsnokok többségét. Sherman is elutasította a hírszerzési jelentéseket, és nem akart hinni a milícia tisztjeinek, amikor azok arról tájékoztatták, hogy Albert Sidney Johnston tábornok elhagyta Mississippi állambeli bázisát, Corinth közelében. Ennek megfelelően Sherman szinte semmilyen előkészületet nem tett, nem épített mellvédeket, nem erősítette meg állásait, és nem küldött ki felderítőket sem. Shilohnál feltehetően el akarta kerülni, hogy abba a hibába essen, amit Kentuckyban követett el, és, hogy túlzott óvatossággal vádolják. Feleségének is azt írta, hogy ha több előkészületet tett volna, akkor „megint őrültnek hívtak volna”.A meglepetésszerű támadás ellenére Sherman sikeresen gyűjtötte össze hadosztályát és rendezetten vonult vissza, miközben az ellenséggel harcoltak, ezzel megakadályozta az uniós csapatok súlyos vereségét. A nap végén Grant tábornokot egyedül, a sötétben egy tölgyfa alatt ülve és szivarozva találta. A felkészülés elhanyagolásáért elsősorban felelős Sherman saját szavai szerint „hirtelen bölcs sugallatra nem említette a visszavonulást”, hanem csak annyit mondott: "Hát, ma pokoli egy napunk volt, mi?" Grant szintén lakonikus válasza úgy hangzott: "Igen. Holnap azért majd befűtünk nekik.". Ezt követően Shermannek nagy szerepe volt a sikeres uniós ellentámadásban 1862. április 7-én. A csata során kétszer megsérült – a kezén és a vállán –, és háromszor lőtték ki alóla a lovat. A csata után a teljesítményéről Grant elismeréssel szólt, és 1862. május 1-jei hatállyal előléptették vezérőrnaggyá.Április vége felé egy 100 000 főt számláló uniós magasabb egység vonult Corinth ellen Henry W. Halleck vezérőrnagy parancsnoksága alatt, míg Grant ekkor csak a főparancsnok helyettese volt, Sherman pedig a jobbszárnyon lévő hadosztály parancsnokságát kapta. Nem sokkal azután, hogy május 30-án Corinthot elfoglalták, Grant le akart mondani tisztségéről, mert komoly gondjai voltak a Halleck tábornokkal való együttműködésben, Sherman kérésére azonban meggondolta magát. Sherman saját életéből vett példával vigasztalta Grantet és azzal biztatta, hogy egy szerencsés véletlen folyamán akár hamarosan ismét parancsnoki tisztséget kaphat.Júliusban beigazolódni látszott Sherman jóslata, mert Hallecket az Egyesült Államok vezérkari főnökévé nevezték ki. Grant lett a helyi főparancsnok, míg Shermant kinevezte a frissen elfoglalt Memphis katonai kormányzójának.
Ettől kezdve mindkét tiszt karrierje felfelé ívelt. Sherman ezt annak is köszönhette, hogy közeli kapcsolatba került Grant tábornokkal az alatt a két év alatt, amíg együtt szolgáltak a nyugati hadszíntéren. A katonai sikereik ellenére a Vicksburg elleni hadjárat során egy újság arról panaszkodott, hogy a hadsereget a sárba tiporják egy részeg (Grant) vezetésével, akinek egy őrült (Sherman) ad tanácsokat.Sherman 1862–1863 során egyaránt ért el sikereket és szenvedett el kudarcokat. 1862. decemberében a vezetése alatt álló északi csapatokat visszaverték Chickasaw Bayou-nál, a Mississippi államban található Vicksburg közelében. Nem sokkal ezután a parancsnoksága alatt álló XV. hadtestet utasították, hogy csatlakozzon a John A. McClernand vezérőrnagy által az Arkansas Post néven ismert erőd elleni támadáshoz. Bár a támadás sikeres volt, katonai értéke csekély volt, és csak elvonta az északiak erőit Vicksburg elfoglalásától. A Vicksburg-hadjárat előtt, 1863 tavaszán Sherman kétségét fejezte ki Grant új, meglehetősen rendhagyó taktikájával kapcsolatban, de Grant irányítása alatt sikeresen alkalmazta azt. 1863. július 4-én Vicksburg védői megadták magukat Grant tábornoknak, és ekkor Shermant is előléptették, a hivatásos hadsereg dandártábornoki rangját kapta (korábban csak az önkéntesek tábornoka volt). A csata után Sherman családja elutazott Ohióból a Vicksburg közelében található táborba, hogy meglátogassák a tábornokot – a látogatás végzetes kimenetele volt, hogy kilencéves fia, Willie, tífuszos lett és meghalt.Novemberben a chattanoogai csata során Sherman a Tennessee-hadsereg parancsnoka volt. Katonái élén gyorsan elfoglalta a számára kijelölt célt, a Billy Goat Hillt a Missionary Ridge nevű vonulat északi részén, amikor észrevette, hogy az nem is a fő vonulaton fekszik. A további támadásokat a Patrick Cleburne parancsnoksága alatt álló hadosztály, Braxton Bragg hadseregének egyik legjobb alakulata rendre visszaverte.
Sherman erőfeszítései némileg feledésbe merültek George Henry Thomas tábornok sikerei mellett, aki a konföderációs vonalak közepe ellen intézett támadást, eredetileg elterelő céllal. A csata után Sherman elindult, hogy felmentse az Ambrose Burnside parancsnoksága alatt álló csapatokat, akik a Knoxville-hadjárat alatt kerültek bajba, majd 1864. februárban egy hadjáratot vezetett a Mississippi államban található Meridian ellen, hogy feldúlja a konföderációs erők hátországát.
Ingadozó teljesítménye ellenére Grant tábornok továbbra is kitüntette barátságával és bizalmával Shermant. Amikor Lincoln elnök 1864 tavaszán keletre hívta Grantet, hogy vegye át az uniós hadseregek főparancsnoki tisztét, Grant kinevezte (a katonái által csak „Uncle Billy”-ként emlegetett) Shermant a mississippi katonai körzet parancsnokává, vagyis lényegében a polgárháború nyugati hadszínterének teljhatalmú parancsnoka lett. Amint Grant átvette az uniós hadseregek irányítását, Sherman levelet írt neki, amelyben kifejtette stratégiáját a háború mielőbbi befejezése érdekében:
Sherman ezután három hadsereg (Army of the Cumberland, Army of the Tennessee és Army of the Ohio), közel 100 000 fő élén benyomult Georgia állam területére, ahol hosszas manővereket hajtott végre a szemben álló Joseph E. Johnston tábornok csapataival szemben. Sherman csapatai élén Atlanta város ellen vonult, míg Johnston védelmi pozíciókat vett fel, amelyeket rendre fel kellett adnia, miután Sherman a hátába került. Csak egyszer, a Kennesaw-hegy közelében került sor nyílt csatára, ahol Sherman vereséget szenvedett a jól beásott konföderációs csapatokkal szemben. Júliusban azonban az óvatos Johnstont leváltották, helyére az agresszívabb John Bell Hood tábornok került, aki számbeli hátránya ellenére is nyílt csatákra kényszerítette Shermant.
Sherman a georgiai hadjáratot 1864. szeptember 2-án fejezte be Atlanta elfoglalásával. Miután minden polgári lakosnak megparancsolta a város elhagyását (amit az Elfújta a szél című könyv és az azonos című film örökített meg), elrendelte az összes katonai és kormányzati épület felgyújtását. Számos polgári otthon, üzlet is leégett a tűzvészben. Atlanta elfoglalása egy csapásra ismertté tette Shermant az Unióban, és nagy mértékben hozzájárult, hogy Lincoln elnököt 1864 novemberében újraválasztották (korábban úgy tűnt, hogy a demokrata párt jelöltje, George B. McClellan volt tábornok legyőzi Lincolnt). Lincoln veresége minden bizonnyal a konföderáció győzelmét eredményezte volna, mivel a demokrata párt jelöltje programjában béketárgyalásokat és a konföderáció függetlenségének elismerését szorgalmazta. Atlanta elfoglalása tehát az Unió egységét szem előtt tartó Sherman egyik legnagyobb haditettének számít.Atlanta elfoglalása után Sherman délnek fordult seregeivel, és kezdetben figyelmen kívül hagyta a déli Hood tábornok ellentámadását, aki Tennessee irányából fenyegette korábbi hódításait. Hamarosan azonban egyik seregét vissza kellett küldenie Hood ellen, a maradék 62 000 fő élén Georgia egyik fontos kikötővárosa, Savannah ellen vonult. A menetelés során a hadsereg ellátását nem a hátországból, hanem a lakosság kirablásával fedezte, és saját becslése szerint több, mint 100 millió dolláros kárt okozott a délieknek. Sherman ezt „kemény háborúnak” („hard war”) hívta, de az utókor már mint „totális háborút” ismerte meg. A menetelés végén, 1864. december 22-én elfoglalta Savannah-t és innen küldött táviratot Lincoln elnöknek, akinek karácsonyi ajándékként ajánlotta fel a várost.
Sherman hadi sikerei jelentős nyilvánosságot kaptak az északi sajtóban, miközben Grant tábornok szinte alig ért el sikereket Robert E. Lee tábornokkal szemben. A szenátusban ekkor javaslatot tettek arra, hogy Shermant altábornaggyá (Lieutenant general) léptessék elő, és feltehetően Grant utódjává akarták kinevezni. Sherman azonban levelet írt bátyjának, John Sherman szenátornak és Grant tábornoknak is, amelyben erőteljesen visszautasította a kinevezést. Körülbelül ebben az időben nyilvánosan is kifejezte lojalitását Grant felé:
Savannah-ban értesült arról Sherman, hogy újszülött fia, Charles Celestine, a menetelés során meghalt – Shermannek nem is volt alkalma arra, hogy lássa a gyereket.
1865 tavaszán Grant megparancsolta Shermannek, hogy seregével szálljon hajóra és Virginia államban egyesüljenek Lee tábornokkal szemben. Ehelyett Sherman rávette Grantet, hogy engedélyezze számára, hogy csapatai élén északra meneteljen Észak- és Dél-Karolina államokon keresztül, és útközben minden katonai értéket képviselői ingatlant vagy ingóságot megsemmisítsen. Különösen Dél-Karolinát akarta ezzel sújtani, amely elsőként jelentette ki elszakadását az Uniótól és amelynek feldúlása végzetes csapást jelenthet a konföderáció harci moráljára. Csapatai ellen csak szórványos ellenállást fejtettek ki Joseph E. Johnston tábornok katonái, aki, miután meghallotta, hogy Sherman katonái rönkökből készítenek utat és így vágnak át az államban található mocsarakon, kijelentette, hogy „ilyen hadsereget Julius Caesar óta nem hordott hátán a föld”.Sherman 1865. február 17-én elfoglalta az állam székhelyét, Columbia városát, ahol még aznap éjjel tűz ütött ki és másnap reggelre a városközpont szinte teljesen leégett. A tűzvész azóta is számos vita forrása, egyesek szándékos gyújtogatásnak tartják, mások véletlennek, vagy pedig a visszavonuló konföderációs csapatok hanyagságának tulajdonítják (akik számos gyapotbálát gyújtottak fel, miközben kiürítették a várost). Helyi indián vezetők segítségével Sherman hadserege átkelt a Lumber folyón és behatolt Észak-Karolina területére. Sherman feljegyzései szerint a folyón való átkelés, majd az állam déli részén található mocsarak leküzdése volt „a legátkozottabb menetelés, amit valaha megértem”. Az északiak ezt az államot nem rabolták ki, mivel Dél-Karolinával ellentétben nem tartották a lázadás központjának, és úgy vélték, csak a déli szomszéd nyomására és akkor is utolsóként szakadt el az Uniótól. Március vége felé Sherman elhagyta csapatait és a Virginia állambeli City Point városba utazott, hogy Granttel megbeszéléseket folytasson, amin részt vett az éppen ott tartózkodó Lincoln elnök is.Ezt követően Sherman a Bentonville-i csatában legyőzte Johnston tábornokot, majd Lee tábornok megadta magát Grantnek Appomattoxnál. Közben Lincoln elnököt Washingtonban meggyilkolták. Sherman az észak-karolinai Durham városban találkozott Johnstonnal és fogadta a tábornok megadását. Sherman nagyvonalú békefeltételeket ajánlott, amelyek – Johnston tábornok és a konföderáció elnöke, Jefferson Davis kérésére – kiterjedtek katonai és politikai kérdésekre is. Bár maga Sherman úgy vélte, hogy ezeket a feltételeket a City Point-beli találkozó során Lincoln is elfogadta, hivatalosan nem kapott jóváhagyást sem Granttől, sem Andrew Johnson elnöktől, aki Lincoln helyébe lépett, sem pedig a kormánytól. A washingtoni politikusok ennek megfelelően nem tartották be a békemegállapodás feltételeit. A megadás kérdése körül kialakult zűrzavaros helyzet 1865. április 26-ig tartott, amikor Jonhston tábornok – Davis elnök utasításait figyelmen kívül hagyva – hivatalosan is megállapodott Shermannel a fegyverletételről és az Észak-, Dél-Karolina, Georgia és Florida államokban található konföderációs csapatok nevében megadta magát.
Bár a rabszolgaságot elítélte, Sherman nem támogatta a rabszolgák felszabadítását a háború előtt, mivel korának és származásának megfelelően nem hitt a négerek egyenjogúságában. Nem óhajtott továbbá együtt harcolni a feketékkel; mint azt tisztjei jelenlétében mondta "Billy bácsi hadseregében nem lesznek niggerek". Az 1864–1865-ben vívott hadjáratok során számos rabszolgát felszabadított, akik második Mózesként üdvözölték, és végül már 25-30 ezren haladtak serege után, miközben átvonult Georgia, Észak- és Dél-Karolina államokon. Sherman ki nem állhatta őket és a helyzetet, mert a mintegy második hadseregként utána kutyagolókkal nem tudott mit kezdeni. Saját hadseregét is csak rablással tudta ellátni, az annak felére rúgó számú hontalannak végképp nem tudott ellátást adni.A volt rabszolga menekültek sorsa hamarosan kényes katonai és politikai kérdéssé vált, az abolicionisták azzal vádolták Shermant, hogy nem tett eleget a felszabadított rabszolgák nyomorúságos helyzetének enyhítéséért. 1865. január 12-én Sherman találkozott Stanton hadügyminiszterrel és a helyi fekete közösség vezetőivel, hogy a felszabadított rabszolgák helyzetét megvitassák, miután Garrison Frazier baptista tiszteletes a következő nyilatkozatot adta ki a fekete közösség nevében:
Négy nappal később Sherman kiadta 15. számú különleges napiparancsát, amelyben 40 000 felszabadított rabszolga és fekete menekült letelepítését rendelte el a Dél-Karolinában, Georgiában és Floridában, a fehér földtulajdonosoktól elkobzott földeken. Sherman egy massachusettsi abolicionistát, Rufus Saxton tábornokot bízta meg a parancs végrehajtásával, aki korábban a fekete katonák toborzását irányította. A napiparancsot azonban még abban az évben Andrew Johnson elnök érvénytelenítette.Maga Sherman emlékirataiban elismerte, hogy elsősorban politikai és katonai nyomásra bátorította a rabszolgák szökését és felszabadítását, mivel meg akarta akadályozni, hogy a konföderációs seregekbe rabszolgákat toborozzanak:
Sherman maga úgy gondolta, hogy a rabszolgák felszabadítására fordított figyelem elvonja az erőforrásokat a háborútól és lényegében késlelteti minden rabszolga felszabadítását, illetve beismerte, hogy a hadjáratai során igazából nem igényelte és nem is számított a feketék segítségére.
Bár Sherman tábornok harcászati eredményessége ingadozó volt, mégis kiemelkedő sikereket ért el logisztikai és hadászati téren. A 20. század egyik legbefolyásosabb, brit származású hadtörténésze, Basil Liddell Hart véleménye szerint utóbbi szempontok a hadtörténelem nagyjai közé, Scipio Africanus, Belisarius, Napóleon, T. E. Lawrence és Erwin Rommel szintjére emelik Shermant. Liddell Hart véleménye szerint Sherman fejlesztette tökélyre a hadseregekkel való manőverezést, amelyet Atlanta elfoglalása előtt demonstrált. Liddell Hart még hozzátette, hogy Sherman hadműveleteinek tanulmányozása nagyban hozzájárult a gépesített háború hadászati elveinek kidolgozásához, amelyet a második világháború során Heinz Guderian és Erwin Rommel tábornokok alkalmaztak sikeresen. Liddel Hart egy másik követője, az amerikai George Patton tábornok egy egész nyarat azzal töltött, hogy végigkövette Sherman hadjáratát Georgia, Észak- és Dél-Karolina államokban és később saját hadműveleteit is Sherman stílusában hajtotta végre.Sherman a modern hadviselés elméletéhez legjelentősebben a totális háború stratégiájának kidolgozásával és gyakorlati megvalósításával járult hozzá. Ezt Grant tábornok és Lincoln elnök jóváhagyásával tette, de saját szerepét jelentősen alábecsülte, mivel állításai szerint csak a parancsnokság utasításait hajtotta végre, legjobb tudomása szerint.
Granthez hasonlóan Sherman is azon a véleményen volt, hogy a konföderációs államokat stratégiai, gazdasági és pszichológiai szempontból is meg kell törni a háború mielőbbi befejezése érdekében. Ezért úgy vélte, hogy az északiaknak úgy kell a háborút folytatni, mintha hódító háborút vívnának és maguk mögött csak felégetett földet hagyhatnak, hogy megtörjék a felkelők ellenállását. Ő maga ezt „hard war”-nak nevezte.
Miközben Sherman keresztülvonult Georgia és Dél-Karolina államokon, katonái jórészt megsemmisítették azt a polgári infrastruktúrát és készleteket, amelyek a déli katonákat segíthették. A lakosság fosztogatása tilos volt, de ezt általában nem tartatták be a katonákkal. A pusztítás mértéke és gyorsasága megdöbbentő volt a kortársak számára: egyes esetekben a vasúti síneket felszedték és magas hőben meglágyítva fák törzse köré csavarták, hogy megnehezítsék a helyreállítási munkálatokat. A rombolás, a polgári lakosság fosztogatása és az állítólagos háborús bűnök miatt Sherman megítélése (különösen az Egyesült Államok déli részén) a mai napig ellentmondásos.A rombolás szinte kizárólag csak az infrastruktúrára irányult, mert bár hivatalos és pontos adatok nem ismertek, a polgári áldozatok száma igen alacsony volt. A készletek elfogyasztása, az infrastruktúra megsemmisítése és ezzel az ellenség moráljának gyengítése volt Sherman elsődleges célja, és ezt a déli vezetők is elismerték és elfogadták. Például az Alabama államban született Henry Hitchcock őrnagy, Sherman egyik tisztje, kijelentette, hogy „szörnyű dolog emberek ezreinek mindennapi kenyerét elvenni és felélni”, de ha ez a stratégia azt a célt szolgálja, hogy „a háborúban küzdő férjeket és apákat visszatartsa … akkor jó célt szolgál”.A rombolás Dél-Karolina államban volt a legnagyobb, Georgia és Észak-Karolina államokban kisebb mértékű. Ezt feltehetően az északi katonák által az első „lázadó” állammal szemben érzett ellenségesség okozta. Az egyik legsúlyosabb vád, amivel Shermant illették, hogy szándékosan felgyújtatta Columbia városát. Sherman erre kijelentette, hogy „ha elszántam volna magam Columbia felégetésére, akkor ugyanolyan közömbösen tettem volna, mintha egy poros falut égettem volna fel, de nem tettem”. Ugyanakkor a háború alatt így írt apósának: „Remélem elégedett lesz azzal, ahogy elbántam Charlestonnal, illetve Columbia felégetésével.” James M. McPherson történész így foglalt állást:
Emellett azt is érdemes megjegyezni, hogy Sherman és beosztottjai nagy erőfeszítéseket tettek az észak-karolinai Raleigh város megmentéséért, amikor Lincoln meggyilkolása után bosszúálló északi katonák fel akarták gyújtani a várost.
1864-ben, miután elfoglalta Atlanta városát, Sherman elrendelte a város kiürítését. A városi tanács arra kérte, hogy vonja vissza a parancsot, mivel számos nő, gyermek és idős személy kerülne igen nehéz körülmények közé, ha el kell hagyniuk otthonukat. Sherman válaszában arra hivatkozott, hogy tartós békét csak akkor lehet elérni a háborúban, ha helyreállítják az unió egységét, és ennek érdekében mindent hajlandó volt elkövetni.
Edmund Wilson irodalmár felfedezte Sherman visszaemlékezéseiben, hogy a háború borzalmainak elviselésére való hajlandósága egyre nőtt a Délnek okozott szenvedések mértékével. Ennek ellenére, amikor Sherman totális háborúját összehasonlítják a brit hadsereg tevékenységével a második búr háborúban (1899–1902) – ahol a civil lakosság szintén a katonaság tudatos támadásainak célpontja volt, hogy megakadályozzák a lázadók támogatását – történészek szerint „Sherman jobban megtalálta az egyensúlyt a keménykezűség és visszafogottság között, mint a brit parancsnokok, hogy legitim katonai céljait elérje”. Nem véletlen, hogy neves hadtörténészek, mint Victor Davis Hanson, Basil Liddell Hart, Lloyd Lewis és John F. Marszalek is elismerésüket fejezték ki Sherman iránt, aki a modern hadviselés hatékony, mégis mértékletes módját választotta.
1865 májusában, miután a konföderáció seregei letették a fegyvert, Sherman a következőket írta egy személyes levelében:
1865 júliusában, három hónappal Robert E. Lee déli tábornok megadását követően, Shermant kinevezték a Missouri Katonai Körzet parancsnokává, vagyis egy csapásra a Mississippi folyótól nyugatra eső területek katonai parancsnoka lett. Sherman ebben az tisztségében egyik legfőbb feladatának tekintette, hogy az épülő vasútvonalakat megvédje az ellenséges indiánok támadásaitól. Az indiánok ellen vívott háborúk során ismét alkalmazta a totális háború elveit, és nem csak az ellenséges csapatok megsemmisítésére törekedett, hanem a hátországukat is fel akarta égetni. Többek között elrendelte, hogy tömegesen mészárolják le a bölényeket, amely a síksági indiánok legfőbb élelmiszerforrása volt.Sherman, aki az amerikai kormány teljes támogatását maga mögött tudhatta, így fejezte ki az északi elit attitűdjét az indiánokkal szemben:
A határháborúk során tanúsított magatartása ellenére Sherman határozottan fellépett a spekulánsok és kormányzati ügynökök ellen, akik az indiánrezervátumokba kényszerített törzsekkel szemben követtek el visszaéléseket.1866. július 25-én az Egyesült Államok Kongresszusa létrehozta a hadseregtábornoki rangot, és ezt Grant tábornoknak adományozta, ezzel egy időben Shermant előléptették altábornaggyá. Amikor 1869-ben Grantet megválasztották az Egyesült Államok elnökének, Shermant kinevezte a hadsereg főparancsnokává. John A. Rawlins halála után Sherman egy hónapig még a hadügyminiszteri posztot is betöltötte. Főparancsnokként azonban nem volt jó viszonya a politikusokkal, és 1874–1876 között főhadiszállását St. Louisba helyezte át, hogy távol maradjon a washingtoni politikai intrikáktól. A hadsereg élén eltöltött idő során alapította meg a Parancsnoki Iskolát (Command School), amelynek utóda ma a Fort Leavenworth erődben működő Parancsnoki és Vezérkari Kollégium (Command and General Staff College).
1875-ben kiadta kétkötetes emlékiratát. Edmund Wilson irodalmár szerint Shermannek…
1879. június 19-én Sherman beszédet mondott a michigani katonai akadémia végzősei előtt, és ekkor mondta ki a mára híressé vált szállóigét: „A háború pokol” („War is Hell”). Ugyanezt később megismételte, amikor 1880. április 11-én beszédet mondott Columbus városban, Ohio állam székhelyén: „Sok ifjú van itt ma, akik a háborúban dicsőséget keresnek, de fiúk, ez itt maga a pokol. Elvihetitek ezt a figyelmeztetést a következő generációnak. Én rémülettel tekintek a háborúra.”1883. november 1-jén mondott le a főparancsnoki tisztségéről és 1884. február 8-án vonult nyugdíjba a hadseregtől. Hátralévő éveit New Yorkban töltötte. Szerette a színházat, az amatőr festészetet és gyakran kérték fel arra, hogy beszédet mondjon vacsorákon és fogadásokon, ahol rendszeresen idézte Shakespeare-t. Az 1884-es elnökválasztásokon a republikánus párt jelöltjeként akarták indítani, de határozottan visszautasította a felkérést: „Ha felkérnek, nem indulok, ha jelölnek, nem fogadom el és ha megválasztanak, akkor nem szolgálok.”
1868-ban Sherman megírta (legalábbis elkezdte megírni) önéletrajzát, amit sosem adtak ki. Az 1828–1861 közötti évek eseményeit rögzítő kéziratot ma az Ohio Historical Society őrzi, és feltehetően helyet kap majd háborús emlékiratainak újabb kiadásaiban.
1875-ben, tíz évvel a háború vége után, Sherman volt az egyik első tábornok, aki kiadta háborús emlékiratait. A Memoirs of General William T. Sherman. By Himself című művet két kötetben a D. Appleton & Company kiadó jelentette meg. A történet az 1846-os eseményekkel (az amerikai-mexikói háború kitörése) kezdődik és „a polgárháború katonai elemzése” fejezettel fejeződik be.  Az emlékiratok meglehetősen vegyes véleményeket váltottak ki, és számos helyről bírálták a szerzőt. Az akkor hivatalban lévő Grant elnök, miután egyesek azt állították, hogy Sherman nem volt igazságos vele szemben, kijelentette: „Amikor letettem a könyvet, úgy véltem, hogy annak minden szavával egyetértek … ez egy igaz és becsületes könyv, Sherman becsületére válik, katonatársaival – különösen velem – szemben igazságos, egyszóval ilyennek képzeltem el a könyvet, amit Sherman írt.”1886-ban, miután Grant is kiadta emlékiratait, Sherman átdolgozta a könyvet és egy „második, átdolgozott és javított kiadást” jelentetett meg. Ehhez csatoltak egy második előszót, életének eseményeit 1846-ig, egy fejezetet a háború utáni eseményekről (1884-es nyugdíjba vonulásáig), számos mellékletet, portrét, térképet és egy szójegyzetet.
Sherman visszautasította, hogy a második kiadásban feleljen kritikusainak, így érvelt: „Nem tartom magam történésznek, hanem a történelem nagy ítélőszéke előtt álló tanú vagyok” és „bárki, aki nem ért velem egyet, kiadhatja saját verzióját a tényekről olyan elbeszélésben, ami érdekeinek megfelel”.
A következő, szintén átdolgozott és javított kiadás 1890-ben jelent meg, ami lényegében megegyezett a második kiadással, de egy új kiadó, a Charles L. Webster & Co. publikálta (amely Grant tábornok emlékiratait is megjelentette).Sherman 1891-es halálát követően több, egymással versengő kiadás is napvilágot látott: eredeti kiadója, az Appleton, újra kiadta a második kiadást, amelyet kibővítettek Sherman utolsó éveiről szóló fejezetekkel. Időközben a Charles L. Webster & Co. kiadta a negyedik kiadást, amely lényegében szintén megegyezett a másodikkal, de a tábornok utolsó éveit a Sherman családdal egyetértésben dolgozták ki, valamint a politikus James G. Blaine írta előszavát.
A modern kiadások közül az 1990-es Library of America version, edited by Charles Royster a leghasználhatóbb, mivel a teljes 1886-os kiadás szövegét tartalmazza, hasznos jegyzetekkel, és Sherman életének legfontosabb eseményeivel, melyeket kronológiai sorrendbe rendeztek.
Sherman hivatalos levelezését az Egyesült Államok hadügyminisztériuma által kiadott 1880-tól kiadott gyűjteményben jelentették még először. A kiadott levelek között számos igen személyes is akad. Ezen felül legalább öt kötet jelent meg Sherman levelezéséről:
további 30 levél a polgárháború idejéből, amit Sherman apósának, Thomas Ewing-nak és egyik sógorának, Philemon B. Ewingnak írt
Sherman levelezése az 1859–1861 közötti időszakból, amikor a Louisiana állambeli katonai főiskola igazgatója volt
Sherman 1891. február 14-én halt meg New Yorkban. Február 19-én katonai tiszteletadás mellett végezték el a temetési szertartást New York-i otthonában, majd holttestét St. Louisba szállították, ahol február 21-én újabb ceremóniára került sor a helyi katolikus templomban. A misét fia, Thomas Ewing Sherman jezsuita pap celebrálta. Joseph E. Johnston tábornok, egyik polgárháborús ellenfele, aki Georgia államban vezette a konföderációs csapatokat Sherman ellen, New Yorkban a koporsó egyik hordozója volt. A ceremóniára rendkívül hideg időben került sor, és Johnston tábornok egyik barátja megkérte, hogy tegye fel kalapját, nehogy megfázzon. Johnston így válaszolt: „Ha a helyében lennék és ő az én helyemen állna, ő sem tenné fel kalapját.” Az idős tábornok valóban megfázott, és egy hónappal később tüdőgyulladásban meghalt.Shermant végül St. Louisban temették el, országszerte számos emlékművet emeltek tiszteletére, mint például az aranyozott bronz lovasszobrot (Augustus Saint-Gaudens alkotása), amely a New York-i Central Park bejáratánál található; illetve az az emlékmű, amely a President's Parkhoz közel található Washingtonban. A tábornok tiszteletére nevezték el a második világháborús M4 Sherman harckocsit, illetve „Sherman tábornok fáját”, amely a világ legnagyobb egytörzsű fája.
Sherman alakját, életét és tetteit számos művészeti alkotásban feldolgozták. A legismertebbek a polgárháború idejéből származó "Marching Through Georgia" dal (szerzője Henry Clay Work), Herman Melville költeménye: "The March to the Sea", az 1986-os Sherman's March című film (rendezte: Ross McElwee), valamint Edgar Lawrence Doctorow regénye: The March.
Margaret Mitchell híres regénye, az Elfújta a szél (Gone with the Wind) elején Rhett Butler az előkelő déli felkelők egyik csoportját figyelmezteti a háború veszélyeire hasonló szavakkal, amelyeket Sherman intézett David F. Boyd-hoz, mielőtt elhagyta Louisina-t. Georgia állam megszállása később a regény egyik fő eseménye lesz.
Az Alkonyzóna (Twilight Zone) amerikai televíziós sorozat "Long Live Walter Jameson" című epizódjában az egyik fő karakter, egy történészprofesszor, Atlanta elfoglalását és felégetését magyarázza, szerinte azt az uniós katonák vonakodva, a mogorva és kegyetlen Sherman parancsára követték el.
Sherman ábrázolását a különbféle kulturális alkotásokban a Sherman's March in Myth and Memory c. könyv (Rowman and Littlefield, 2008) tárgyalja, szerzői Edward Caudill és Paul Ashdown.
Az amerikai hadsereg kevés tábornokát érte olyan megtiszteltetés, hogy amerikai bélyegeken szerepeljenek - közül még kevesebben vannak, akik egynél többször szerepeltek bélyegen. Sherman volt ezen kevés tábornok egyike: az arcképét viselő bélyeget 1893. március 21-én, kicsit több, mint két évvel halála után adta ki az US Post Office. A bélyeget Sherman időskori portréja után készítették, amelyet Napoleon B. Sarony készített 1888-ban, három évvel Sherman halála előtt.
Két évvel később, 1895-ben kiadták a bélyeg második változatát, majd ugyanebben az évben a harmadik változatot is - utóbbi kettő majdnem azonos az első kiadással, csak a keret mintája és a szín változott kismértékben.
Sherman feltűnt az 1937-ben kiadott US Army bélyegen is, Grant és Sheridan tábornokok társaságában.
Ez a szócikk részben vagy egészben  a   William Tecumseh Sherman című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
William T. Sherman. Had- és rendvédelem-história, kicsit másképp, 2008. július 20. (Hozzáférés: 2010. április 27.)
Az Amerikai Egyesült Államok (USA) a 18. század második felében és a 19. században. pokerhistory.versenypoker.com. [2009. augusztus 16-i dátummal az eredetiből archiválva]. (Hozzáférés: 2010. április 27.)
Sherman tábornok családfája (Sherman Genealogy Including Families of Essex, Suffolk and Norfolk, England By Thomas Townsend)
Kongresszusi köszönet W. T. Sherman tábornoknak a Chattanoogai csatában valló részvételért
Lincoln köszönete W. T. Sherman tábornoknak a Georgia államban végrehajtott hadjáratért
William T. Sherman és családjának levelezése az University of Notre Dame archívumában
William Tecumseh Sherman Kaliforniában, a Virtual Museum of the City of San Francisco oldalán
Hivatalos vizsgálat Columbia (Dél-Karolina) leégéséről - Sherman vallomása a 71. oldalon kezdődik.
"Marching Through Georgia", James F. Harrison and Chorus. YouTube. (Hozzáférés: 2011. február 6.)
Asbóth Lajos. Az Észak-Amerikai Háború Története (magyar nyelven). Budapest: Légrádi testvérek (1875). Hozzáférés ideje: 2010. május 16. 
Szuhay-Havas Ervin. Kék-szürke tragédia. Az amerikai polgárháború története (magyar nyelven). Budapest: Gondolat kiadó (1966). Hozzáférés ideje: 2010. május 16.
Brockett, L.P.. Our Great Captains: Grant, Sherman, Thomas, Sheridan, and Farragut (angol nyelven). New York: Richardson, C.B. (1866). Hozzáférés ideje: 2010. május 16. 
Daniel, Larry J.. Shiloh: The Battle That Changed the Civil War (angol nyelven). Simon & Schuster (1997). ISBN 0-684-80375-5 
Hanson, Victor Davis. The Soul of Battle (angol nyelven). Anchor Books (1999). ISBN 0-385-72059-9 
Johnson, W. Fletcher; Howard, Oliver Ottis. Life of Wm. Tecumseh Sherman ... (angol nyelven). Nabu Press (2010). ISBN 978-1-147-17914-9 
Kennett Lee, Sherman. A Soldier's Life (angol nyelven). HarperCollins (2001). ISBN 0-06-017495-1 
McNamara, Robert; Blight, James G.. Wilson's Ghost: Reducing the Risk of Conflict, Killing, and Catastrophe in the 21st Century (angol nyelven). Public Affairs (2001). ISBN 1-891620-89-4 
Smith, Jean Edward. Grant (angol nyelven). Simon and Schuster (2001). ISBN 0-684-84927-5 
Warner, Ezra J.. Generals in Blue: Lives of the Union Commanders (angol nyelven). LSU Press (1964). ISBN 978-0-8071-0822-2
William Wordsworth (1770. április 7. – 1850. április 23.) angol romantikus költő. Az ő és barátja, Samuel Taylor Coleridge által közösen írt Lírai balladáktól (Lyrical Ballads) számítjuk az angol romantika időszakát (1798-1842). 1843-tól egészen haláláig Wordsworth volt Anglia nemzeti költője.
William Wordsworth Cockermouth-ban született, az angliai Lake Districtben, a kiránduló övezetben, mely híres gyönyörű hegyeiről és tavairól. Édesanyja halála után 1778-ban, édesapja Williamet a hawksheadi gimnáziumba küldte, míg húgát Dorothyt rokonokhoz küldte Yorkshire-ba. Ezután a testvérpár kilenc évig nem találkozott. 
1783-ban William édesapja is meghalt. Az öt Wordsworth testvér az apai nagybácsihoz került. Gyermekkora lényegében boldog volt, ám később magányról is beszélt. Sok évbe került, míg megemésztette szülei halálát és a testvéreitől való szétválasztást.
Wordsworth 1787-től a cambridge-i főiskolára járt. Az első két nyáriszünetében hazalátogatott, és szívesen túrázott később is az otthoni tájakon. 1790-ben a forradalmi Franciaországba látogatott és támogatta a köztársasági mozgalmat. A következő évben lediplomázott átlagos eredménnyel.
1791-ben Wordsworth visszatért Franciaországba, majd onnan hatalmas gyalogtúrába kezdett, keresztül az Alpokon és Olaszországon. Ez idő tájt lett szerelmes a francia Annette Vallonba, aki 1792-ben szülte meg egyetlen közös gyermeküket, Caroline-t. Rossz anyagi helyzete, valamint Anglia és Franciaország rossz viszonya miatt egyedül utazott vissza Angliába a következő évben. A megváltozott, rossz körülmények miatt végül mégsem vette el Annette-et, azonban élete végéig támogatta őket legjobb tudása szerint.
1793-ban megjelent első verseskötete. Elegendőnek bizonyult apja hagyatéka ahhoz, hogy Wordsworth minden idejét a művészetnek szentelje. Ebben az évben ismerkedett meg Samuel Taylor Coleridge-dzsal Somersetben. A két költő hamarosan barátságot kötött. 1797-ben Wordsworth és húga, Dorothy Somerset-be költözött, Coleridge stowey-i otthonától csak egy mérföldre. Wordsworth és Coleridge ekkoriban írták meg közösen a Lírai balladákat '(Lyrical Ballads), az angol romantikus irodalom egyik fő művét. A köteten egyikőjük neve sem szerepelt. Ebben a kötetben foglal helyet Wordsworth "Sorok a tinterni apátság fölött" (Tintern Abbey) című verse, és Coleridge "Ének a vén tengerészről" című költeménye (The Rime of the Ancient Mariner). Az 1800-ban kiadott második kiadásban csak Wordsworth volt megjelölve szerzőként, és egy előszó is került az elejére. Ez az előszó az angol romantika egyik legfontosabb műve. Wordsworth ebben vitatja meg az új költészetet, amit ő hivatott írni. Ez az új költészet az emberek nyelvére lett szabva, kerüli a 18. század költői nyelvezetét. A „Lírai balladák” negyedik és egyben legutolsó kiadása 1805-ben volt.
Wordsworth ki nem állhatta Alexander Pope költészetét, mondván, hogy az ő költészete pont Pope ellentéte. Sőt, még azt is tagadta, hogy Pope költő lenne.
Wordsworth, Dorothy és Coleridge Németországba utazott 1798 őszén. Míg Coleridge le volt nyűgözve az úttól, Wordsworth honvággyal küszködött. Az 1798–1799-es kemény télen Wordsworth Dorothyval együtt élt a németországi Goslarban, és nagy magánya ellenére ekkor írta meg „Prelűd” című önéletrajzi művét. Húgával visszaköltöztek Angliába, a Lake Districtbe, ezúttal egy másik angol költő, Robert Southey szomszédságába. Wordsworth, Coleridge, és Southey később „Tavi költők” (Lake Poets) néven váltak ismertté. Költeményei ebből az időszakból a halál és a fájdalom témáit járják körül.
1802-ben feleségül vette gyermekkori barátját, Mary Hutchinsont. Dorothy együtt élt a házaspárral és közel került Maryhez. Öt gyermekük született.
Wordsworth Coleridge-dzsel való viszonya megromlott, viszont Robert Southey társaságában új barátra lelt. 1843-ban, Robert Southey halála után Wordsworth lett Anglia új nemzeti költője.
William Wordsworth Rydal Mountban halt meg 1850-ben és Grasmere-ben, a Szent Oszvald templomban temették el. Síremlékére az általa igen kedvelt salátaboglárkát (Ranunculus ficaria) akarták rávésni, de tévedésből vérehulló fecskefű (Chelidonium majus) került rá. Hosszú, Coleridge-nak címzett önéletrajzi költeményét özvegye adatta ki Prelude címmel, pár hónappal Wordsworth halála után. Kezdetben nem váltott ki nagy érdeklődést ez az alkotás, azonban később hatalmas elismertségre tett szert.
Shakespeare Hamletje és Byron, Milton, Shelley, Rabindranath Tagore, Whitman, Wilde és Wordsworth: Versek; ford. Szabó T. Attila; Füssy, Torda, 1929
Wordsworth és Coleridge versei; vál. Szenczi Miklós, ford. Babits Mihály et al.; Európa, Bp., 1982 (Lyra mundi)
Wordsworth: Az álomhoz Babits Mihály fordítása az Elektronikus Periodika Archívum oldalán

Willy Brandt (eredeti nevén Herbert Ernst Karl Frahm, Lübeck, 1913. december 18. – Unkel, 1992. október 8.) Nobel-békedíjas német újságíró, politikus. 1957 és 1966 között Nyugat-Berlin főpolgármestere, 1966 és 1969 között a Német Szövetségi Köztársaság külügyminisztere, majd 1974-ig a második világháború utáni első szociáldemokrata kancellárja. Emellett 1964 és 1987 között az SPD, 1976 és 1992 között pedig a Szocialista Internacionálé elnöke.
Édesapját, John Möllert nem ismerte, édesanyja Martha Frahm eladónő és mostoha nagyapja Ludwig Frahm nevelte fel. 1914-ben keresztelték meg Lübeckben. Fiatalkorában törvénytelen gyermek mivolta miatt sok hátrány érte. Édesanyja 1927-ben újra férjhez ment, Herbert Frahm pedig nagyapjánál maradt. Ludwig Frahm az SPD tagja volt, többször indult a lübecki helyhatósági választásokon, ez is meghatározta az unoka későbbi politikai meggyőződését.
1927-ben egy lübecki reáliskolába járt, majd 1928-ban a neves lübecki Johanneum tanulója volt, ahol 1932-ben érettségizett. Az érettségi engedélyező okiraton a tervezett szakmánál az újságíróit jelölte meg (már gyerekkorában írt a szociáldemokrata párt helyi lapjába). Az érettségi letétele után dolgozni kezdett, egy hajókereskedő alkalmazottja lett. Továbbra is írt cikkeket, amiket ekkortól írt alá Willy Brandt néven. Ez volt Frahm mozgalmi neve, ami a második világháború után hivatalos nevévé vált.
Fiatalon, 1929-ben csatlakozott a Szocialista Ifjúság nevű mozgalomhoz, majd 1930-ban a Szociáldemokarata Pártba (SPD) is belépett, de egy évvel később átlépett a radikálisabban baloldali Német Szocialista Munkáspártba (SAPD). Átlépésének oka pártjának általa bátortalannak vélt hozzáállása volt a társadalmi változások irányába. Az új pártban a lübecki alapszervezet vezetőségébe választották.
1933-ban a nemzetiszocialista uralom kezdetén pártját betiltották. Brandtot pártja az illegalitás megszervezésére Norvégiába küldték és Oslóban létrehozta az SAPD helyi irodáját. Történelmet kezdett el hallgatni, de publicisztikai és pártszervezési tevékenysége miatt azt nem fejezte be. 1936-ban néhány hónapot ismét Németországban (Berlinben) töltött Gunnar Gaasland álnév alatt, ahol Jacob Wachsler megbízásából felvette a kapcsolatot az SAPD illegalitásban lévő tagjaival. Fedőtörténete szerint egy norvég lap tudósítójaként dolgozott és norvég akcentussal beszélte a németet. A valódi Gaasland Brandt fiatalkori barátnőjének férje volt. Bár a házasság csak papíron létezett, a feleség így norvég állampolgársághoz jutott. Gaasland rendelkezésre bocsátotta a nevét. 1937-ben a polgárháborús Spanyolországban dolgozott több norvég lap megbízásából haditudósítóként.
Német állampolgárságától 1938-ban megfosztották, ezért norvég állampolgárságért folyamodott. A Norvégiát megszálló német csapatok 1940-ben elfogták, de személyazonosságára nem jöttek rá, mivel norvég egyenruhát viselt, így elengedték. Ezután a semleges Svédországba szökött. Norvég állampolgárságát 1940 augusztusában, Svédországban kapta meg. Stockholmban két svéd újságíróval egy norvég-svéd hírügynökséget alapított, amely hetven lapot látott el hírekkel. A háború végéig Stockholmban maradt, ahol az SAP és az SPD közelítésén fáradozott. Emellett számos svéd és később vezető pozíciót betöltő értelmiségivel (pl. Bruno Kreisky, Gunnar Myrdal, Alva Myrdal) kiadta a Demokratikus szocialisták békecéljai című kiáltványt, amelyben lefektették a népek önrendelkezési jogának fontosságát, mindezt egy nemzetközi jogrendbe beépülve.
1945-ben tért vissza Németországba, és újságíróként tudósított a nürnbergi perről, majd 1946-tól a norvég kormány alkalmazottjaként Berlinbe költözött. 1948-ban ismét csatlakozott az SPD-hez, visszaszerezte német állampolgárságát, és hivatalosan is felvette a Willy Brandt nevet. Az 1956-os magyar forradalom szovjet vérbefojtása és Hruscsov Berlin-politikája miatt fokozatosan pártja jobbszárnyához közeledett.
A megosztott Berlin számára igen kényes időszakban, 1957-ben Nyugat-Berlin főpolgármesterévé választották. Ezt a posztot 1966-ig töltötte be. Polgármestersége alatt épült a berlini fal, amely ellen élesen tiltakozott.1964-ben az SPD elnökévé választották és a pártot egészen 1987-ig vezette. Pártja színeiben kétszer is alulmaradt a kancellári posztért folytatott küzdelemben a konzervatív Kereszténydemokrata Unió (CDU) jelöltjeivel szemben: 1961-ben Konrad Adenauer, 1965-ben Ludwig Erhard előzte meg. 1966-ban az NSZK-ban nagykoalíció jött létre a kereszténydemokrata Kurt Georg Kiesinger vezetésével, ahol Brandt külügyminiszter, illetve kancellár-helyettes lett.
Az 1969-es választások után végül az SPD a német Német Szabaddemokrata Párttal (FDP) közösen alakíthatott kormányt és Brandt lett a kancellár, 1974-ig.
Kancellárrá választása után Brandt nagy hangsúlyt helyezett az NSZK-nak az NDK-hoz, Lengyelországhoz a Szovjetunióhoz és keleti blokk egyéb országaihoz fűződő kapcsolatainak normalizálására, a kelet politikára (Ostpolitik). Célja a kialakult erőviszonyok tudomásul vételén keresztül a kapcsolatok kiépítése volt.
Az új politika egyik jelképévé vált a „varsói térdhajtás”, amikor Brandt 1970-es varsói látogatása során meglátogatta a varsói gettófelkelés áldozatainak emlékművét és ott váratlanul és a protokollt felrúgva letérdelt. (A látogatás során a két állam egyezményt írt alá, ami a második világháború után huszonöt évvel több kényes vitát zárt le.)
Brandt kelet-politikája jelentősen megosztotta a nyugat-német társadalmat: míg egyesek árulásnak minősítették a kommunista diktatúrák felé való nyitást, mások úgy értékelték, hogy ezzel Brandt megtette az első lépést a keleti blokk hidegháborús stratégiájának felőrlésére, illetve politikája nyomán a keleti országokban ráirányította a figyelmet a kommunista berendezkedés feloldhatatlan belső ellentmondásaira, és ezzel hozzájárult a kommunista diktatúrák bukásához.
Tevékenységének elismeréseként a Time magazin 1970-ben Brandtot választotta az Az év emberének, 1971-ben pedig neki ítélték a Nobel-békedíjat.
Brandt egy társadalmilag meglehetősen feszült korszakot követően került a kancellári posztra: az 1960-as évek társadalmi változásai jelentősen megrázták Nyugat-Németországot is, az Egyesült Államokban és Európában egyaránt terjedő diákmozgalmak és lázadások elérték az NSZK-t. A fiatalabb német generáció szembekerült az idősebb, konzervatív társadalommal, amelynek „náci múltja” és számukra elfogadhatatlanul elavult erkölcsei ellen lázadt. Ebben a közegben Brandt náci-ellenes múltja, illetve a kommunistákkal szembeni határozott, de kapcsolatépítő politikája révén jelentős és széles körű népszerűségre tett szert.
1972-től Brandt egyik személyes titkára Günter Guillaume volt. Guillaume-t még az '50-es években küldte fedett ügynökként az NSZK-ba az NDK titkosszolgálata, a Stasi. Guillaume, miután Brandt egyik legközelebbi munkatársa lett, hozzáférhetett titkos iratokhoz és részt vehetett bizalmas beszélgetéseken is. A nyugatnémet elhárítás már 1973 közepétől figyelte, de csak 1974 tavaszán tájékoztatták a kancellárt az ügyről. Guillaume-t 1974. április 25-én tartoztatták le. 
Az ügy önmagában kényes kérdéseket vetett föl. Az NSZK számára rendkívül kellemetlen volt, hogy egy keletnémet kém éveken át a szövetségi kormány legfelső szintjén dolgozhatott. Mindemellett Guillaume olyan információkkal is rendelkezhetett Brandt magánéletéről, amelyet a SPD vezetői kockázatként értékelhettek.
1974. május 5-én, tíz nappal Guillaume letartóztatása után Willy Brandt bejelentette a lemondását a kancellári tisztségről.
Kancellári megbízatása után újra az SPD vezetője lett, 1987-től mint tiszteletbeli elnök, és továbbra is megőrizte Bundestag tagságát. Brandt 1979 és 1983 között tagja volt az Európai Parlamentnek, illetve tizenhat éven át irányította a Szocialista Internacionálét (1976-1992)
1977-ben Brandt megbízást kapott egy bizottság vezetésére, amely a harmadik világ és a fejlett országok viszonyát, a déli országokban működő társadalmi rendszereket vizsgálta. A világ Brandt-jelentésként ismerte meg a munkáját, amely változtatások szükségességére hívta fel a figyelmet a harmadik világ számára nyújtott fejlesztési támogatások terén.
Brandt más neves személyiségekkel egyetemben felszólalt Rudolf Bahro keletnémet politikus és gondolkodó szabadon bocsátásáért, akit azért csuktak le a keletnémet hatóságok, mert a fennálló rendszer szükséges belső reformjáról publikálta Die Alternative című művét. Baro szabadon bocsátása után az NSZK-ba távozott, ahol találkozott Brandttal. 1989-ben Brandt az elsők között állt ki a német újraegyesítés mellett. Gyakran idézett kijelentése az egyesítés kapcsán: „Összenő, ami összetartozik.”
Egyik utolsó közéleti szerepvállalása volt, amikor 1990-ben Irakba repült, hogy kiszabadítsa azokat a nyugati civileket, akiket Szaddám Huszein túszként tartott fogva, miután csapataival megszállta Kuvaitot. Brandt sikeresen tért vissza Németországba a 174 kiszabadított tússzal.
Brandt vastagbélrák következtében, 79 évesen hunyt el a németországi Unkelban. Állami temetés keretében, Berlinben helyezték örök nyugalomra. 
Nevét világszerte több intézmény viseli. 2011 óta emlékére Nemzetközi Willy Brandt-díjat adományoznak azoknak, akik példamutató módon fáradoznak a különböző kultúrák, ideológiák közötti különbségek megértetése érdekében. Az építés alatt lévő (2020-ra elkészülő) új berlini nemzetközi repülőtér az ő nevét fogja viselni.
Willy Brandt–Bruno Kreisky–Olof Palme: Levelek és beszélgetések; Kossuth, Bp., 1976
Szervezett őrület. Fegyverkezési verseny vagy éhínség a világban; ford. Szentmiklósi Tamás; Kossuth, Bp., 1987
Ez a szócikk részben vagy egészben  a   Willy Brandt című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Rubicon c. folyóirat, 4. évfolyam (1993) 10. szám – 5. évfolyam (1994) 1. szám.
 (2013. december 12.) Willy Brandt születésének 100. évfordulójára emlékeztek. Múlt-kor. (Hozzáférés ideje: 2013. december 12.)  

Wiltshire (kiejtése: /ˈwɪltʃər/ vagy /ˈwɪltʃɪər/) Anglia egyik ceremoniális megyéje és egyben egységes hatósága (unitary authority) a South West England régióban. Északon Gloucestershire, északkeleten Oxfordshire, keleten Berkshire, délkeleten Hampshire, délen Dorset, nyugaton Somerset megyékkel határos. Közigazgatási székhelye Trowbridge (1930-ig Wilton).
Az egységes hatóság és a ceremoniális megye közötti különbség, hogy az utóbbihoz hozzátartozik Swindon egységes hatósága is.
Wiltshire egységes hatóság lakossága 483 143, míg a ceremoniális megyéé 684 000 fő.
A megye mai neve a Wiltonshire-ből (eredeti óangol formában Wiltunscir) rövidült a mai Wiltshire-re.
Wiltshire híres újkőkori és bronzkori régészeti lelőhelyeiről. A kelták előtti népek számos települést alapítottak Dél-Angliában és ők építették Stonehenge-et és Aveburyt is. A 6-7. században ez a régió az angolszász betelepülés nyugati szegélyéhez, Wessex királyságához  tartozott. A dán vikingek 878-ban végigpusztították a megyét. A normann hódítás után a birtokok tulajdonosai a korábbi angolszász nemesek helyett normannok, a király és az egyház lettek. A 11. századi összeírás 390 malmot és két szőlőskertet említ. A középkor során a legfőbb jövedelemtermelő tevékenység a birkatenyésztés volt, a megtermelt gyapjút a flandriai takácsok vették meg.
A 17. századi polgárháború során a megye nagyrészt a Parlament oldalán állt. 1643-ban itt vívták a Roundway Down-i csatát, ami a royalista lovasság fölényes győzelmével végződött.
Az ipari forradalom idején, 1800 körül Wiltshire-en át épült meg a Bristolt Londonnal összekötő Kennet-Avon csatorna, amelyet a vasutak később feleslegessé tettek.
Wiltshire területe 3 485 km², amivel 14. a 48 angol ceremoniális megye között. Területének kétharmada puha mészkőből, krétából felépülő dombvidék, amely az egész Dél-Anglián Dorsettől Doverig végighúzódó dombság része. A legnagyobb, krétából felépülő formáció a Salisbury-síkság, amelyt már régóta növénytermesztésre használnak. A mészkődombok keleten Nyugat-Berkshire-ben Marlborough Downs néven, délnyugaton pedig Dorsetben Cranborne Chase néven folytatódnak. A megye legmagasabb pontja a 295 méteres Milk Hill.
Északnyugaton az Avon folyó völgyének agyagos síksága után a Cotswolds keményebb mészkőből felépülő dombsága emelkedik. Mivel a kréta porózus kőzet és elnyeli a csapadékot, Wiltshire-ben kevés a felszíni vízforrás, a nagyobb települések ezek köré épültek.
Wiltshire éghajlata nyugati fekvésének köszönhetően csapadékosabb és enyhébb, mint az angol átlag. Az éves átlaghőmérséklet kb. 10 °C. Az óceán hatása miatt az évszakok kiegyenlítettebbek, mint keleten: a telek enyhébbek, a nyarak hűvösebbek. Július-augusztusabn a nappali átlaghőmérséklet nem haladja meg a 21 °C-ot, és télen is csak 1-2 °C a napi átlag.
Wiltshire-t 2009-ig négy kerületre osztották, akkor azonban egyetlen egységes hatóság alá rendelték az egész megyét. A ceremoniális megyéhez tartozó másik hatóság, Swindon 1997 óta független.
SwindonA megye 7 képviselőt küldhet a parlament alsóházába. A 2015-ös választások után valamennyi a Konzervatív Párt jelöltje volt.
A megye nagyobb (10 ezer fő fölötti) települései: Swindon (209 156 fő), Chippenham (45 337 fő), Salisbury (40 302 fő), Trowbridge (33 108 fő), Warminster (17 490 fő), Calne (17 274 fő), Westbury (14 709 fő), Melksham (14 677  fő), Corsham (13 000 fő), Devizes (11 715 fő), Royal Wootton Bassett (11 385 fő), Amesbury (10 724 fő), Tidworth (10 621 fő).
A ceremoniális megye gazdasága 1995 és 2003 között 4,3 milliárd fontról 6,4 milliárdra nőtt; ezen belül a mezőgazdaság 217 millióról 164 millióra csökkent, az ipar 1,4 milliárdról 1,5 milliárdra növekedett, a szolgáltatások pedig 2,7 milliárdról 4,7 milliárdra bővültek.
A megye északi része fejlettebb és iparosodottabb, főleg a nagyváros Swindin hatásának köszönhetően. A nemzetközi nagy cégek közül gyártóüzemmel képviselteti itt magát a Honda, Intel, Motorola, Alcatel-Lucent, Patheon vagy a Becton Dickinson. Az ipari munkahelyek aránya nagyobb mint az országos átlag. A megyében több támaszpontot tart fent a hadsereg, amely a Salisbury-síkságon tartja gyakorlatait.
Ez a szócikk részben vagy egészben  a   Wiltshire című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.

Sir Winston Leonard Spencer Churchill (Woodstock (Oxfordshire) (Blenheim kastély), 1874. november 30. – London, 1965. január 24.) brit politikus, miniszterelnök 1940–1945 és 1951–1955 között. Kiemelkedő képességű államférfi, szónok és stratéga, a brit hadsereg tisztje. Élete egyedülálló számú és mélységű kutatás tárgya a brit és világtörténelemben betöltött szerepe miatt. Rendkívül termékeny író, történelmi tárgyú írásainak elismeréseként az irodalmi Nobel-díj birtokosa (1953).Katonai pályafutása során Churchill harcolt a malakandi hadseregben az északnyugati határvidéken (India és Afganisztán határán), Szudánban az omdurmáni csatában és Dél-Afrikában a második búr háborúban. Ebben az időben komoly ismertségre és hírnévre tett szert helyszíni tudósítóként. A politikai élet élvonalában eltöltött hatvan év során számos politikai és kormányzati pozíciót birtokolt. Az első világháború előtt kereskedelmi, majd belügyminiszterként szolgált liberális kormányokban. A háború idején több minisztériumot is irányított, így az Admiralitás Első Lordja, hadfelszerelési miniszter, hadügyminiszter és légügyi miniszter is volt. Rövid ideig katonaként is szolgált a nyugati fronton, ahol a Királyi Skót Lövészek 6. zászlóalját vezette. A két világháború között pénzügyminiszteri tisztséget viselt.
A második világháború kitörése után Churchillt ismét kinevezték az Admiralitás Első Lordjává. Neville Chamberlain lemondását követően, 1940 májusában az Egyesült Királyság miniszterelnöke lett, és ő vezette a tengelyhatalmak legyőzésére irányuló brit erőfeszítéseket. Beszédei óriási mozgósító erőt jelentettek a szövetséges erők és a brit lakosság számára egyaránt. 1945-ben, az elvesztett általános választások után az ellenzék vezére lett. 1951-ben ismét miniszterelnök lett, majd 1955-ben végleg visszavonult. Halála után állami temetésben részesült, amelyen rendkívül nagy számban vettek részt a világ vezető politikusai.
Winston Leonard Spencer Churchill híres arisztokrata családba, a Spencerek idősebb ágába született. A családnevet George Spencer 1817-ben változtatta Spencer-Churchillre annak érdekében, hogy hangsúlyozza John Churchilltől, a spanyol örökösödési háború híres hadvezérétől való származását. Sir Winston egyenes ági leszármazottja a Churchill család első közismertségre szert tett tagjának.Winston édesapja, Lord Randolph Churchill, John Spencer-Churchillnek, Marlborough hetedik hercegének harmadik fia szintén politikus volt; Winston édesanyja, Lady Randolph Churchill (lánykori nevén Jennie Jerome), Leonard Jerome amerikai milliomos lánya, újvilági angol telepesek leszármazottja volt. Churchill 7 hónapra született az oxfordshire-i Woodstockban álló Blenheim kastélyban 1874. november 30-án. Nyolc hónappal szülei sietősen köttetett házassága után érkezett a családba. Egy öccse volt, John Strange Spencer-Churchill.
Churchill független és lázadó személyisége korán megmutatkozott, iskolai teljesítménye pedig gyenge volt. Büntetésül a szigoráról ismert Harrow iskolába íratták 1888. április 17-én, ahol kezdetét vette katonai karrierje, amikor néhány héttel érkezése után csatlakozott a Harrow Lövészhadtesthez. Churchill jó jegyeket szerzett angol nyelv és irodalomból, illetve történelemből; az iskola vívóbajnoka is lett. Anyja ritkán látogatta, ezért levelekben kérlelte, hogy meglátogathassa, vagy ő jöjjön el hozzá. Apjával való kapcsolata igen távoli volt, és Churchill egyszer megjegyezte, hogy szinte alig beszéltek. Szüleivel való kapcsolatának hiányosságai miatt nagyon szoros kapcsolatba került dajkájával, Elizabeth Anne Everesttel, akit leveleiben rendszerint „drága öreg nénimnek” szólított.
Miután 1893-ban elvégezte Harrow-t, felvételizett a sandhursti Királyi Katonai Főiskolára, ahova azonban csak harmadik kísérletre sikerült bejutnia. Ezután azonban jól teljesített, és 150 fős évfolyamából nyolcadik legjobbként végzett 1894 decemberében. 1895. február 20-án alhadnagyi rangban a Király Saját 4-es Huszárezredéhez vezényelték. 1941-ben megkapta a tiszteletbeli huszárezredes címet.Churchill hivatalos életrajzírója, Martin Gilbert 1991-ben egy interjúban megemlítette, hogy Churchillt azzal vádolták, hogy szodómiát követett el Sandhurstben. Könyvében Gilbert azt írja, Churchill azonnal rágalmazási pert indított a vádló ellen, aki egy olyan fiatal tiszt apja volt, akinek az előrejutását a 4-es huszároknál Churchill és társai megakadályozták. Gilbert szerint az apa visszavonta a keresetet, és 400 font (nem csekély összeg, mai értéken kb. 20 000 font, azaz 7 millió forint) ellenében peren kívül megegyezett Churchillel.
Churchill alhadnagyi fizetése a 4-es huszároknál évi 300 font volt, ő azonban úgy gondolta, további 500 fontra van szüksége ahhoz, hogy az ezred által elvárt színvonalon éljen. Roy Jenkins szerint ez volt az oka, hogy Churchill haditudósításokat kezdett írni. A kiképzése befejeztével Churchill azt kérte, hogy háborús övezetekbe vezényeljék, ahol, mindenféle etikettel szembemenve, többletjövedelemre tett szert a londoni lapok helyszíni tudósítójaként.Lord Bill Deedes a Királyi Történeti Társaság egy 2001-es gyűlésén kifejtette, miért törekedett Churchill a frontvonalba kerülni. „A Gránátos Gárdánál volt, akik szárazak voltak [nem ittak alkoholt] a zászlóalj főhadiszállásán. Nagyon szerették a teát és a sűrített tejet, amelyek azonban nem vonzották túlzottan Winstont. A frontvonalban, a lövészárkokban viszont engedélyezett volt az alkohol. Így sugallta az ezredesének, hogy többet kellene látnia a háborúból, a frontvonalba kellene kerülnie. Az ezredes nagyon dicséretesnek találta ezt, és kitűnő ötletnek tartotta.”1895-ben Churchill Kubába utazott, hogy megfigyelje a spanyolok és a helyi gerillák küzdelmét; egyúttal tudósításokat is írt a Daily Graphicnek. Nagy örömére huszonegyedik születésnapján átesett a tűzkeresztségen. Ez idő tájt nyert betekintést a kubai szivarok világába, ezt követően élete végéig hódolt eme szenvedélyének. Hamarosan azonban arról értesült, hogy dajkája, Mrs. Everest haldoklik, ezért visszatért Angliába, s így egy hetet tudott vele tölteni, mielőtt a hölgy meghalt. Churchill naplójában az írta róla: „Ő volt a legkedvesebb barátom.” Ifjúkorom című könyvében pedig azt, hogy „Ő volt a legkedvesebb és legközelibb barátom egész addigi, húszévnyi életem során.” 1896. október elején az indiai Bombaybe vezényelték. Ezrede egyik legjobb lovaspóló-játékosának tartották, és számos elismert tornán vezette győzelemre csapatát.Nagyjából ebben az időben olvasta Winwood Reade Martyrdom of Man (Az ember vértanúsága) című művét, a viktoriánus ateizmus egyik klasszikusát, aminek révén végleg elvesztette keresztény hitét, és az a komor világnézet alakult ki benne, hogy az emberiség egy Isten nélküli világban a fejlettebb és fejletlenebb népek közötti küzdelemre van ítélve. Indiai szolgálata idején, pótlandó az elvesztegetett időt, mohón olvasni kezdett. Darwin A fajok eredete című műve rendkívül nagy hatást gyakorolt rá. Edward Gibbon A római birodalom hanyatlása és bukása című művét olvasva minden esetleg megmaradt vallásos hitét elvesztette, és valami okból különösen erős ellenszenve támadt a katolikus egyházzal és a keresztény hittérítéssel szemben. Szavai szerint „a feje búbjáig materialista” lett, és hevesen képviselte azon álláspontot, hogy az emberi élet küzdelem a létezésért, amelyben a legalkalmasabbak maradnak életben. Ezt az élet- és történelemszemléletet egyetlen, nem túl sikerült szépirodalmi művében, a Savrolában fejtette ki. („Mindig arra intettem barátaimat, hogy tartózkodjanak elolvasásától.”) Átmenetileg agresszív vallásellenesség jellemezte, de ezt végül felváltotta egy toleránsabb, egyfajta isteni gondviselés létét elfogadó álláspont.
1897-ben megkísérelte, hogy tudósítson a görög-török háborúból (illetve szükség esetén harcoljon), de a konfliktus véget ért, mielőtt a helyszínre érkezett volna. Később, miközben angliai eltávozására készült, hírét vette, hogy a brit hadsereg három dandárral hadjáratra készül egy pastu törzs ellen az afganisztáni határvidéken, ezért kérvényezte elöljárójánál, hogy csatlakozhasson az expedíciós haderőhöz. Jeffreys dandártábornok alatt szolgált Malakandban, a mai Pakisztán területén harcoló második dandárban. Jeffreys Churchillt tizenöt társával kiküldte, hogy kémleljék ki a Mamund-völgyet; innen visszatérőben belefutottak egy ellenséges törzsbe, és tűzharcba keveredtek. Egyórányi lövöldözés után erősítésként megérkezett hozzájuk a 35-ös szikh ezred, majd a tüzelés fokozatosan elült, ők pedig továbbhaladtak. Ekkor több száz törzsi harcos támadt rájuk lesből, visszavonulásra kényszerítve őket. Eközben az ellenséges tűz hevessége miatt egy sebesült tisztet hátra kellett hagyniuk. Őt Churchill szeme láttára vagdosták halálra, aki később azt írta a tiszt gyilkosáról, hogy „Minden másról megfeledkeztem abban a pillanatban, csak arra gondoltam, hogy megöljem azt az embert.” A szikhek azonban sok embert veszítettek, és a rangidős tiszt arra utasította Churchillt, hogy vigye biztonságba az embereket.
Mielőtt távozott, írásos parancsot kért, hogy ne vádolhassák dezertálással. Miután ezt megkapta, riasztotta a másik dandárt, amely bekapcsolódott a harcokba. A harcok a térségben még további két hétig tartottak, mire a holttestet sikerült visszaszerezni. Churchill azt írta naplójába: „Hogy megérte-e, nem tudom.” Malakand ostromáról The Story of the Malakand Field Force (A malakandi hadsereg története) címen 1900 decemberében élménybeszámolót jelentetett meg, amelyért 600 fontot kapott. A hadjárat során a The Pioneer és a The Daily Telegraph számára cikkeket is írt. A csatáról szóló visszaemlékezés az egyik első kiadott írása volt, amelyért hasábonként 5 fontot kapott a Daily Telegraphtól.
Churchillt (kitartó kérlelése nyomán) 1898-ban Egyiptomba vezényelték, ahol csatlakozott a 21-es ulánusokhoz, akik Herbert Kitchener tábornok parancsnoksága alatt szolgáltak Szudánban. Szolgálata idején két későbbi első világháborús katonai vezetővel volt alkalma találkozni: Douglas Haiggel, aki akkor századosi rangban szolgált, és John Jellicoeval, aki akkoriban egy folyami őrhajó hadnagya volt. A szudáni hadjárat során, az omdurmáni csatában (1898 szeptemberében) részt vett a brit hadsereg utolsó nagy lovasrohamában. A The Morning Post számára haditudósításokat írt. 1898 októberében visszatért Nagy-Britanniába, és elkezdett dolgozni kétkötetes munkáján, a The River Waron (A folyami háború), amelyben a Szudán visszafoglalása során szerzett élményeit írta meg. A könyv a következő évben jelent meg. Churchill 1899-ben a Konzervatív Párt színeiben jelöltette magát parlamenti képviselőnek az Oldhamben tartott időközi választáson, amelyet elvesztett, harmadikként futva be.
A választási vereség után Dél-Afrikába utazott, hogy tudósítson a második búr háborúról, amely 1899. október 12-én tört ki Nagy-Britannia és a búr köztársaságok között. Churchillt elfogták és hadifogolyként egy pretoriai táborban tartották fogva. Churchill később azt állította, hogy Louis Botha tábornok, a Dél-afrikai Unió későbbi miniszterelnöke fogta el, de ezt többen megkérdőjelezték, így például Churchill unokája, Celia Sandys Churchill Wanted Dead or Alive (Churchill élve vagy halva) című könyvében.
Churchill megszökött a fogságból, és közel 500 km-t utazott a portugál fennhatóság alatt álló Maputóig egy angol bányamenedzser segítségével. Szökése révén egy időre kisebbfajta nemzeti hőssé vált Nagy-Britanniában, ő azonban hazatérés helyett újra csatlakozott Redvers Buller tábornok hadseregéhez, amely a Ladysmitht ostromló brit erők megsegítésére és Pretoria bevételére indult. (Hajmeresztő szökése miatt egy időben az a hír járta, hogy megkapja a Viktória-keresztet, az ellenséggel szemben tanúsított bátorságért adható legmagasabb brit kitüntetést, ez azonban végül elmaradt.) Ebben az időszakban, bár továbbra is írt haditudósításokat, Churchill kinevezést kapott a dél-afrikai Könnyűlovas Ezredhez. Egyike volt a Ladysmithbe és Pretoriába bevonuló első brit katonáknak. Unokatestvérével, Marlborough hercegével a brit csapatokat megelőzve megadásra szólította fel és lefegyverezte a pretoriai hadifogolytábor 52 búr őrét.1900-ban visszatért Angliába a Dunnottar Castle fedélzetén, ugyanazon a hajón, amelyen 8 hónappal azelőtt Afrikába érkezett, és két könyvet adott ki, London to Ladysmith via Pretoria (Londontól Ladysmithig Pretorián át), illetve Ian Hamilton's March (Ian Hamilton menetelése) címmel, előbbit májusban, utóbbit októberben.
Az 1899-es oldhami választási kudarc után az 1900-as általános választásokon ismét megkísérelte, hogy bejusson a Képviselőházba. Az év decemberében vacsorát adtak a háborúból frissen hazatért ifjú újságíró tiszteletére, akinek dél-afrikai kalandjai széles körben ismertté váltak. Ez alkalommal sikerrel járt a választáson, ám mielőtt elfoglalta volna parlamenti székét, nagy-britanniai és egyesült államokbeli előadókörútra indult, amelyből 5 400 font jövedelemre tett szert. (Akkoriban a parlamenti képviselők nem kaptak fizetést, és közöttük Churchill nem számított gazdagnak.) Mindkét választás során a költségeket unokatestvére, Marlborough herceg állta.A Parlamentben Churchill a konzervatív párt egyik csoportjához csatlakozott, amelyet vezetőjükről, Lord Hugh Cecilről „hughligánoknak” csúfoltak. Első parlamenti ülésszaka során Churchill vitát provokált a kormány katonai költségvetéséről. 1903-ra eltávolodott Lord Hugh nézeteitől. Szembekerült Joseph Chamberlainnel, a Liberális Unionista Párt vezérével, a konzervatívok koalíciós partnerével is. Chamberlain kiterjedt vámrendszer bevezetését szorgalmazta a brit gazdasági fölény megőrzése érdekében. Churchill ezzel saját párttársai heves ellenszenvét is kivívta, olyannyira, hogy egyik beszéde alatt kivonultak az ülésteremből. Még a saját választókerületének pártszervezete is megvonta tőle a támogatást, de a következő általános választásokig Oldham képviselője maradt.
1904-re Churchill elégedetlensége a konzervatívokkal szemben akkorára nőtt, hogy a pünkösdi ülésezési szünetről visszatérve pártot váltott, és átült a liberálisok soraiba. Akkoriban azt beszélték, hogy a döntés valódi oka az volt, hogy új pártjában rendszeres fizetésre számíthatott. Liberálisként továbbra is kiállt a szabadkereskedelem mellett. Az 1906-os általános választásokon Északnyugat-Manchesterben szerzett mandátumot. (Az alkalmas választókörzetet gondos mérlegelés után pártja választotta ki számára, költségeit pedig nagybátyja, Lord Tweedmouth, rangidős liberális politikus állta.) Churchill a liberális pártban meghatározó szerepet játszott a minimálbért bevezető törvény elfogadtatásában.
1903-tól 1905-ig Churchill Lord Randolph Churchill című, édesapjáról szóló kétkötetes művén is dolgozott, amely 1906-ban jelent meg, és zajos tetszést aratott. A fiúi elkötelezettség azonban arra indította, hogy apja kevésbé vonzó tulajdonságait az indokoltnál árnyaltabban taglalja. Theodore Roosevelt, aki ismerte Lord Randolphot, ezt írta a könyvről: „egy okosan tapintatos és meglehetősen értéktelen és közönséges egoista okosan tapintatos és meglehetősen értéktelen és közönséges élete”. Egyes történészek szerint Churchill a könyvet részben arra használta, hogy elősegítse saját karrierjét és különösen, hogy igazolja átállását a liberális unionistákhoz.
Amikor a választások után, 1905 decemberében a liberálisok átvették a kormányzást Henry Campbell-Bannerman vezetésével, Churchill gyarmatügyi államtitkár lett, Victor Bruce miniszter alatt. Churchill foglalkozott a legyőzött búr államoknak, Transvaalnak és Orange-folyó Gyarmatnak adandó alkotmánnyal és a dél-afrikai bányákban foglalkoztatott „kínai rabszolgák” ügyével. A korábbiakhoz hasonlóan jelentős szószólója volt a szabadkereskedelemnek.
Churchill volt a kormányzat legprominensebb kormányon kívüli tagja, és amikor 1908-ban Campbell-Bannermant Herbert Henry Asquith követte a miniszterelnöki székben, nem jelentett meglepetést, hogy Churchillt a kormányba emelték, kereskedelmi miniszterként. Az akkori törvények szerint az új kormánytagoknak időközi választáson újra meg kellett méretniük magukat. Churchill elveszítette manchesteri képviselői helyét a konzervatív párti William Joynson-Hicksszel szemben, de hamarosan újra mandátumot szerzett Dundeeban. A Kereskedelmi Bizottság elnökeként radikális jóléti reformokat vezetett be David Lloyd George-dzsal, az új pénzügyminiszterrel együttműködve. A legjelentősebb ezek közül az 1909-es ún. „nép költségvetése” volt, amely a szegényebb rétegek helyzetének javítása érdekében a magas jövedelműeket többletadókkal sújtotta, és – többek között – bevezette a nyugdíbiztosítás intézményét. A büdzsé körüli viták nyomán az azt (két évszázada nem látott módon) megvétózó Lordok Háza jogköreit jelentősen megnyirbáló törvényt fogadtak el 1911-ben, illetve visszafogták a Reginald McKenna, az Admiralitás Első Lordja által szorgalmazott flottafejlesztési programot.
1910-ben Churchillt belügyminiszterré nevezték ki, amely pozícióban meglehetősen vegyes teljesítményt nyújtott.  Egy akkoriban készült híres fényképen látható, amint Churchill 1911. január 11-én, a „Sydney Street-i csata” során egy ház sarka mögül kilesve figyeli a sarokba szorított anarchisták és a Skót Gárda közt zajló tűzharcot. Az eseményben játszott szerepét éles kritikával illették. Az ostromlott épületben tűz ütött ki, és Churchill támogatta azt a döntést, hogy megtagadják a tűzoltók bevetését, a megadás vagy a halál közti választásra kényszerítve a bűnözőket. Arthur Balfour azt kérdezte, „Ő [Churchill] és egy fotográfus is értékes életeket [ti. például a sajátját] veszélyeztetett. Azt még értem, mit csinált a fotográfus, de mit csinált nagyrabecsült képviselőtársam?”
Még abban az évben Churchill megakadályozta, hogy a tonypandyi felkelés során katonákat vessenek be a lázongó bányászok ellen. Attól való félelmében döntött így, hogy megismétlődhet az 1887-es Trafalgar Square-i „véres vasárnap”. Végül azonban mégis vezényeltek csapatokat a helyszínre, részben a bányák védelme érdekében, részben, hogy megakadályozzák a zavargások kiújulását, amikor kisebb bűncselekmények miatt bíróság elé állítottak 13 sztrájkolót. Ez megtörte azt a hagyományt, hogy a hadsereget nem vonják be polgári ügyek intézésébe, és tartósan népszerűtlenné tette Churchillt Walesben.
1911-ben Churchillt kinevezték az Admiralitás Első Lordjává, amely tisztet az első világháborúban is viselte. Korábbi politikájához híven e téren is ösztönözte a reformokat, többek között a tengerészeti légierő fejlesztését (ő maga is vett repülőleckéket – kevés sikerrel), a tank kifejlesztését, és a hadiflotta átállítását szénről olajtüzelésre.
A „tank” kifejlesztését tengerészeti kutatási forrásokból finanszírozták, és, bár egy évtizeddel később az új fegyvert, mint zseniális áttörést ünnepelték, akkor még az erre fordított összegek ablakon kidobott pénznek tűntek. A tankot túl korán és túl kis számban állították hadrendbe, Churchill nagy bosszúságára. Úgy tervezte, hogy nagy számban, füsttel álcázva vetik majd be az új fegyvert, hogy meglepjék a németeket, és a szögesdrótokon átvágva nagy réseket nyitnak a fronton, lehetővé téve az áttörést.
Churchill egyike volt az 1915-ös, katasztrofális gallipoli partraszállás politikai és katonai tervezőinek. A történtekért főként őt tették felelőssé, és amikor a katasztrófa nyomán megrendült kormány megerősítésére Asquith miniszterelnök koalícióra lépett a konzervatívokkal és a Munkáspárttal, utóbbiak egyik, a részvételért cserébe szabott feltétele Churchill kormányból való távozása volt. Churchill ezután öt hónapig a Lancaster hercegség kancellárjának kényelmes, ám nem sokra tartott tisztét töltötte be, ami semmiképpen sem elégíthette ki türelmetlen tettrekészségét és befolyásos hivatalok iránti vágyát. Mivel úgy érezte, energiái nem hasznosulnak, végül le is mondott erről a posztról.
Képviselői tisztét megtartva visszatért a hadsereghez, ahol a nyugati fronton elsősorban dandárparancsnoki beosztásokat szeretett volna betölteni, azonban csak zászlóaljvezetési feladatokat kapott: először a Grenadier Guards 2. zászlóaljánál szerzett csapatvezetési tapasztalatokat őrnagyi (Major) rendfokozatban, majd ideiglenesen alezredessé (Lt.-Col.) előléptetve 1916. január 1-jétől a Royal Scots Fusiliers 6. zászlóaljának vezetését látta el, amely a 9. (skót) hadosztály részét képezte ekkoriban. Helyettese Archibald Sinclair, a Liberális Párt későbbi vezetője volt.
Feleségével folytatott levelezéseiből később kiderült, hogy szárazföldi katonai pályafutásának célja megtépázott katonai hírnevének visszaszerzése volt. Értelmetlennek tartotta a nyugati frontra ekkor már jellemző mészárszékek kialakulását (a „tank” fejlesztését ezért is tartotta fontosnak). Noha alakulatainak Ploegsteert-i állomáshelye ezt nem indokolta volna, számos esetben veszélyeztette testi épségét: harminchat alkalommal vezetett vállalkozást, rajtaütést (foray) raj- és szakasz erővel a frontvonalak között húzódó senki földjére.
Első lordként központi szerepe volt a háború során Németországgal szemben bevezetett, több, mint 700.000 civil halálos áldozattal járó[forrás?] tengeri blokádban. Ennek során mindennemű tengerészeti szabályt áthágva megtiltották a hadianyagon felül az élelmiszerek és egészségügyi felszerelések szállítását, még a semleges országok hajóinak is.[forrás?] Fontos szerepe volt az ún. Q-hajók létrehozásában, melyek a tengerjogi egyezményekkel szemben, semleges lobogó alatt hajózó, álcázott fegyverekkel felszerelt kereskedelmi hajók.[forrás?] Ezekkel pusztítottak el szabályosan, működő, elfogott hajók személyzeteit kímélő német tengeralattjárókat, ami közvetve a korlátlan tengeralattjáró háborúhoz vezetett (lásd Baralong-incidens).[forrás?]
1916 decemberében Asquith lemondott, helyét a kormány élén David Lloyd George, Churchill régi szövetségese foglalta el. Az idő azonban még nem érett meg arra, hogy a toryk haragját kockáztatva Churchill újra kormányzati pozíciót kapjon. Végül 1917 júliusában hadfelszerelési miniszterré nevezték ki, 1919 januárjában pedig hadügyminiszterré és légügyi miniszterré. Fő kidolgozója volt a „tízéves szabálynak” (amely szerint úgy kell tervezni a hadsereg szervezését, hogy Európában a következő öt-tíz évben nem lesz jelentős háború), de fő elfoglaltsága ekkoriban a szövetséges intervenció volt az orosz polgárháborúban. Churchill rendíthetetlen szószólója volt a beavatkozásnak, kijelentve, hogy a bolsevizmust „a bölcsőjében kell megfojtani”. Egy megosztott és gyengén szervezett kormányban minden jelentős parlamenti és társadalmi csoport akaratán túlmenően és a Munkáspárt ellenségességével szemben biztosította országa részvételének elmélyítését és meghosszabbítását. 1920-ban, miután az utolsó brit csapatokat is kivonták Oroszországból, Churchill meghatározó szerepet játszott abban, hogy fegyverekkel támogatták az Ukrajnát lerohanó lengyel hadsereget.
1921-ben gyarmatügyi miniszter lett, ebbéli minőségében pedig egyik aláírója az 1921-es angol-ír szerződésnek, amely létrehozta az Ír Szabadállamot. Hogy megvédje a brit tengeri érdekeket, az egyezményben fenntartott három szerződéses kikötőt, amelyeket a Brit Királyi Haditengerészet atlanti-óceáni támaszpontként használhatott. A Churchill és mások pénzügyminisztersége alatt foganatosított megszorítások nyomán a kikötőket nem használták, és 1938-ban a két állam között létrejött kereskedelmi szerződés keretében visszakerültek Írországhoz.
1920-ban, had- és légügyi miniszterként Churchill volt felelős a kurdok és arabok lázadásának leveréséért a britek által megszállt Irakban.
1922 októberében Churchill vakbélműtéten esett át. Visszatérése egybeesett a kormány bukásával, aminek nyomán általános választásokra került sor. A Liberális Pártot belső ellentétek gyengítették, és Churchill kampánya sem volt sikeres. A sajtó vitriolos cikkekben taglalta politikai helyzetét. Egy választási gyűlésen 40 perc után kifütyülték. Csak a negyedik helyet szerezte meg a választáson, és elvesztette dundee-i képviselői székét az alkoholtilalom-párti skót Edwin Scrymgeourrel szemben. Erről később maró öngyúnnyal úgy nyilatkozott, hogy „ott állt kormányhivatal, parlamenti képviselőség, párt, sőt vakbél nélkül”.Churchill az 1923-as általános választáson liberális színekben indult és veszített Leicesterben, de az azt követő hónapok során egyre közelebb került a konzervatívokhoz. Ennek jeleként „független antiszocialistaként” indult a Westminster Abbey-i időközi választáson, ahol kis különbséggel ugyan, de a második helyre szorult. Ez volt két éven belül a harmadik választási veresége. Az 1924-es általános választáson ismét függetlenként („alkotmányos” címkével) indult, de már konzervatív támogatással. Ezúttal sikerrel vette az akadályt, és Epping képviselőjeként ismét tagja lett a Képviselőháznak, és ezt a tisztét élete végéig megőrizte. A következő évben hivatalosan is visszalépett a Konzervatív Pártba. Kényszeredetten nyilatkozta: „Bárki pártot válthat egyszer, de a visszatérés bizonyos leleményességet igényel.”
Stanley Baldwin 1924-es kormányában pénzügyminiszter lett, és felügyelte Nagy-Britannia visszatérését az aranyalaphoz, amely katasztrofális következményekkel járt: deflációt, munkanélküliséget és az 1926-os általános sztrájkhoz vezető bányászsztrájkokat okozott.
A döntést, amely az 1924-es költségvetés része volt, közgazdászokkal és a jegybankkal folytatott hosszas konzultációk előzték meg. Egy Churchill által rendezett vacsorán a kérdést többek között John Maynard Keynes közgazdásszal és Sir Otto Niemeyerrel, a kincstár pénzügyi ellenőrével is megvitatta, és bár többek – köztük maga Churchill is – kételkedtek, végül mégis az aranyalap mellett döntöttek.
A döntés nyomán írta Keynes The Economic Consequences of Mr. Churchill (Mr. Churchill gazdasági következményei) című művét, amelyben azt állította: az, hogy 1925-ben a háború előtti árfolyamon (1 font = 4,86 dollár) tértek vissza az aranystandardhoz, kiváltó oka volt a nagy gazdasági világválságnak. Érdekes módon – bár, ismerve Keynes ingadozó álláspontját a döntést megelőző viták során, némileg érthetően – a pamflet nem önmagában az aranyalapot kritizálta. Végeredményben azonban a döntés kezdetben népszerű volt, mivel, úgymond, „józan gazdaságpolitikaként” tekintettek rá annak ellenére, hogy Lord Beaverbrook (Max Aitken) és a Brit Gyáriparosok Szövetsége is ellenezte.Churchill később élete legnagyobb hibájának tartotta, hangsúlyozva, hogy nem közgazdász, és hogy Montagu Normannek, a Bank of England kormányzójának tanácsát követte. Ugyanakkor már abban az időben, a korábbi pénzügyminiszterrel, Reginald McKennával folytatott beszélgetések során, Churchill elismerte, hogy a döntés és az azt követő, magas kamatokkal operáló gazdaságpolitika káros volt, és azt állította, alapvetően politikai okok álltak a háttérben – a háború előtti feltételekhez való visszatérésbe vetett hite. A törvény parlamenti vitája során azt mondta: „Megmondom önöknek, mihez fog ez [az aranyalaphoz való visszatérés] láncolni minket. A realitáshoz.”
Nem ez volt akkoriban a pénzügyminisztérium egyetlen döntése, amelyet a közgazdászok és az emberek kritizáltak. Abban az időben sokkal komolyabb ellenszenv övezte a bevételnövelő költségvetési politikát annak ellenére, hogy alapvetően egyetértés volt a tekintetben, hogy a költségvetést egyensúlyban kell tartani. Azonban az emiatt a gazdaságban megnyilvánuló pénzszűke felverte a kamatokat, kedvezve ezzel az amúgy is jól menő bankoknak és a jól fizetett tisztviselői osztálynak (amelyhez Churchill és köre is tartozott), károsítva viszont az ipart és az exportőröket, akiknek amúgy is nehézséget okozott a fokozódó verseny mind belföldön, mind a hagyományos külpiacokon.A háború előtti árfolyamhoz és az aranyalaphoz való visszatérés károsította az ipart, kiváltképp a szénbányászatot. A hajózás szénről olajtüzelésre való átállítása (amelyre a haditengerészetnél épp Churchill döntése nyomán került sor), valamint a hagyományos iparágak (például pamutipar) fokozódó külpiaci verseny miatt csökkenő termelése nyomán már amúgy is hanyatló ágazatban ez az árfolyampolitika becslések szerint 10%-os költségnövekedést eredményezett. 1925 júliusában egy vizsgálóbizottság jelentése a bányászokat támogató álláspontra helyezkedett a költségcsökkentésre törekvő bányatulajdonosokkal szemben. A jelentés mellé csatolták Sir Josiah Stamp emlékeztetőjét, amely szerint a szénipar nehézségeit teljes egészében megmagyarázzák „az aranyhoz való visszatérés közvetlen és szükségszerű hatásai”.
Baldwin, Churchill támogatásával, szubvenciót javasolt az ágazat számára, míg egy királyi bizottság újabb jelentést készített.
Az 1926-os általános sztrájk idején elterjedt, hogy Churchill géppuska bevetését javasolta a sztrájkoló bányászok ellen. Churchill a kormányzati lap, a British Gazette szerkesztőjeként azt írta, „vagy az ország töri le az általános sztrájkot, vagy a sztrájk töri meg az országot”. Továbbá, igencsak vitatható módon, azt állította, Benito Mussolini fasiszta állama „szolgálatot tett az egész világnak”, bemutatva „a felforgató erők elleni küzdelem módját” – azaz, hogy a hatalom bástya a kommunista forradalom fenyegetésével szemben. Egy alkalommal olyan messzire ment, hogy Mussolinit úgy nevezte: „a római géniusz… az emberiség legnagyobb törvényhozója”.
Az 1929-es általános választásokon megbukott a konzervatív kormány. Churchill nem kísérelt meg bejutni a Konzervatív Ügyvivő Bizottságba (a konzervatív képviselők hivatalos vezetőségébe). A következő két esztendő során ismét elidegenedett a Konzervatív Párt vezetőségétől a védővámok és India függetlenségének kérdése miatt, amelyek közül különösen az utóbbinak volt harcos ellenzője. A párt egészétől is eltávolodott a sajtómágnásokkal, pénzemberekkel és más, megbízhatatlannak vélt személyekkel fenntartott kapcsolatai, valamint különutas politikai nézetei következtében. Amikor Ramsay MacDonald vezetésével nemzeti egységkormány alakult 1931-ben, Churchill nem kapott semmilyen tisztséget. Politikai pályája mélypontra jutott „a számkivetésben töltött évek” során.
A következő néhány évben ideje java részét az írásnak szentelte, egyebek mellett az őséről, John Churchillről írott Marlborough: His Life and Times (Marlborough élete és kora), illetve Az angol ajkú népek története című műveinek (bár az utóbbi csak jóval a második világháború után jelent meg). Bár súlyosan megsérült, amikor egy egyesült államokbeli előadókörút során New Yorkban elütötte egy autó, jól jövedelmező cikket írt az esetről. Nagyrészt írásaiból tartotta fenn magát, és a maga idejében a legjobban fizetett írók közé tartozott.
Politikai nézetei, amelyeket 1930-as Parliamentary Government and the Economic Problem (A parlamentáris kormányzat és a gazdasági probléma) című írásában fejtett ki (ezt újra kiadták 1932-ben a Thoughts and Adventures (Gondolatok és kalandok), illetve az Egyesült Államokban Amid These Storms (Viharok között) címmel megjelent esszégyűjteményben), magukba foglalták a nők általános választójoga támogatásának feladását, a vagyoni cenzushoz való visszatérést, a nagyobb városokban a szavazatarányos képviselőválasztás bevezetését és egy gazdasági „alparlament” felállítását. Továbbra is támogatta Mussolinit. Voltak, akik azzal gyanúsították, hogy „brit Mussolinivé” akar válni. Harold Nicholson például 1932-ben egy Churchill és Oswald Mosley (a brit fasiszta párt vezére) által vezetett Nagy-Britanniáról írt egyik novellájában.
A '30-as évek első felében Churchill politikájának középpontjába az Indiának adandó domíniumi státussal való nyílt szembenállás került.
Churchill egyike volt az India Védelmi Liga alapítóinak, amelynek célja a brit uralom fenntartása volt a szubkontinensen. Az ebben az időszakban mondott beszédeiben és írott cikkeiben azt jósolta, hogy Nagy-Britanniát nagy mértékű munkanélküliség, Indiát pedig belső konfliktusok fogják sújtani, amennyiben függetlenné válik. Lord Irwin, India alkirálya, akit még a konzervatív kormány jelölt posztjára, kerekasztal-tárgyalásokat kezdett 1931 elején, majd bejelentette, hogy a kormány támogatja a domíniumi státus megadását. A kérdésben a kormány élvezte a liberálisok és – legalábbis hivatalosan – a konzervatívok támogatását is.
Ez, ahogy Churchill később írta „majdnem szakításhoz vezetett köztem és Baldwin úr között”. Churchill élesen támadta a kerekasztal-tárgyalásokat. 1931 januárjában, illetve februárjában Manchesterben, illetve Liverpoolban mondott beszédeiben egyaránt nagy arányú munkanélküliséget és egyéb társadalmi és gazdasági problémákat jósolt Angliában, amennyiben India önkormányzóvá válik. Bár tisztelte Mahátma Gandhit, különösen miután az „kiállt az érinthetetlenekért”, a Nyugat-Essexi Konzervatív Társaság egyik találkozóján, amelyet azért hívtak össze, hogy Churchill ismertethesse álláspontját, azt mondta „Riasztó és visszataszító látni, hogy Gandhi úr, egy zendülő angol kamarai tag ügyvéd fakírként pózol, félmeztelenül lépdel az alkirályi palota lépcsőin… hogy egyenlő félként tárgyaljon a király-császár képviselőjével.”. Az Indiai Nemzeti Kongresszus párt vezetőit úgy nevezte: „Brahmimok, akik a nyugati liberalizmus elveiről szónokolnak és fecsegnek”.A Képviselőházban 1931. január 26-án támadást intézett a kormány politikája ellen. Azt mondta, a kerekasztal-tárgyalás „rémisztő kilátás”, és hogy ő „hatékony és valódi ideiglenes és helyi kormányzati szervek létrehozását [támogatná] a provinciákban”. Március 13-án megismételte a támadást. Baldwin válaszként Churchill saját, a Lloyd George koalíciós kormányáról az amritsari mészárlás miatt folyó vitát lezáró beszédét idézte, amelyben Churchill megvédte a lefokozott és a hadseregből elbocsátott Reginald Dyer tábornokot. Ezután Baldwin felelősségre vonta Churchillt és más párton belüli kritikusait, amiért el akarták őt mozdítani a Konzervatív Párt éléről.A Churchill konzervatív pártbeli megbecsültségét talán leginkább romboló incidens az volt, amikor beszédet mondott a Westminster St George's választókerületben tartott időközi választás előestéjén. Az egyébként biztos konzervatív többségű körzetben a párt hivatalos jelöltjével, Duff Cooperrel szemben független konzervatívként indult jelöltet újságjaikon keresztül támogatták Lord Rothermere és Lord Beaverbrook sajtómágnások. Mindketten saját nézeteiket próbálták meg érvényesíteni a Konzervatív Pártban – Rothermere ellenezte az indiai önkormányzatot, Beaverbrook pedig támogatta a vámreformot a birodalmi szabadkereskedelem jelszavával. Churchill beszédét a Royal Albert Hallba szervezték, előre nem látott módon a választás napja előtti estére. Nem kísérelte meg más időpontra áthelyezni, és a beszédet a sajtómágnások Baldwin elleni kampánya részének tekintették. Ezt megerősítette Churchill Lord Rothermere-rel és Lord Beaverbrookkal fenntartott közeli barátsága. Az utóbbi azt írta: „A választás legfőbb tétje a Konzervatív Párt vezetése. Ha a független jelölt győz, Baldwinnak mennie kell.” Baldwin helyzete megerősödött Duff Cooper győzelmével, és azzal, hogy az indiai polgári engedetlenségi mozgalom a Gandhi-Irwin megállapodással véget ért.
Churchill végleg szakított Baldwinnal. Semmilyen hivatalt nem kapott, amíg Baldwin a parlament tagja volt. 1947-ben Churchill azt mondta: „Semmi rosszat nem kívánok Stanley Baldwinnak, de sokkal jobb lett volna, ha soha meg sem születik.” A Gyülekező vihar (A második világháború első kötete) névmutatójában megjegyezte, hogy Baldwin „bevallottan az ország elé helyezte a pártot”, mivel állítólag elismerte, hogy nem nyerte volna meg az 1935-ös választást, ha agresszívabb újrafegyverkezési politikát folytat. Churchill részleteket idéz Baldwin egyik képviselőházi beszédéből, azt a hamis látszatot keltve, hogy az általános választásokról beszél, holott valójában egy 1933-as időközi választásról volt szó. Ezenkívül teljesen figyelmen kívül hagyja, amit Baldwin ténylegesen az 1935-ös választás kapcsán mondott: „olyasmire [egy jelentős újrafegyverkezési programra] kaptunk felhatalmazást, amiről tizenkét hónapja senki sem hitte, hogy lehetséges”.Churchill folytatta hadjáratát az indiai önkormányzatiság kiterjesztése ellen. Továbbra is vérontást jósolt Indiában és tömeges munkanélküliséget az anyaországban. Beszédeiben gyakran idézett 19. századi politikusokat, és politikájában az indiai brit uralom fenntartására törekedett.
1932-től kezdődően, amikor szembeszállt azokkal, akik meg akarták adni a jogot Németországnak, hogy a franciával azonos nagyságú hadsereget tartson fenn, gyakran beszélt a német újrafegyverkezés veszélyeiről.
Később, különösen a Gyülekező viharban, próbálta úgy beállítani magát, mint aki egyedül figyelmeztette Nagy-Britanniát, hogy meg kell erősítenie magát az ellenséges Németországgal szemben. Valójában Lord George Ambrose Lloyd volt az első, aki a veszélyre felhívta a figyelmet.Churchill hozzáállása a fasiszta diktátorokhoz nem volt egyértelmű. 1931-ben a mandzsúriai japán beavatkozást elítélő Népszövetség ellen beszélt: „Remélem, mi itt Angliában megpróbáljuk megérteni Japán, egy ősi állam álláspontját… Az egyik oldalon Szovjet-Oroszország sötét fenyegetése, a másikon a káosz Kínában, ahol négy vagy öt tartomány kommunista uralom alatt senyved.” A korabeli újságokban a spanyol köztársasági kormányzatot kommunista frontnak minősítette, Franco tábornok hadseregét pedig „vörösellenes mozgalomnak” nevezte. 1935-ben támogatta a Hoare–Laval-megállapodást, amelyben Nagy-Britannia és Franciaország elismerte Olaszország etiópiai hódítását, és 1937-ig dicsőítette Mussolinit. Az abban az évben megjelent Great Contemporaries (Nagy kortársak) című könyvében azt írta: „Lehet nem szeretni Hitler rendszerét és mégis csodálni hazafias eredményeit. Ha országunkat legyőznék, remélem találunk egy olyan csodálatra méltó bajnokot [mint Hitler], aki helyreállítja bátorságunkat és visszavezet minket méltó helyünkre a nemzetek között.” Ugyanebben a művében kifejezte reményét, hogy Hitler, nyilvánvaló diktatórikus hajlamai ellenére, hatalmát arra fogja használni, hogy Németországot a nemzetek közösségének hasznos tagjává tegye. Egy 1937-es képviselőházi beszédében azt mondta: „Nem fogom tettetni, hogy ha választanom kellene a kommunizmus és a nácizmus között, a kommunizmust választanám.”
Churchill első jelentős, a védelemről szóló beszéde 1934. február 7-én hangzott el a Képviselőházban. Ebben hangsúlyozta a Brit Királyi Légierő újjászervezésének és a Védelmi Minisztérium felállításának szükségességét. Második beszédében, július 13-án sürgette a Népszövetség szerepének megújítását. E három téma 1936 elejéig meghatározója maradt politikájának. Épp Spanyolországban pihent, amikor februárban Németország megszállta a demilitarizált Rajna-övezetet. Hazatérve egy megosztott országot talált, ahol a munkáspárti ellenzék rendíthetetlenül ellenezte a Németország elleni szankciók bevezetését, a konzervatív-liberális kormány pedig megosztott volt a kérdésben, mivel egyes tagjai szerint Nagy-Britannia Franciaország támogatása híján szükségszerűen kudarcra van ítélve. Churchill március 9-i beszédét Neville Chamberlain konstruktívnak nevezte, azonban Churchill nem kapta meg a védelmi koordinációért felelős miniszteri posztot.Helyette Sir Thomas Inskip lett a miniszter, ami mindenkit meglepett (beleértve magát Inskipet is). A kinevezés annak ellenére született, hogy Baldwinnak azt tanácsolták, szélesítse kabinetje politikai hátterét. A történészek többféleképpen értelmezik a miniszterelnök döntését: mint óvatosságot, hogy elkerülje egy olyan ellentmondásos személy, mint Churchill kinevezését; mint annak elkerülését, hogy bármi olyan jelzést adjon Németországnak, hogy Nagy-Britannia háborúra készül; illetve mint egy, a Konzervatív Pártban csekély támogatással rendelkező és országszerte háborús uszítóként elutasított személy mellőzését. Bármi volt is az ok, a döntés súlyos csapást jelentett Churchill számára.
Churchill hevesen bírálta Neville Chamberlain megbékítési politikáját, élére állva a Konzervatív Párt azon szárnyának, amely ellenezte a müncheni egyezményt, amelyről Chamberlain emlékezetes módon azt mondta: „békét hoz korunkra”. Churchill egy képviselőházi beszédében nyersen (és jövőbelátóan) azt mondta: „Ön háború és becstelenség között választhatott. A becstelenséget választotta, és megkapja a háborút.”
Kifejezetten támogatta VIII. Eduárdot a lemondási válság során, amelynek oka az volt, hogy a király egy kétszeresen elvált amerikai nőt akart feleségül venni. Ez olyan találgatásokhoz vezetett, hogy amennyiben a kormány lemondott volna, amiért a király elutasította Baldwin tanácsát (miszerint álljon el a házasságtól), ő lett volna az új miniszterelnök. Ez azonban nem következett be, és Churchill ismét elszigetelődött.
A második világháború kitörése után Churchillt újból kinevezték az Admiralitás Első Lordjának, ezzel tagja lett a háborús kabinetnek, csakúgy, mint az első világháborúban. A legenda szerint a haditengerészetnél szétküldték az üzenetet: „Winston visszatért”.E pozíciójában az egyik legfontosabb minisztériumot vezette a „furcsa háború” folyamán, amikor csak a tengeren folytak érdemi hadműveletek. Churchill javasolta a semleges Norvégiában található Narvik megszállását a németek hasonló akciójának megelőzése érdekében, amivel ellenőrzésük alá vonhatták volna kikötőjét, amelyen keresztül a svéd vasércet télen (amikor a Balti-tenger befagy) Németországba szállították. Chamberlain és a háborús kabinet többi tagja azonban ellenezte ezt, és a hadműveletet egészen Norvégia német megszállásáig halogatták.
1940. május 10-én, mindössze néhány órával azelőtt, hogy Hitler lerohanta a Benelux államokat, megindítva a villámháborús támadást Franciaország ellen, világossá vált, hogy a norvégiai hadműveletek kudarca nyomán az ország bizalma végképp megrendült Chamberlainben, aki így lemondani kényszerült. (A sors iróniája, hogy a norvégiai harcokat megindító, azokért felelős Churchill váltotta őt a kormányfői poszton.) Lord Halifax, az eredeti utódjelölt azért utasította vissza a felkérést, mert úgy vélte, a Lordok Háza tagjaként nem tudna hatékonyan kormányozni, nem lévén közvetlen befolyása a Képviselőházra. Bár a távozó miniszterelnök a hagyományok szerint nem szokott tanácsot adni a királynak utódját illetően, Chamberlain olyasvalakit szeretett volna a poszton látni, aki mindhárom nagy párt (konzervatívok, munkáspártiak, liberálisok) támogatását bírja. Egy Chamberlain, Halifax, Churchill és David Margesson, a konzervatív pártszervező közötti megbeszélésen Churchill ajánlása mellett döntöttek, és VI. György felkérte őt a nemzeti egységkormány megalakítására. Churchill első dolga volt, hogy írjon Chamberlainnek és megköszönje a támogatását.
Churchill legnagyobb eredménye az volt, hogy az elkerülhetetlennek látszó vereség küszöbén is elutasította a kapitulációt, és szilárdan ellenzett bármiféle tárgyalást a náci Németországgal a háború végéig. Kabinetje tagjai közül kevesen voltak ilyen eltökéltek. A megadás teljes elutasításával Churchill életben tartotta a demokráciát Nagy-Britanniában, és az országot az 1942–45 közötti szövetséges támadások, valamint a Szovjetunió utánpótlásának és Nyugat-Európa felszabadításának bázisává tette. Ez utóbbi révén vált lehetségessé elkerülni, hogy a szovjet érdekszféra egész Európára kiterjedjen.
A korábbi kritikákra válaszul, amelyek szerint a kormányban nem volt egyértelmű felelőse a háború irányításának, Churchill létrehozta és magához vonta a védelmi miniszteri posztot, majd rögvest kinevezte barátját és bizalmasát, Lord Beaverbrookot a repülőgépgyártás felelősévé. Beaverbrook üzleti érzéke tette lehetővé, hogy gyorsan felfuttassa a termelést és a fejlesztést, ami végül döntőnek bizonyult a háború menetében.
Churchill beszédei óriási hatással voltak az ostromlott Britanniára. Első miniszterelnöki beszédében hangzottak el a híres szavak: „Nem ígérhetek mást csak vért, erőfeszítést, verítéket és könnyeket.” Ezt két hasonlóan emlékezetes beszéd követte. Június 4-én mondta el a halhatatlan mondatot: „…harcolni fogunk Franciaországban, harcolni fogunk a tengereken és óceánokon, harcolni fogunk egyre növekvő bizalommal és növekvő erővel a levegőben, megvédjük szigetünket, bármibe kerüljön, harcolni fogunk a partokon, harcolni fogunk a leszállópályákon, harcolni fogunk a mezőkön és az utcákon, harcolni fogunk a hegyekben; sohasem adjuk meg magunkat…”. A másik, június 18-i beszéd utolsó szavai hasonlóan feledhetetlenek: „Gyürkőzzünk hát neki feladatunknak, és úgy viseljük magunkat, hogy ha a Brit Birodalom és Nemzetközössége ezer évig fennmarad is, azt mondhassák az emberek: »Ez volt a legdicsőbb órájuk«.”
Az angliai csata csúcspontján, a helyzetet értékelő beszédében mondta a hősiesen harcoló brit pilótákról: „Soha még az emberi konfliktusok történetében nem köszönhettek ilyen sokan ilyen sokat ilyen keveseknek”. Egyik legemlékezetesebb háborús beszédét 1942. november 10-én a Lord Mayor hagyományos vacsoráján mondta, a második el-alameini csatában aratott brit győzelem alkalmából: „Ez nem a vége. Még csak nem is a vég kezdete. De, talán, a kezdet vége.”
„A szónoki hatalom,” írta, „nem adomány, nem szerzett tudás, hanem kifejlesztett készség.” Nem mindenkit nyűgöztek le a szónoklatai. Robert Menzies ausztrál miniszterelnök a második világháború idején azt mondta róla: „Igazi zsarnoka a ragyogó kifejezés, amely olyan vonzó számára, hogy átveszi a kellemetlen tények helyét.” Egyik munkatársa pedig azt írta: „A szavak rabszolgája, amelyeket elméje a dolgokról kiötöl. … Bármilyen állításról képes meggyőzni magát, ha az egyszer megkezdte vad utazását retorikai gépezetében.”
Franklin D. Roosevelt elnökkel kialakított jó kapcsolata létfontosságú volt Nagy-Britannia élelmiszer-, olaj- és hadianyag-ellátása szempontjából, ezért Churchill nagyon megkönnyebbült, amikor Rooseveltet újraválasztották 1940-ben. Az elnök rögvest intézkedett arról, hogy a Nagy-Britanniának történő segítségnyújtás a továbbiakban ne készpénz ellenében történjen (mivel ez addigra szinte teljesen felemésztette a brit tartalékokat, beleértve a likvidált külföldi befektetéseket is). Roosevelt meggyőzte a kongresszust, hogy a roppant költséges támogatás ellentételezése lényegében az Egyesült Államok megvédése; így megszültetett a Lend–lease-törvény. 
Churchill 12 konferencián tárgyalt Roosevelttel a háború során, az ezeken született megállapodások között szerepelt az Atlanti Charta, az európai hadszíntér elsőségének kimondása (a csendes-óceánival szemben), az Egyesült Nemzetek Nyilatkozata és egyebek. A Pearl Harbort ért támadás hírére Churchill első gondolata, az amerikai segítségre immár bizton számítva, az volt: „Megnyertük a háborút!” Majd 1941. december 26-án a Kongresszus két házának együttes ülésén azt mondta Japánra utalva: „Mit képzelnek ezek, miféle fickók vagyunk mi?!” Churchill hozta létre a Speciális Műveletek Parancsnokságát (Special Operations Executive, SOE) a Hugh Dalton vezette Gazdasági Hadviselés Minisztériumán belül. A szervezet célja titkos zavarkeltő és partizánakciók szervezése és végrehajtása volt a megszállt Európában. Ugyancsak ekkor jött létre a Brit Kommandó, amely később világszerte mintául szolgált a hasonló szervezetek számára.
Churchill, törékeny egészségének jeleként, 1941 decemberében enyhe szívrohamon esett át, miközben épp a Fehér Házban vendégeskedett, majd 1943-ban tüdőgyulladást kapott. (A háború alatt, nem csekély számú utazásai – több mint 100 000 km-t tett meg – során rendszerint betegeskedett.) Biztonsági okokból általában Warden ezredes álnéven utazott.Churchill részese volt az európai és ázsiai határok átrajzolásának, amelyről már 1943 elején folytak tárgyalások. Hivatalosan a potsdami konferencián állapodott meg ezekről Harry S. Truman amerikai elnök, valamint Sztálin és Churchill. 1944-ben, a második québeci konferencián Roosevelt elnökkel kidolgozták és aláírták a Morgenthau-terv visszafogottabb változatát. (Az eredeti terv szerint Németországot a háború után mezőgazdasági állammá kellett volna visszafejleszteni – a rövidlátó terv megvalósulása esetén, a német gazdasági csoda elmaradása miatt, Nyugat-Európa aligha lett volna képes kellő gazdasági ellensúlyt képezni a szovjet fenyegetéssel szemben.) Churchill Trumannal is szoros kapcsolatot tartott fenn, és támogatta őt elnöksége első időszakában: „Olyan vezető, amilyenre a világnak szüksége van, amikor a leginkább szüksége van rá.”
Amikor Hitler megtámadta a Szovjetuniót, Winston Churchill, ádáz antikommunista létére, azt nyilatkozta: „Ha Hitler megtámadná a poklot, szerét ejteném, hogy kedvezően szóljak az ördögről.” Hamarosan megindult a brit tankok és ellátmány szállítása a Szovjetunióba.A Lengyelország határaira vonatkozó megállapodást, amely szerint a lengyel-szovjet határt a Curzon-vonalon, a lengyel-németet pedig az Odera és a Neisse mentén húzzák meg, árulásként értékelték a háború utáni Lengyelországban, mivel az a londoni emigráns lengyel kormány tiltakozása ellenére született. Churchill meggyőződése volt, hogy a népek közötti feszültségeket csak a lakosság új határoknak megfelelő áttelepítésével lehet feloldani. Ahogy 1944-ben a Képviselőházban kifejtette: „Amennyire előre látható, a kitelepítés a legkielégítőbb és legtartósabb megoldás. Nem lesznek állandó vitákat okozó, vegyes lakosságú területek. … Tiszta helyzet áll elő. Nem tartom riasztónak az áttelepítéseket, amelyek a mai körülmények között már kivitelezhetők.” Ezzel szemben a németek szovjetek általi elűzése, illetve kitelepítése rengeteg szenvedéssel és (a nyugatnémet Menekült- és kitelepítettügyi Minisztérium adatai szerint) több mint 2,1 millió ember halálával járt.
1944. október 9-én Churchill Eden társaságában Moszkvában tárgyalt Sztálinnal a háború utáni befolyási övezetekről. Churchill egy darab papírra felírta, hogyan képzeli a felosztást: 90%-os befolyás Sztálinnak Bulgáriában, 90% a briteknek Görögországban, és 50-50% Jugoszláviában. Molotov javaslata szerint az oroszok 75%-kal rendelkeztek volna Magyarországon és Bulgáriában, és 60%-kal Jugoszláviában. Ezt az árat kérte Sztálin, hogy lemondjon Görögországról. Eden alkudni próbált: Magyarország 75/25, Bulgária 80/20, Jugoszláviában viszont 50/50. Hosszas alkudozás után Bulgária és Magyarország esetében a britek beleegyeztek a 80/20-as arányba, cserébe az oroszok elfogadták az 50/50-et Jugoszláviában. Averell Harrimant, az amerikai nagykövetet csak utólag értesítették a megállapodásról.
1945. február 13. és február 15-e között brit és amerikai bombázók támadták Drezdát, ahol a város lakosságán kívül sok tízezer, a szovjet előrenyomulás elől menekülő polgári személy és sebesült katona tartózkodott. A polgári áldozatok nagy száma miatt, valamint mivel a város katonailag semmilyen jelentőséggel nem bírt, a támadás a nyugati szövetségesek egyik legvitatottabb akciójává vált. Az akció végső felelőse Churchill volt, akinek súlyos kritikákkal kellett szembenéznie. Abban azonban nincs egység a történészek között, hogy vádolható-e háborús bűnökkel és a Genfi Egyezmény megsértésével. A bombázás után egy szigorúan titkos táviratban azt írta:
Bár Churchill második világháborúban játszott szerepét nehéz lenne túlbecsülni, Nagy-Britanniában számos ellenséget szerzett. Elutasítóan viszonyult számos népszerű eszméhez, mint például az államilag finanszírozott általános egészségbiztosításhoz és a közoktatás fokozottabb támogatásához. Ez jelentős társadalmi ellenállást váltott ki, különösen a háborút megjártak körében. Alig ért véget a háború, vereséget szenvedett az 1945-ös általános választásokon a Clement Attlee vezette Munkáspárttal szemben. Számos történész szerint sok brit választó úgy gondolta, hogy Churchill, bár kiváló vezetőnek bizonyult a háború során, békében nem állná meg ugyanolyan jól a helyét. Mások szerint az eredmény nem Churchill személyének szól, hanem a Konzervatív Párt 30-as évekbeli, Baldwin és Chamberlain alatt nyújtott teljesítményének. Kampánynyitó rádióbeszédével Churchill számos támogatóját is megdöbbentette, amikor azt mondta, a Munkáspárt esetleges győzelmére utalva, hogy „Egyetlen szocialista kormány … sem tűrheti el a közvélemény elégedetlenségének szabad, kendőzetlen vagy netán szélsőségesen megfogalmazott kifejeződését. Valamiféle Gestapóra lenne szükségük…” Churchill a háború alatt őszintén aggódott amiatt, hogy a bürokrácia korlátozza a polgári szabadságjogokat, és egyértelműen hatással volt rá Friedrich Hayek totalitárius rezsimek elleni műve, a The Road to Serfdom (Út a szolgasághoz).
Winston Churchill az európai gondolat korai támogatói közé tartozott. A Zürichi Egyetemen 1946-ban mondott híres beszédében az „Európai Egyesült Államok” és az „Európa Tanács” létrehozására szólított fel. Részt vett az utóbbi szervezet felépítését és szerepét kidolgozó hágai konferencián 1948-ban. A szervezet végül – elsőként az európai intézmények közül – az 1949. május 5-én aláírt Londoni Szerződéssel jött létre.
Bár mindezt gyakran úgy tekintik, hogy támogatta Nagy-Britannia részvételét az európai egység megteremtésének folyamatában, ez távol áll a valóságtól. Sokkal inkább francia-német ügyként tekintett az egységes Európára, ami elősegíti az európai országok és a világ többi része közötti együttműködést, és megelőzi a háborúkat a kontinensen. Ennek megnyilvánulása volt az is, hogy 1951-ben, kormányfőként elutasította országa csatlakozását az Európai Szén- és Acélközösséghez, illetve gyakran idézett szavai Nagy-Britannia európai szerepéről:
Ez az állásfoglalás egyes vélemények szerint befolyásolta Nagy-Britannia hozzáállását az európai integrációhoz, és hozzájárult minden Európával kapcsolatos dologhoz való ambivalens viszonyának kialakulásához. Churchill országa helyét sokkal inkább a Nemzetközösség és a Birodalom államaival, valamint az Egyesült Államokkal fenntartott közösségben látta, amint azt a missouri Fultonban 1946. március 6-án, Harry Truman elnök vendégeként elmondott beszédében kifejtette:
Ugyancsak ekkor hangzottak el azok a szavak, amelyek közismertté tették a „vasfüggöny” kifejezést.
Churchill alapvető szerepet játszott abban, hogy Franciaország állandó helyet kapott az ENSZ Biztonsági Tanácsában (így ellensúlyozva a Szovjetunió állandó helyét).
A Munkáspárt 1951-es választási veresége után ismét Churchill lett a miniszterelnök. Harmadik ciklusa az ország élén – háborús miniszterelnöksége, majd 1945-ös, rövid ideig tartó ügyvezető kormányfősége után – 1955-ös lemondásáig tartott. Ez alatt az idő alatt felújította a Nagy-Britannia és az Egyesült Államok közötti „különleges kapcsolatot”, és részt vett a háború utáni világrend kialakításában. Faji kérdésekben továbbra is késő viktoriánus nézeteket vallott. Megpróbálta rávenni (sikertelenül) a kormányt, hogy szigorítsa a karibi országokból való bevándorlás feltételeit. 1955 januárjában azt mondta a kabinetnek, hogy az „Anglia maradjon fehér” jó szlogen lenne.Belpolitikai törekvéseit azonban beárnyékolták a sorozatban jelentkező nemzetközi válságok, amelyeket részben a brit hadsereg és a Birodalom presztízsének és erejének hanyatlása okozott. Miközben megpróbálta a lehető legtöbbet megőrizni a birodalomból, egy alkalommal kijelentette: „Nem fogok elnökölni a feloszlatáson”.
1951-ben Kenyában tetőfokára hágott a földek elosztása miatti tiltakozás: a Kenyai Afrika Unió nagyobb képviseletet és földreformot követelt. Amikor ezeket visszautasították, a mozgalom radikálisai 1952-ben kirobbantották a Mau Mau felkelést. Augusztus 10-én szükségállapotot hirdettek ki, és légi úton brit katonákat szállítottak a lázadás leverésére. Mindkét oldal egyre fokozottabb erőszakossággal lépett fel, és végül az ország nyílt polgárháborúba süllyedt.
1953-ban a felkelők által a britekhez hű Lari faluban elkövetett mészárlás a közvéleményt a britek oldalára állította. Churchill stratégiája ötvözte a katonai akciókat, az erőteljes elnyomást (például nyilvános kivégzéseket), valamint az Attlee-kormány által 1951-ben visszautasított engedményeket. Fokozott katonai jelenlétet rendelt el, a csapatok főparancsnokának pedig Sir George Erskine tábornokot nevezte ki, aki az Üllő hadművelet során legyőzte a lázadókat Nairobiban, a Kalapács hadműveletben pedig vidéken vette fel velük a harcot. Churchill elrendelte a béketárgyalások megkezdését, ám azok röviddel hivatalából való távozása után összeomlottak.
Malajziában már 1948 óta zajlott a brit uralom elleni felkelés. Churchill itt is a Kenyában alkalmazott megoldáshoz folyamodott: katonai erővel lépett fel a felkelésben részt vevők ellen, ugyanakkor szövetségre törekedett a békés lakossággal. Fokozta a lakosság rokonszenvének megnyerését célzó törekvéseket, és támogatta a megerősített falvak létesítését. Ez utóbbi bevett taktikává vált a nyugati hatalmak délkelet-ázsiai katonai beavatkozásai során (például a vietnámi háborúban).
Bár a válság elsősorban etnikai alapú gerillaháború volt (a felkelők főként a kínai kisebbség köréből kerültek ki), a lázadók a Szovjetuniótól is kaptak támogatást. Emiatt a britek katonai megoldást előnyben részesítő politikája jóval nagyobb nemzetközi támogatást élvezett, mint Kenya és Irán esetében. A konfliktus csúcspontján 35 000 brit katona állomásozott Malajziában. Ahogy a felkelést sikerült visszaszorítani, a helyi lakosság körében is egyre csökkent a népszerűsége.
Ugyan a lázadást lassan leverték, ám világossá vált, hogy a brit gyarmati uralmat nem lehet többé fenntartani az országban. 1953-ban elkészültek a Szingapúrnak és a térség többi brit gyarmatának adandó függetlenségre vonatkozó tervek. Az első választásokat 1955-ben, alig néhány nappal Churchill lemondása után tartották, majd 1957-ben az ország Maláj Államszövetség néven elnyerte függetlenségét.
1953 júniusában, 78 évesen, miután a Downing Street 10-ben megbeszélést folytatott Alcide De Gasperi olasz miniszterelnökkel, Churchill súlyos agyvérzést szenvedett. Ezt eltitkolták a sajtó és a Parlament elől, úgy tájékoztatva őket, hogy a miniszterelnök kimerültség miatt kényszerült pihenésre. Vidéki házába, Chartwellbe vonult vissza a lábadozás idejére. Az agyvérzés károsította beszélőképességét, és egy ideig járni sem tudott. Felépülése a korához és a betegség súlyosságához képest nagyon gyorsan megtörtént, és gyakorlatilag teljes mértékű volt, amit bizonyított, amikor októberben a Konzervatív Párt konferenciáján mondott beszéddel visszatért a közéletbe. Elhatározta, amennyiben a beszédet nem tudja megtartani, lemond a miniszterelnökségről, azonban minden nehézség nélkül teljesítette a feladatot.
Churchill 1908. szeptember 12-én vette feleségül Clementine Hoziert, akivel az év márciusában, egy vacsorán találkozott (korábban Ethel Barrymore színésznőnek udvarolt, de ő kikosarazta). Öt gyermekük született: Diana, Randolph, Sarah (aki együtt játszott Fred Astaire-rel a Royal Wedding (Királyi esküvő) című filmben), Marigold (1918–21) és Mary, aki könyvet írt szüleiről. Churchillt fia, valamint két unokája, Nicholas Soames (Mary fia) és Winston Churchill is követte a parlamenti képviselői székben.
Clementine anyja Lady Blanche Hozier, Sir Henry Montague Hozier második felesége volt, apjának kiléte azonban máig viták tárgya. Lady Blanche közismert volt házasságon kívüli kalandjairól, ami végül váláshoz vezetett. Anyja azt állította, William Middleton, az ismert lovas volt az apa, Clementine életrajzírója, Joan Hardwick feltételezte (Sir Henry állítólagos sterilitása miatt), hogy Lady Blanche összes gyermekének apja testvérének férje, Algernon Bertram Freeman-Mitford volt.
Churchill szabadidejében rendszerint kenti házukban, Chartwellben tartózkodott, amelyet feleségével 1922-ben vásároltak meg. Itt az időt írással, festéssel, falazással és fekete hattyúinak etetésével töltötte.
Churchill élete jelentős részében depresszióval (esetleg mániás depresszióval) küzdött, amit „fekete kutyájának” nevezett.
Igen termékeny festő volt, több mint 750 képet (és két szobrot) alkotott, e tevékenysége elismeréseként megkapta a Királyi Művészeti Akadémia oklevelét. Művei közül körülbelül 350 Chartwellben látható.
Churchill negyvenes éveiben, a gallipoli partraszállás kudarca jelentette politikai katasztrófát követően kezdett festeni. A festő Sir John Rothensteinnek mondta: „Ha nem lenne a festés, nem tudnék élni. Nem bírnám a feszültséget.” Első kiállítását (Charles Morin álnév alatt) 1921-ben rendezték a tekintélyes Galerie Druet-ben. 1948-ban a Királyi Művészeti Akadémia a Rendkívüli Tiszteletbeli Akadémikus címet adományozta neki. Sir Hugh Casson, az Akadémia elnökének szavai szerint Churchill „jelentős tehetséggel megáldott amatőr, aki, ha ideje engedte volna, a legtöbb hivatásossal is felvehette volna a versenyt … különösen, ami a színek használatát illeti.”
Bármilyen jelentős volt is számára a festészet, a nyilvánosság előtt életének e vonatkozása sokáig rejtve maradt. Élete során alig néhány alkalommal rendeztek nagyobb kiállítást képeiből (beleértve az első, álnéven rendezettet is).
Churchill műveit európai, kanadai, ausztráliai, japán és egyesült államokbeli galériákban is kiállították. Munkái a következő múzeumok állandó kiállításainak részei: a londoni Királyi Művészeti Akadémia és a Tate Galéria, a New York-i Metropolitan Museum of Art, a washingtoni Smithsonian Intézet, a Dallasi Művészeti Múzeum és a São Pauló-i Művészeti Múzeum. Több műve is megfordult a nagy aukciós házak árverésein: a Tirenhir látképe a várt összeg közel háromszorosáért, 612 800 fontért kelt el a Sotheby'snél, a Chartwell: látkép bárányokkal című pedig még ezt is felülmúlta 1 millió fontos leütési árával.
Korának sok politikusához hasonlóan Churchill is több londoni klubnak volt a tagja: liberális korszakában a Reform Clubnak és a Nemzeti Liberális Klubnak, később, a konzervatívokhoz visszatérve pedig az Athenaeum Clubnak, a Boodle'snak, a Buck's Clubnak és a Carlton Clubnak. E számos különböző klubban viselt tagsága ellenére nem volt rendszeres látogatója ezeknek az intézményeknek, és kevés időt töltött ott, találkozóit inkább a Savoy és a Ritz szállóbeli, esetleg a Képviselőház étkezőjében bonyolított ebédek, illetve vacsorák keretében intézte.
Közismert és jól dokumentált Churchill közeli kapcsolata az alkohollal. Indiai és dél-afrikai szolgálata idején vált szokásává, hogy a fertőző betegségek megelőzésére ivóvizéhez egy kevés whiskyt adott. Erről azt mondta: „kitartó szorgalommal megtanultam szeretni”. Élete nagy részében közel napi rendszerességgel ivott alkoholt, étkezés előtt, alatt és után. William Manchester The Last Lion (Az utolsó oroszlán) című könyve szerint kedvenc whiskyje a vörös címkés Johnnie Walker volt. Kedvelte ezen kívül a pezsgőt, a konyakot és a jó borokat. Mindazonáltal egybehangzó vélemények szerint nem volt alkoholista (még ha – a látszatra rájátszva – előszeretettel erősítette is nagyivó hírnevét). A Churchill Központ szerint 1936-ban fogadást kötött, hogy egy évig nem iszik töményet, amit meg is nyert. Patrick Buchan-Hepburn, egyik személyi titkára szerint „Valamiféle színes vizet kortyolgatott egész nap, reggeltől késő estig: éppen csak egy gyűszűnyi whiskyt adott hozzá.” Ezzel egybehangzóan nyilatkozott David Hunt, aki szintén személyi titkára volt egy ideig: „Whiskyt ivott szódával, de az az ital nem sok whiskyt látott.”Churchill az italozás mellett rengeteget dohányzott is, főleg szivarokat szívott rendszeresen.
1955-ben környezete (családja és a kormány tagjai) nyomásának engedve maga is elismerte, hogy fizikai és szellemi állapota már nem teszi lehetővé számára a miniszterelnöki tisztség betöltését. Helyét rég kijelölt (és joggal türelmetlen) utóda, Anthony Eden vette át. Visszavonulása alkalmából II. Erzsébet királynő hercegi címet ajánlott neki, amit azonban Churchill (részben örököse, Randolph képviselői ambícióira tekintettel) visszautasított. Néha még szavazott a Képviselőházban, de többé nem szólalt fel, bár woodfordi képviselői tisztét az 1964-es általános választásokig megtartotta. A britek szuezi válságban játszott szerepét kritizálva azt mondta: „Sosem vágtam volna bele az amerikaiakkal való megegyezés nélkül, és ha belevágtam volna, nem merészeltem volna abbahagyni.” 1959-ben a Képviselőház korelnöke lett.
Szellemi és fizikai állapotának hanyatlásával depressziója egyre súlyosabbá vált. Némi megnyugvást talált a földközi-tengeri napsütésben és a táj színeiben. Sok időt töltött irodalmi ügynöke, Emery Reves (Révész Imre) villájában a francia Riviérán. Nyolc hajóúton vett részt Arisztotelesz Onasszisz vendégeként annak jachtján. Egy ízben, amikor a Dardanellákon kellett áthaladniuk, Onasszisz utasításba adta, hogy éjszaka keljenek át, hogy a vendéget ne zavarják kellemetlen emlékek.
1963-ban John F. Kennedy amerikai elnök a kongresszus határozata alapján az Egyesült Államok első tiszteletbeli állampolgárává nyilvánította Winston Churchillt. Churchill egészségi állapota nem tette lehetővé számára, hogy személyesen jelenjen meg a Fehér Házban, így fia és unokája képviselte a ceremónián.
Churchill utolsó évei búskomorságban teltek. Sosem rendezte ellentmondásos viszonyát fiával. Sarah lánya alkoholista lett, Diana pedig öngyilkosságot követett el 1963 őszén. Churchill több kisebb agyvérzésen esett át. 1964 novemberében egy kortól és csapásoktól megtört öregember jelent meg az őt kilencvenedik születésnapján felkereső fotósok előtt.
1965. január 12-én újabb, nagyon súlyos agyvérzést kapott. Tizenkét nappal később, 1965. január 24-én, napra pontosan 70 évvel édesapja után hunyt el.
II. Erzsébet rendelete alapján nyilvános ravatalozást és állami temetést kapott. 1914 óta ez volt az első és máig egyetlen alkalom, hogy a királyi családon kívüli személy ebben a megtiszteltetésben részesült.
Miközben koporsóját a Havengore fedélzetén szállították a Temzén, a londoni dokkok darui a tiszteletadás jeleként meghajoltak. A Királyi Tüzérség a kormányfőknek kijáró 19 díszlövést adott le, a RAF 16 English Electric Lightning vadászgéppel adott díszkíséretet. A temetésen jóval több, mint száz állam vezetői jelentek meg.
Churchillt végakarata alapján Bladonben helyezték végső nyugalomra, nem messze születési helyétől, a Blenheim-palotától. Az állomásokon, ahol a koporsót szállító vonat áthaladt, ezrek jelentek meg, hogy néma tiszteletadással búcsúzzanak. 1998-ban sírkövét ki kellett cserélni, mert a látogatók nagy száma miatt megrongálódott.Mivel a temetés január 30-án volt, az Egyesült Államokban megemlékeztek Churchill és Franklin D. Roosevelt barátságáról is, lévén az a nap egyben a néhai elnök születésnapja is.
Churchill igen termékeny író volt, és politikai tárgyú művei mellett számos történelmi témájú írást is megjelentetett. Nem volt azonban képzett történész, ezért művei sok tekintetben hiányosságokat mutatnak. Fiatal korában (az iskolaévek alatt mulasztottakat pótlandó) sokat, de kevés szerzőtől olvasott. Gondolkodására Edward Hyde-nak az angol polgárháborúról szóló könyve, Edward Gibbon The Decline and Fall of the Roman Empire (A Római Birodalom hanyatlása és bukása) című, valamint Thomas Macaulay History of England (Anglia története) című műve hatott. Tudása és érdeklődése egyaránt hiányzott a gazdaság- és társadalomtörténet vonatkozásában, és a történelmet mint politikai és katonai események sorát szemlélte, amelyet kiemelkedő személyek irányítanak, nem pedig gazdasági és társadalmi erők.
Churchill volt az egyik utolsó és legnagyobb hatású alakja a 18-19. századi „whig történetírásnak”, amely szerint a briteknek különleges történelmi hivatásuk van, és amely a történelmet mint ezen hivatás betöltésének folyamatát szemlélte. Ez a nézőpont meghatározta nemcsak Churchill politikai pályáját, de történetírói munkásságát is, és bár már ifjúkorában is meghaladottnak számított, sosem volt hajlandó felülvizsgálni.
Történeti művei három fő kategóriába sorolhatók. Az elsőt ezek közül a családja tagjairól szóló művek alkotják: a Life of Lord Randolph Churchill (Lord Randolph Churchill élete; 1906) és a Marlborough: His Life and Times (Marlborough: élete és kora; négy kötet, 1933-1938). Ma is remek, olvasmányos életrajzoknak számítanak, ám kitűnik belőlük, hogy Churchill igyekezett a lehető legjobb színben feltüntetni felmenőit. A Marlborough-ról írott mű kitűnően mutatja a szerző érzékét a hadtörténetíráshoz.
A második kategóriába a saját életéről írott munkái tartoznak: a The Story of the Malakand Field Force (A malakandi hadsereg története; 1898), a The River War (A folyami háború; 1899), London to Ladysmith via Pretoria (Londontól Ladysmithig Pretorián át; 1900) és az Ian Hamilton's March (Ian Hamilton menetelése; 1900). Ez utóbbi kettőt újraszerkesztett formában My Early Life (Ifjúkorom; 1930) címmel is kiadták. Ezek színes és szórakoztató művek, és betekintést adnak a brit gyarmati háborúkba, de végső soron mégis az önreklám eszközei voltak, hisz Churchill 1900-ban már parlamenti képviselőjelölt volt.
Történetírói hírnevét igazán a harmadik kategóriába tartozó művek alapozták meg: az első világháborúról szóló The World Crisis (A világválság; négy kötet, 1923-1931), A második világháború (hat kötet, 1948-1953), valamint Az angol ajkú népek története (1956-1958, jelentős része a 30-as években íródott). E művekkel érdemelte ki az irodalmi Nobel-díjat.
Az Egyesült Államok díszpolgársága és az állami temetés jelentette rendkívüli elismerés mellett Churchill számos más díjat és kitüntetést is kapott, illetve számos szobrot emeltek a tiszteletére, és egyéb módokon is kifejezik iránta érzett nagyrabecsülésüket:
élete során 37 kitüntetést kapott, ezek közül húszat hazájától (főként miniszteri tevékenysége elismeréseként), hármat Franciaországtól, kettőt-kettőt Belgiumtól, Dániától, Luxemburgtól és Spanyolországtól, egyet-egyet pedig az Egyesült Államoktól, Egyiptomtól, Hollandiától, Líbiától, Nepáltól és Norvégiától
1955-ben, visszavonulásakor felajánlották neki a hercegi címet, de azt fiára tekintettel (aki parlamenti képviselőségre törekedett) visszautasította
1943-ban a RAF 615. századának tiszteletbeli „Air Commodore”-ává nevezték ki. (Ez a rang NATO-ban az egycsillagos tábornoknak felel meg.)
ugyanebben az évben elnyerte a Kanadai Titkos Tanács tagságát (ekkor már – korábbi brit kormánytagsága révén – a Birodalmi Titkos Tanács tagja volt, aminek révén megillette az „igen tiszteletreméltó” megszólítás)
1953-ban két kiemelkedő elismerés érte: megkapta a Térdszalagrend lovagja címet és ezzel a „Sir” előnevet, illetve
1956-ban az európai gondolat előmozdítóinak járó Károly-díjjal tüntette ki Aachen városaaz 1965-ben az egykoronás érmére vert arcképe révén az első ember lett, aki nem uralkodóként brit pénzen szerepelt
1999-ben bocsátották vízre az Egyesült Államok haditengerészetének Winston S. Churchill rombolóját
egy második világháborús tankot róla neveztek elszámos szobra áll a világ különböző városaiban, így Budapesten is, a Városligetben
1960-ban a Cambridge-i Egyetemen megalapították a Churchill College-t, amely többek között iratainak egyik legnagyobb gyűjteményét, a Churchill Archive-ot is gondozza
számos egyéb intézmény (így 4 főiskola az Egyesült Államokban és 7 iskola Kanadában), valamint sok közterület viseli a nevét.
2002 novemberében a BBC szavazásán körülbelül egymillió néző szavazatai alapján a „100 legnagyobb brit” listáján „mind közül a legnagyobbnak” választották.
2017-ben film készült Churchill miniszterelnökké választásáról és az azt követő háborús politikájáról, A legsötétebb óra címmel, melyben Gary Oldman alakította.
Liberalism and the Social Problem (Liberalizmus és a társadalmi probléma) (1909)
Értekezlet a három Szövetséges Nagyhatalom, a Szovjetúnió, az Egyesült Államok és Nagybritannia vezető államférfiai között a Krimben; Konferencija v Krimu, Krim, 1945
Nyugati szemmel. A Szovjetunióból jelentjük...; tudósítók Winston Churchill et al.; összeáll. Makai György; Kossuth, Bp., 1958
A második világháború, 1-2.; utószó Gyarmati György, vál. Csurdi Sándor, Gyarmati György, ford. Betlen János, életrajzok Békés Csaba jegyz. Csurdi Sándor; Európa, Bp., 1989 (Emlékezések)
Nagy csaták. Híres-hírhedt szereplők. Fejezetek a második világháborúból; ford. Etédi Péter, Uram Tamás; Magyar Könyvklub, Bp., 1999
Let Europe arise! Beszéd a világ egyetemi hallgatóihoz Zürichben 1946 szeptember 19-én; esszé Kertész Imre; Kranich, Zollikon, 2000
Sohase engedjetek! Winston Churchill legjobb beszédei; vál., szerk. Winston S. Churchill, ford. Gy. Horváth László; Európa, Bp., 2006
Savrola. Forradalom Laurániában; ford. Tamás Gábor; Metropolis Media, Bp., 2010 (Irodalmi Nobel-díjasok könyvtára)
Churchill, Winston: The World Crisis (A világválság) (hat kötet, 1923–31), egykötetes kiadás (2005); az első világháborúról.
Gilbert, Martin, szerk.: Winston S. Churchill: Companion 15 kötet (14,000 oldal) Churchill és mások hivatalos és nem hivatalos dokumentumai. 1. rész: I. Ifjúsága, 1874-1900, 1966, 654 pp. (2 kötet); II. Ifjú államférfi, 1901-1914, 1967, 796 pp. (3 kötet); III. A háborús kihívás, 1914-1916, 1971, 1024 pp. (3 kötet); IV. A megsebzett világ, 1916-1922, 1975, 984 pp. (2 kötet); 2. rész: Az igazság prófétája, 1923-1939, 1977, 1195 pp. (3 kötet); II. A legdicsőbb óra, 1939-1941, 1983, 1328 pp. (2 kötet, cím: Churchill háborús iratai); III. Út a győzelemhez, 1941-1945, 1986, 1437 pp. (kiadatlan, várhatóan 4 kötetes); IV. Sohase essetek kétségbe, 1945-1965, 1988, 1438 pp. (kiadatlan, várhatóan 3 kötetes).
James, Robert Rhodes, szerk.: Winston S. Churchill: His Complete Speeches, 1897-1963. (Winston S. Churchill összes beszédei) 8 kötet. London, Chelsea, 1974, 8917 pp.
Sir Winston Churchill, His life through his paintings (Sir Winston Churchill élete a festményei tükrében), David Coombs, Pegasus, 2003
The Oxford Dictionary of 20th century Quotations (XX. századi idézetek szótára), Oxford University Press (ISBN 0-19-860103-4)
Michael R. Beschloss, (2002): The Conquerors: Roosevelt, Truman and the Destruction of Hitler's Germany, 1941-1945 (A hódítók: Roosevelt, Truman és a hitleri Németország elpusztítása), 131. oldal
Geoffrey Best: Churchill: A Study in Greatness (Churchill: tanulmány a nagyságról), 2003
Robert Blake: Winston Churchill. Pocket Biographies (Churchill: Zsebéletrajzok), 1997, 110. oldal
Robert Blake and Louis William Roger, szerk.: Churchill: A Major New Reassessment of His Life in Peace and War (Churchill: egy átértékelt élet háborúban és békében) Oxford UP, 1992, 581 pp; 29 esszé
John Charmley: Churchill, The End of Glory: A Political Biography (Churchill, a dicsőség vége: politikai életrajz), 1993. Revizionista, Chamberlain-párti írás, amely szerint Churchill meggyengítette Nagy-Britanniát.
John Charmley: Churchill's Grand Alliance: The Anglo-American Special Relationship 1940-57 (Churchill Nagy Szövetsége: az angol-amerikai különleges kapcsolat 1940-1957), 1996
Richard Harding Davis: Real Soldiers of Fortune (Igazi szerencsevadászok) 1906, korai életrajz Project Gutenberg [1]
P. Hennessy: Prime minister: the office and its holders since 1945 (Miniszterelnökök: a hivatal és viselői 1945-től máig), 2001
Christopher Hitchens: "The Medals of His Defeats" (Vereségei érdemérmei) The Atlantic April 2002.
James, Robert Rhodes: Churchill: A Study in Failure, 1900-1939 (Churchill: tanulmány a bukásról), 1970, 400 pp.
François Kersaudy: Churchill and De Gaulle (Churchill és De Gaulle) 1981 ISBN 0-00-216328-4.
Christian Krockow: Churchill: Man of the Century (Churchill: az évszázad embere) 2000 ISBN 1-902809-43-2.
John Lukacs: Churchill: Visionary, Statesman, Historian (Churchill: látnok, államférfi, történész) Yale University Press, 2002.
William Manchester: The Last Lion: Winston Spencer Churchill, Visions of Glory 1874-1932 (Az utolsó oroszlán: Winston Spencer Churchill, A dicsőség látomásai, 1874-1932) 1983; ISBN 0-316-54503-1; The Last Lion: Winston Spencer Churchill, Alone 1932-1940 (Az utolsó oroszlán: Winston Spencer Churchill, Egyedül 1932-1940), 1988, ISBN 0-316-54512-0.
Robert Massie: Dreadnought: Britain, Germany and the Coming of the Great War (Dreadnought: Nagy-Britannia, Németország és a közelgő Nagy Háború) ISBN 1-84413-528-4. 40-41 fej.: Churchill az Admiralitásnál
Henry Pelling: Winston Churchill (első kiadás) 1974, (ISBN 1-84022-218-2), 736pp; átfogó életrajz
Rasor, Eugene L.: Winston S. Churchill, 1874-1965: A Comprehensive Historiography and Annotated Bibliography. (Részletes historiográfia és annotált bibliográfia) Greenwood Press. 2000. 710 pp. Több ezer könyv és cikk leírása.
Stansky, Peter, szerk.: Churchill: A Profile (Churchill profilja) 1973, 270 pp. Vezető kutatók tanulmányai Churchill mellett és ellen.
Winston Churchill Emlékhely és Könyvtár a Westminster College-on (Missouri, Fulton)
Birodalmi Hadtörténeti Múzeum: Churchill Múzeum és a háborús kabinet irodái. Eredeti állapotukban megőrizve mutatja be a földalatti szobákat, amelyekből Churchill a háborút irányította, köztük a kormány tanácstermét, a térképszobát és Chuchill hálószobáját.
Churchill és a Nagy Köztársaság. Kiállítás Churchill és az Egyesült Államok kapcsolatáról.
Winston Churchill és Drezda bombázása Az Egyesült Királyság Nemzeti Levéltárána dokumentumai.
Részletek a háborús kabinet jegyzőkönyveiből (1942 - 42), (1942 - 43), (1945 - 46), (1946 - 46)
Sohase engedjetek!: Winston Churchill legjobb beszédei (válogatta és szerkesztette unokája, Winston S. Churchill, fordította Gy. Horváth László), Európa, 2006 ISBN 9630781662
Ez a szócikk részben vagy egészben  a   Winston Churchill című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.