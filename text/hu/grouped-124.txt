
A Hogyan fogjunk milliomost? (eredeti cím: How to Marry a Millionaire)  1953-ban bemutatott romantikus vígjáték.
A forgatókönyv Zoe Akins: The Greeks Had a Word for It című színdarabján, továbbá Dale Eunson és Katherine Albert Loco című darabján alapul.
A főszereplők Marilyn Monroe, Betty Grable és Lauren Bacall, akik pénzes férjekre vadásznak, és William Powell, David Wayne, Rory Calhoun, Cameron Mitchell, Alexander D'Arcy és Fred Clark, „akiket csapdába csalnak”.
A Hogyan fogjunk milliomost? az első filmek között volt, amit az akkoriban újdonságnak számító CinemaScope szélesvásznú eljárással vettek fel.
A leleményes Schatze Page (Lauren Bacall) egy berendezett luxuslakást kezd bérelni Manhattanben havi 1000 dollárért, aminek a tulajdonosa, Freddie Denmark (David Wayne) hosszabb időre Európába menekült az amerikai adóhivatal elől.
Schatze barátnője az erősen rövidlátó, világosszőke Pola Debevoise (Marilyn Monroe), az ő barátnője pedig a hasonló kinézetű, butuska Loco Dempsey (Betty Grable), akinek azonban megvan a magához való esze a férfiak kihasználására.
Schatze ötlete az, hogy férjhez kell menniük, de csak milliomos férfi jöhet szóba. A két másik nő lelkesen csatlakozik. Hosszú hónapok telnek el, eközben ruhamodellként dolgoznak, de a lakás fenntartásához lassan eladogatják a drága bútorokat.
Egyik nap Loco egy férfi kíséretében állít haza, akinek kezében két tele papírzacskó van. A férfi Tom Brookman (Cameron Mitchell), aki kifizette Loco bevásárlását a zöldségesnél. Tomnak szimpatikus Schatze, a nőnek azonban rossz tapasztalatai vannak, és elutasítja az első látásra (általa használt megnevezéssel) „töltőállomáson dolgozó pasas”-t. Tom azonban nem adja fel, és kitartóan hívogatja, de Schatze legtöbb alkalommal végig sem hallgatva leteszi a telefont.
Schatze egy idősebb, de gazdag férfira veti ki hálóját, ő az özvegy J.D. Hanley (William Powell). Mindeközben párszor találkozik Tommal is, de minden alkalommal elmondja, hogy ekkor találkoztak utoljára és nem akarja többet látni a férfit.
Loco egy üzletemberrel (Fred Clark) ismerkedik meg, aki nős és nem akar elválni, de egy hétvégi kiruccanásra szívesen elvinné a nőt. Loco hamar beleegyezik. A Maine államban lévő havas táj és a távoli, magányos üdülő kissé elveszik a kedvét, majd szinte azonnal kanyarós lesz, amit a férfi is elkap. Loco ugyanott megismerkedik a helyi sofőrrel (Rory Calhoun), akinek elbeszélését félreértve azt hiszi, hogy gazdag ember, és beleszeret. Amikor megtudja, hogy nem így van, a férfi csak erdész, aki az erdőt felügyeli (erről korábban úgy beszélt, hogy „ez itt mind az enyém”), már késő, de Loco kitart a férfi mellett, aki el akarja venni feleségül.
Pola udvarlója egy hamis arab milliomos. Amikor meghívja az anyjához Atlantic City-be, Pola rossz gépre száll, ami Kansas City-be megy. Szerencsére a mellette lévő ülésben a bérelt lakásuk tulajdonosa, Freddie Denmark ül, aki szintén szemüveges, és arra biztatja Polát, hogy viselje ő is a szemüvegét. Freddie elmondja, hogy az adóhivatal elől menekül, de azért, mert a könyvelője átverte őt, és azért megy Kansas Citybe, hogy ott találkozzon vele. (később kiderül, hogy nem járt sikerrel, mert alaposan megverték, de Pola beleszeret és kitart mellette).
Loco és Paula csak az esküvő előtt találkoznak barátnőjükkel. Schatze nem túl boldog, de úgy érzi, jól döntött (bár időközben szerelmes lett Tom Brookmanbe). Brookman is jelen van a helyszínen, de úgy érzi, elvesztette a nőt, akit szeret. Schatze közvetlenül a szertartás előtt lábfájásra panaszkodik és visszamegy a szobájába. 
J.D. azonban reálisan látja a helyzetet, lemond a házasságról, és beszél Tommal, akit jól ismer, hogy vegye át a vőlegény helyét (a film nem mutatja az egybekelést).
A három boldog házaspár egy büfében szendvicseket eszik. Amikor fizetésre kerül a sor, Tom egy hatalmas, összegöngyölt pénzköteget vesz elő, amiből egy ezerdollárossal fizet és nem kér vissza belőle. Előtte elmondta, hogy milyen vagyontárgyai vannak (bánya, acélrészvények, stb.). A három nő elájul. A férfiak isznak feleségeik egészségére.
Marilyn Monroe (Eszenyi Enikő) –  Pola Debevoise, erősen rövidlátó nőDavid Wayne –  Freddie Denmark, a lakástulajdonos, Pola későbbi párja
A film ősbemutatója 1953. november 4-én, a Saban Theatre-ben volt (az egykori Fox Wilshire Theatre), Beverly Hills-ben (Kalifornia), amin jelen voltak: Humphrey Bogart, Cecil B. DeMille, Robert Mitchum, Lucille Ball, Rock Hudson, Debbie Reynolds, Shelley Winters, Mitzi Gaynor, Jeffrey Hunter, Michael Rennie, és mások.
A filmkritikusok véleményét összegző Rotten Tomatoes 92%-ra értékelte 13 vélemény alapján.
1954: Oscar-díj, „legjobb jelmez” - Charles LeMaire, William Travilla1954: Writers Guild of America, „legjobban megírt amerikai vígjáték” - Nunnally Johnson1955: BAFTA, „legjobb film”
Amikor J.D. Hanley (William Powell) és Schatze Page (Lauren Bacall) a konyhában arról beszélgetnek, hogy J.D. szerint ő túl öreg a nőhöz, Schatze néhány példát hoz fel rá, hogy ő az érett férfiakat szereti. Köztük név szerint megemlíti Roosevelt és Churchill elnököket, de Humphrey Bogartra csak úgy utal, mint „az a hogyishívják, aki az Afrika királynőjében játszott”. Humphrey Bogart akkoriban Bacall férje volt. (Roosevelt már 30 éve halott volt, Churchill 75 év körül járt, Bogart 25 évvel idősebb volt Bacallnál).
Ez a szócikk részben vagy egészben  a   How to Marry a Millionaire című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.
Ez a szócikk részben vagy egészben  a   Come sposare un milionario című olasz Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.
A Hold a Naprendszer egyik óriásholdja, a Föld egyetlen holdja. A Földtől mért átlagos távolsága 384 402 kilométer, ami nagyjából a Föld átmérőjének 30-szorosa – más mértékegységekben 0,002 CsE vagy 1,3 fénymásodperc (a Nap visszaverődő fénye 1,3 másodperc alatt jut el róla a földi megfigyelőhöz). Átmérője 3476 kilométer, ami hozzávetőleg negyede a Földének. Ezzel a Hold a Naprendszer ötödik legnagyobb holdja a Jupiter három holdja, a Ganümédész, a Kallisztó és az Ió, valamint a Szaturnusz Titán holdja után.
A felszíni nehézségi gyorsulás (és így a testek súlya) körülbelül hatoda a földinek, így a rajta járó űrhajósok a 80–90 kg-os űrruhában is könnyedén mozogtak, ugráltak. A Holdnak nincsen számottevő légköre, rendkívül ritka atmoszférájának teljes tömege 25 000 kg, aminek felszíni sűrűsége 2 ×105 részecske/cm³. A Föld szabályosan ismétlődő takarása miatt néhány napig a napszél nem éri el a Holdat, ekkor a Föld külső légkörében lévő oxigénionok a Hold felszínére juthatnak. Égboltja a sűrű légkör hiánya miatt teljesen fekete nappal is. Az Űrkutatásban a Hold elsősorban a légkör hiánya miatt nem alkalmas a marsi viszonyokhoz adaptálható technológia kidolgozására.Kötött keringése miatt mindig ugyanaz az oldala fordul a Föld felé, és az innenső oldalán álló holdi megfigyelő (például az Apollo űrhajósai) számára a Föld mindig ugyanott látszik állni az égen (persze bolygónk ugyanúgy fázisokat mutatva elfogy és megtelik, mint a földi égen is a Hold). A Holdról azonban a Földnek nem mindig ugyanaz az oldala látszik.
A Hold különleges helyet foglal el az emberiség kultúrtörténetében. Az őskor és az ókor vallásaiban istennek tekintették. Az európai kultúra legismertebb holdistensége a görög Szeléné és római megfelelője, Luna istennő, de az egyiptomiak Honszu istenétől a maják Ixchelén át az észak-amerikai navahók Yoołgai asdząąn istennőjéig még tucatnyi kultúrában tisztelték istenként.
A Hold az első olyan égitest, amelyet nem csak passzívan (szabad szemmel, illetve távcsővel) figyeltek meg, hanem rádióhullámok rásugárzásával is vizsgálták. 1946-ban az Egyesült Államokban és Magyarországon sikerült kimutatni a radarhullámok visszaverődését a Holdról.
A Holdat először 1959-ben a szovjet Luna-program első űrszondája, a Luna–1 érte el, de ez még csak elrepült mellette. Az első olyan, ember alkotta tárgy, amely valóban eljutott a Holdra, a Luna–2 szonda volt ugyancsak 1959-ben: ez a szonda egyszerűen becsapódott a felszínbe, és ettől megsemmisült. A Hold felszínéről először a Luna–3 készített közelképet, amikor elrepült mellette. Az első sikeres sima leszállás a Luna–9-é volt 1966. február 3-án, az Oceanus Procellarumon. Nem sokkal később, 1966. április 3-án a Luna–10 lett az első olyan szonda, amely Hold körüli pályára állt.
A Holdat nemcsak űrszondákkal kutatták, hanem mindeddig ez az egyetlen olyan Földön kívüli égitest, amelyen ember is járt. Az amerikai Apollo-program keretében először az Apollo–8-as repüléssel sikerült Hold körüli pályára állnia embert szállító űrhajónak (1968. december 24.). Majd az Apollo–11 űrhajósai, Neil Armstrong parancsnok és Buzz Aldrin holdkomppilóta lettek az első emberek, akik holdkompjukkal sikeres leszállást hajtottak végre (1969. július 20.), és küldetésük csúcspontjaként kiléphettek a holdfelszínre a Nyugalom Tengerén (Mare Tranquilitatis). A Szovjetuniónak is megvolt a maga holdprogramja, ám amikor nyilvánvalóvá vált elmaradásuk az amerikaiaktól, felhagytak a költséges versennyel. Eközben az Egyesült Államokban szintén pénzügyi okokból törölték az Apollo-program utolsó három repülését, így máig mindössze 12 amerikai űrhajós járt a Hold felszínén.
Etimológiailag, mivel a Földet kísérő mellékbolygó, a Hold után hivatkoznak az univerzumban minden más bolygó körül keringő kísérőbolygóra. A csillagászatban minden olyan égitest hold, amely egy bolygó körül kering. A Föld körüli pályára állított mesterséges objektumok neve műhold.
A Hold az Apollo-program során gyűjtött geológiai bizonyítékok alapján nagyrészt a Föld anyagából származik. Korábban több elmélet is létezett az égitest keletkezésére, amelyek között nem is szerepelt a végül bizonyított elképzelés.
A legkorábbinak George Darwin kiszakadás-elmélete számít, amely szerint a Naprendszer kialakulásának kezdetén a még olvadt állapotban levő Föld olyan gyorsan forgott tengelye körül, hogy egy nagy anyagcsomó szakadt ki belőle (vélhetően a mai Csendes-óceán térségéből), amely hamar gömb alakot vett fel és pályára állt a maradék anyabolygó körül. Ám ez az elmélet olyan gyors forgást feltételez, amilyen sohasem jellemezte a Földet, ráadásul a megjelölt helyszín fiatal kőzetei nem erősítik meg egy olyan geológiai esemény megtörténtét, mint a kiszakadás. Egy másik jelentős, egykori elméletnek tekinthető a befogás-elmélet, amelynek hívei szerint a Hold valahol a Naprendszer más fertályán keletkezett, pályája keresztezte a Föld keringési pályáját, majd egy közeli találkozás során a nagyobb égitest befogta a nagyobb gravitációjával. Azonban ennek a hipotézisnek a működőképességéhez igen valószínűtlen feltételek különleges együttállása kellett volna, sokkal valószínűbb, hogy egy ilyen találkozásnak ütközés vagy a befogás ellenkezője (a Föld gravitációja más irányban parittyázta volna messze el a közeledő Holdat) lett volna a vége. A harmadik elmélet a két égitest párhuzamos kifejlődéséről szólt. Eszerint a Nap körüli akkréciós korongban egymás mellett két kis bolygócsíra fejlődött a korong poranyagában és kissé aszimmetrikus ikerbolygót alkottak. Ám ez az elmélet a két bolygótest anyagösszetételének különbözőségén bukott meg (a Hold kőzeteiben kevés a víz és a vas). Mindhárom elmélet legnagyobb buktatója azonban az volt, hogy nem adott magyarázatot a Föld–Hold rendszerben meglévő impulzusmomentum kérdésére.
A végül bizonyított és ma elfogadott keletkezés-történeti elképzelés szerint valamikor a Naprendszer kialakulását követő 30-50 millió (de legkésőbb 100 millió) éven belül, nagyjából 4,527 ± 0,01 milliárd évvel ezelőtt egy hatalmas bolygóközi ütközés történt. Ebben a formálódó ős-Föld és egy Mars méretű bolygócsíra (melyet Theiának neveztek el) összeütközött, és az ütközés által kilökődött anyag állt össze előbb gyűrűvé, majd gömb alakú bolygótestté, a későbbi Holddá. Eszerint a Hold anyaga a Földből származik, ám jelentős mennyiségben lehet benne a becsapódó másik test anyagából is. A feltételezett becsapódás jól magyarázza, miért van a Holdnak méretéhez képest viszonylag kis, fémes magja, a két ütköző égitest magja ugyanis a Földön maradt, és a két köpeny könnyebb anyagának lerepülő szilánkjai képezték a Föld körüli gyűrűt. Mivel mindkét égitest megolvadt az ütközés során, részben mozgási energiájuk miatt, ezért anyaguk fajsúlya szerint rétegződött, a nehezebb elemek így a magba kerültek.
Később a két bolygótest együtt fejlődött tovább, bár a fejlődéstörténetük két önálló irányt vett. A Föld légkörének, mágneses mezejének és méretének köszönhetően mások voltak a felszínformáló erők, mint kísérőjén. A Holdon a napszél és a folyamatosan a felszínre záporozó testek bombázása alakította a felszínt, mivel a kisebb test hamarabb lehűlt és a vulkáni vagy tektonikai aktivitás már a fejlődéstörténet igen korai szakaszában leállt. Éppen ezért a Hold földtani korszakait a meghatározó becsapódásokkal jelezzük, így különböztetünk meg Nectaris-korszakot, Imbrium-korszakot, Eratoszthenészi-kort, Kopernikuszi-kort.
A becsapódások mellett a késői nagy bombázás korszakát követően, az imbriumi-korban – 3,5-3 milliárd évvel ezelőtt – a vulkanizmus is komoly szerepet játszott a felszín kialakításában. A hatalmas, több száz kilométer átmérőjű medencéket kialakító becsapódások az adott helyeken nagyon levékonyították a kérget és így a vékony, töredezett kőzetrétegen át könnyen fel tudott törni a mélyből az olvadt kőzet. A hatalmas lávafolyások bazaltfolyamai 100-200 millió év alatt feltöltötték a nagy becsapódásos medencéket és így megszülettek a holdtengerek, a marék. Az óriási becsapódási kráterek szélén felgyűrődött, összetöredezett kőzetlemezek pedig, miután magát a medencét és a lemezek réseit kitöltötte a láva, hegyláncokként maradtak hátra. A lávafeltörések közül a legutolsó az eddig elfogadott 1 milliárd évvel szemben mintegy 50-100 millió évvel ezelőtt történhetett.
A Hold a Föld–Hold rendszer tömegközéppontja körül kering. Egy Föld körüli keringést a háttérben levő csillagokhoz viszonyítva 27,32 nap alatt tesz meg, ezt nevezzük sziderikus keringési időnek. Mivel azonban mindeközben a Nap körül is kering a Hold, ezért egy kissé tovább tart, hogy ugyanabba a fényfázisba térjen vissza. Ez az idő 29,53 napig tart, ezt nevezzük szinodikus keringési időnek. Az anomalisztikus hónap 27,55, a drakonikus hónap 27,21 nap. Kísérőnk keringési síkja nem a földi egyenlítő, hanem az ekliptikához közeli, azzal kb. 5,15°-os szöget zár be.
A Hold tömege a Föld tömegének csak 1/81 része, ezért a rendszer közös tömegközéppontja a Föld gömbjén belülre esik, az ábrán piros kereszttel jelölt mélységbe. Az a jelenség, hogy a Föld saját középpontja is kering ekörül a pont körül, jelentős hatással van a dagálykúpok magasságára is.
Napjaink elfogadott tudományos vélekedése, hogy a Hold hatalmas szerepet játszott az élet kialakulásában. Az általa keltett apály és dagály a tengerpartok mentén ugyanis elősegítette a vízből kijutó szárazföldi életformák megjelenését.
A tengerparton élők, nyaralók számára ismert jelenség a tenger vízszintjének ritmikus emelkedése, apadása. Az árapály azonban ennél sokkal bonyolultabb jelenség, és nemcsak a tengerek vízszintjére hat, ám a köztudat helyesen köti a Holdhoz. A Hold gravitációs vonzásának hatására a földfelszín Hold felé mutató részei kissé megemelkednek (a tengervíz a leginkább, mivel a folyékony testek könnyebben változtatnak alakot erőhatásra), hullámhegyet alkotnak, az előtte és mögötte 90°-ra fekvő területek pedig kissé lesüllyednek. A hullámhegyet hívjuk dagálynak, a hullámvölgyet apálynak. A jelenségben még a Nap vonzása is szerepet játszik, ám annak hatása csak mintegy 1/3-a a Holdéhoz képest. (A dagálykúp akkor a legmagasabb, amikor a Nap–Hold–Föld ebben a sorrendben, egy egyenesen helyezkedik el, és a gravitációs hatások erősítik egymást, ilyenkor az apály is alacsonyabb. Erre újholdkor kerül sor.) Az árapály a földfelszínre gyakorolt hatása mellett visszahat az egész Föld–Hold rendszerre is. A Föld forgása lassul tőle, számítások szerint 100 évente 2,9 másodperccel, amely addig fog folytatódni, amíg a Föld forgási és a Hold keringési ideje ki nem egyenlítődik. Számítások szerint ez 1,6 milliárd év múlva következik be, amikor egy nap 55 nap hosszú lesz és a Hold is ennyi idő alatt kerüli meg a Földet. Ekkor a Hold a Földnek csak egy oldaláról lesz látható és adott helyen mindig ugyanott lesz megfigyelhető az égbolton. A Föld lassuló tengelyforgása mellett az árapály hatására a Hold folyamatosan távolodik a Földtől, évente 3,8 centiméteres sebességgel.
Köztudott, hogy a Holdnak mindig ugyanaz az oldala fordul a Föld felé. Ez azonban csak közelítőleg igaz. Az ettől való eltérést, azaz a Hold keringése során megfigyelhető billegését librációnak nevezzük. A libráció miatt a Hold felszínének kb. 59%-a bukkan elő valamikor a keringési periódus során, azaz csak 41% van mindig a túloldalon. Ha azonban mindig tökéletesen ugyanaz az oldal fordulna felénk, akkor ez az arány szinte pontosan 50-50% lenne (49,8-50,2%) A Holdnál egyszerre figyelhető meg optikai (azon belül a mozgás irányát tekintve hosszúsági és szélességi), illetve fizikai libráció.
A hosszúsági librációt az égitest ellipszis alakú pályája okozza. Mivel a Hold tengely körüli forgása állandó, viszont pályája ellipszis alakja miatt a keringési sebessége változó, ezért földtávolban lelassul és ekkor a nyugati oldalon mutat meg a túloldalából 7,9°-ot, földközelben pedig felgyorsul és a keleti oldalon láthatunk ugyanannyit a túloldalból.
A hosszúsági librációt növeli a napi parallaxis: amikor a Hold felkel, akkor a nyugati széléből látunk többet, amikor lenyugszik, akkor a keletiből, mivel a földi megfigyelő a Föld forgása következtében más irányból (a földrajzi helyétől függően több ezer kilométerrel távolabbról) látja a Hold felszínét.
A szélességi libráció oka, hogy a Hold keringési síkja 5°-os szöget zár be az ekliptikával; és mivel a forgástengelye a keringés során párhuzamos marad önmagával, emiatt hol kissé felülről, hol pedig kissé alulról látunk rá.
Ezzel szemben a fizikai libráció nem látszólagos, hanem valóságos mozgás, himbálózás. Az égitest egy nagyon kis mértékű rezgő mozgást is végez egy egyensúlyi állapot körül. Ha a két égitest tömegközéppontját összekötő egyeneshez viszonyítjuk az égitestek mozgását, akkor a Hold ehhez az egyeneshez képest 0,5 szögpercnyi periodikus eltérést mutat keleti és nyugati irányban, a hossztengelye mentén.
A Hold sajátos mozgása miatt a Hold felszínén tartózkodó megfigyelő számára a Föld látszólagos mozgása az alábbi módon írható le:
Egy holdhónap során a Föld látszólagos mérete kissé változik, mert a Hold pályája nem tökéletes kör; emiatt a Föld néha közelebb van (és úgy tűnik, nagyobb), és néha távolabb (ilyenkor úgy tűnik, kisebb) minden holdhónap során.Mivel a Hold pályája körülbelül 5°-os szöget zár be az ekliptikával, ezért keringése során a Föld holdhorizont feletti magassága változik; a pólusok közvetlen környezetében a Föld lassan emelkedni látszik, majd pedig lemegy a horizont alá a holdhónap során.Fontos megjegyezni, hogy a Föld is keresztülmegy egy teljes fázis-soron minden holdhónapban. „Teliföld” van újholdkor, és „újföld” teliholdkor, más szóval a Föld és a Hold fázisai pontosan ellentétesek egymással.
A Hold felszínét kráterek borítják. Ezeknek a krátereknek nagy része meteoritbecsapódások során jött létre, valószínűleg a Naprendszer korai időszakában, de a mai napig folytatódik a kráterképződés. Kráterszámlálások szerint a felénk néző oldalon mintegy 30 000 darab 1 km-nél nagyobb átmérőjű kráter van. Ettől a helyszíni megfigyelések szerint sokkal több becsapódási krátert számlál a holdfelszín, ám a földi távcsövek felbontóképessége idáig terjed. A kisebb kráterek az 1 km alatt akár a centiméteres méretig terjednek, hisz számottevő légkör hiányában a legkisebb kozmikus test is képes lejutni a felszínre és krátert vájni.
A Hold teljes felszínét – a krátereket, a hegyeket, síkságokat – regolit borítja 4-5 méter vastag rétegben, ami akár 15 méter is lehet a régebbi térségben. A regolit nem más, mint púder finomságúra őrlődött holdpor, a felszín kőzeteinek a mikroszkopikus becsapódások által porrá őrölt felső rétege. A regolitképződés egy speciális eróziós folyamat, amely a holdi időjárás hatására jön létre. Az éjszakai –180 °C és a nappali +140 °C között ingadozó hőmérséklet komoly hőterhelést jelent a kőzeteknek, segítve a mállást. Emellett folyamatosan záporozik a kozmikus por a felszínre, amely akár 20–30 km/másodperces mikrobecsapódásokat jelent, valamint a napszél (folyamatos, nagy sebességgel áramló részecskebombázás) is éri a Nap felé forduló felszínt. A több milliárd év alatt ezek együttes hatása púderfinomságúvá őrölte a felszín felső néhány centiméterét. A rendkívül laza felszíni réteg az Apollo-program űrhajósai számára sok nehézséget okozott: rátapadt a ruhára, később a holdjáróra (sötétre színezve megnövelte a hőelnyelését és a hűtőrendszer hőterhelését), de jól lehetett járni rajta.
A Földről megfigyelve két markánsan elkülöníthető felszíni forma bontakozik ki. A sötét foltokat alkotó területek és a többségben levő világosabb vidékek. Az előző korokban (amikor a technikai lehetőségek korlátossága miatt nehézségekbe ütközött a valódi felszíni formák meghatározása) a sötét területeket tengernek – latinul: mare –, a világosakat pedig szárazföldnek – terra – nevezték el. A mare területek általában hatalmas, becsapódások által vájt medencék, amelyek 3,9-3,6 milliárd évvel ezelőtt keletkeztek és amelyeket a mélyből feltörő bazaltláva töltött fel (a bazalt sötétebb színe miatt látjuk ezeket a területeket sötétebbnek). A világosabb területek az ősi holdkérget képviselik, amely a bolygótest lehűlése során szilárdult kéreggé. Ez a felszíni forma még akkor jött létre, amikor a bolygótest olvadt volt és a nehezebb anyagok lesüllyedtek, hátrahagyva a könnyű elemekben (például alumíniumban) gazdagabb anyagokat, amelyek megszilárdulva világosabb színű kőzeteket adnak. Érdekes, hogy holdtengerek szinte kizárólag a Föld felé néző oldalon helyezkednek el, a túloldalon egyedül a Ciolkovszkij-kráter tekinthető mare területnek, ám az is csak jelentéktelen kis kráter az innenső oldal hatalmas holdtengereihez képest.
A legjelentősebb felszínformáló erő a becsapódásos kráterképződés. A legnagyobb kráterek hatalmas medencéket alkotnak. A mérések szerint a Hold (és egyben az egész Naprendszer) legnagyobb azonosítható becsapódásnyoma a Déli-Sark-Aitken medence. Ez a Hold túloldalán helyezkedik el a déli sark és az egyenlítő között, 2240 km-es átmérővel. A medencét a későbbi korok becsapódásai számtalan új kráterrel írták felül, így azonosítása is műholdas mérésekkel sikerült. A legnagyobb, más becsapódások által még nem erodált kráter a Bailly, amelynek átmérője 295 km, mélysége 3960 m. A hatalmas becsapódások erejétől az ősi holdfelszín több helyen hegységekké gyűrődött fel, általánosak a nagy medencék partján körbefutó hegyláncok. A legmagasabb hegységek a déli sark közelében vannak, magasságuk eléri a 6100 métert.
A Hold nagy területeit borító sötét foltok megszilárdult láva alkotta síkságok. A korai csillagászok úgy hitték, hogy tengerek és óceánok, ezért latin nevük máig "mare" (tenger) és "oceanus" (óceán). A szabad szemmel látható tengerek: Mare Tranquillitatis (Nyugalom tengere), Mare Serenitatis (Derültség tengere), Mare Fecunditatis (Termékenység tengere), Mare Vaporum (Párák tengere), Mare Humorum (Nedvesség tengere), Mare Imbrium (Esők tengere), Mare Nectaris (Nektár tengere), Mare Crisium (Veszélyek tengere), Mare Nubium (Felhők tengere), Mare Frigoris (Hidegség tengere), Oceanus Procellarum (Viharok óceánja).
A Hold a Földhöz (és a Naprendszer nagyobb, gömb alakot felvett égitestjeihez) hasonlóan differenciálódott égitest, szerkezetében geokémiailag elkülöníthető kéreg, köpeny és mag létezését figyelték meg kutatók. A mai bolygókeletkezési elméletek szerint a csillagokat övező akkréciós korongokban levő anyag folyamatos ütközések során áll össze bolygócsírákká, majd végül bolygókká. A Hold az őt a Föld testéből kiszakító ütközés, majd a Föld körüli pályára állt anyag akkréciója során rengeteg ütközést szenvedett el, amelynek során hatalmas energiamennyiség szabadult fel. Ez elegendő volt, hogy a kőzeteket megolvassza. Az ily módon folyékonnyá vált test gömb alakot tudott felvenni (az űrben, súlytalanságban minden cseppfolyós test gömb alakot igyekszik felvenni). Emellett a folyékony testben a planetáris differenciáció során a nehezebb fajsúlyú anyagok lesüllyedhettek, míg a könnyebbek a felszínen maradtak. Később a magma elkezdett lehűlni és szilárd kéreg alakult ki a felszínen maradt könnyebb elemekből. Az Apollo-program helyszíni mintavételei a holdfelszínen olivint és piroxéneket talált, mint a kéreg fő alkotóelemeit, alátámasztva a fenti hipotézist. Az Apollo–15 pedig anortozitot talált, egy nagyon könnyű kristályos kőzetet, amely kétségtelenné tette a szakaszos lehűlés közbeni kristályosodás és a kémiai differenciálódás elméletét. A fizikai differenciálódást - az szilárd és olvadt részek meglétét – elsősorban a felszínen végzett szeizmológiai mérésekkel támasztották alá.
A Hold kérge egyenetlen vastagságú. A Föld felé néző oldalon 19 km vastag (amely alig marad el a földi kéreg átlagos vastagságától), míg a túloldalon 50–60 km vastag. Kőzettani szempontból a holdtengereket főként bazalt uralja, míg a felföldeket breccsa – a becsapódások során keletkező kőzet, amely többféle kőzet és holdpor összeolvadásával jön létre a becsapódások kataklizmájában.
A Hold kérgében az északi pólus krátereiben, ellentétben az égitest többi részével, a Csandrajáan–1 űrszonda talált vizet (pontosabban amerikai gyártmányú spektrográfja a hidrogén- és oxigénatomok közti kémiai kötést azonosította). Hasonló eredményeket publikált két másik űrszonda, a Föld-Hold rendszert távolabbról vizsgáló Deep Impact, valamint a korábban, a Szaturnusz felé vezető útján a Hold mellett elrepült Cassini űrszonda kutatócsoportja is. A víz eredete egyelőre nem tisztázott, elképzelhető, hogy az évmilliárdokkal ezelőtt, a késői nagy bombázás idején becsapódott üstökösöket alkotó vízjég maradt meg az örökké árnyékban lévő kráterek fenekén, de az sem kizárt, hogy a napszélben a felszínre záporozó protonok (hidrogénatom-magok) léptek kémiai reakcióba a felszíni kőzetek oxigénjével. A víz összmennyiségét mintegy 600 millió köbméterre becsülik.
A köpeny is két részre osztható, felső köpenyre és alsó köpenyre. A felső köpeny szilárd, az alsó pedig részlegesen olvadt. A köpeny összesen kb. 1200 km vastag, ennek hozzávetőleg a fele teszik ki az olvadt részt. A felső köpeny legalsó részén pattannak ki a Hold saját rengései (havi átlagban 100 alkalommal). E rengéseket főként a Föld–Hold rendszer keringésének változásai, gravitációs hatások váltják ki. A Hold azonban szeizmológiailag rendkívül csendes égitest: a rengések összenergiája tízmilliószor kisebb, mint a Földön mért egy évi összes földrengés energiája. A rengéshullámok a különböző fizikai állapotú és kémiai összetételű anyagokban eltérően terjednek. A köpenyben a rengéshullámok alig gyengülnek, ez a magas hőmérséklet, vagy a víz hiányára utal (a rengéshullámok víz, vagy nagy hőmérsékletű kőzetben erőteljesen lassulnak). Azaz összességében a Hold geológiailag holt égitest.
A köpeny anyaga főként oxigént, szilikátokat, magnéziumot, vasat, kalciumot és alumíniumot tartalmaz. Emellett nyomokban titán, urán, tórium, kálium és hidrogén is található a köpenyben. Ezen anyagok globális jelenlétét főként a Lunar Prospector és a Clementine űrszonda megfigyelései mutatták ki.
Az égitest magja meglehetősen kicsi. A szeizmológiai mérések maximum 450–500 km-es átmérőjű mag létezését mutatták ki. A mag a köpenyhez hasonlóan szintén két részből áll: a belső mag úgy 150–160 km-es lehet és szilárd, míg a külső mag maximum 300–350 km-es vastag, olvadt kőzetből álló rész. A mag főként vasból és kénből épül fel. A mag mérete a bolygótest átmérőjének hozzávetőleg negyede, míg ugyanez az érték a Föld esetében 54%.
A Hold átlagos sűrűsége 3346,4 kg/m³, ezzel az Io után ez a második legnagyobb sűrűségű hold a Naprendszerben. A kőzeteinek összetétele alapvetően megegyezik a Földével, kivéve a víz hiányát és a relatíve kevés vas jelenlétét.
A Hold domborzatának teljes körű vizsgálatát a NASA Clementine szondája végezte Hold körüli pályán keringve. Ezen megfigyelések részét képezte a felszín lézer magasságmérővel történő letapogatása, amelynek révén ma a teljes holdgömbről rendelkezünk egy részletes topográfiai térképpel (40 m-es felbontással).
A Hold domborzatát két alapvető felszínformáló erő befolyásolta az idők során. A mai felszín kialakulásáért legfőképpen a meteoritok becsapódása felelős, de a főként ezek nyomán végbement vulkanikus tevékenység is jelentős szerepet játszott benne. A megfigyelések alapján öt fő felszíni formát különböztetünk meg:
Körülsáncolt síkságok: ezek a legtöbb esetben a mare területekkel azonosak. Egy-egy hatalmas becsapódás nyomán keletkeztek, a legtöbbjük a Nagy Bombázás időszakában keletkezett, amikor akár kilométeres nagyságú sziklatömbök ütköztek a Holddal. Ezekben a kataklizmákban óriási energiák szabadultak fel, mélyen felszaggatva a felszínt. A becsapódások természetéből fakadóan ezek a hatalmas medencék kör, vagy sokszög alakot vettek fel függően a becsapódó test sebességétől és becsapódási szögétől. Később az elvékonyodott kérgen keresztül a köpeny anyaga tört fel bazaltláva formájában és sima felületet alakított ki a becsapódásos medence közepén. (Később a lávasíkságokon csak kisebb becsapódások történtek és kevés helyen töri meg nagy kráter, vagy más a sima felületet).
Gyűrűhegységek: a lávasíkságok logikai párjai, a hatalmas becsapódási medencék mentén végigfutó, gyűrű, vagy körív alakú hegységek. Egy-egy becsapódás során több köbkilométernyi anyag dobódott ki, de a kráter szélén már nem hatott akkora erő, hogy kidobja az anyagot, hanem csak összetördelte a kéreg kőzeteit és a hatalmas, törött kőzettáblákat felgyűrte. Ezek a felgyűrt kőzettáblák alkotnak hegyláncokat (például Montes Apenninus, Montes Caucasus, Montes Carpatus). A felgyűrt, összetöredezett táblák közé befolyt láva pedig megannyi zegzugos kis völgyet képez minden lávasíkság-gyűrűshegy találkozásnál. A hegyek magassága a környező síksághoz képest eléri a 6 000 métert.
Kráterek: a nagy medencéken kívül számtalan kisebb-nagyobb kráter szabdalja a felszínt. A nagyobbak elérik a 200-300 kilométer átmérőt. A régebbiek erősen erodálódtak, más, későbbi becsapódások részlegesen felülírják, betemetik őket, a lávafolyamok elsimítják, az újabbak pedig élesen rajzolódnak ki a környezetükből. A kevésbé erodálódott krátereken nagyszerűen tanulmányozható a becsapódások fizikája: a kráter falai teraszosan megsüllyednek a keletkező lökéshullám hatására, és jó néhány kráterben központi csúcs keletkezik. Néhány kráter esetében a kidobódott anyagból sugársávok jönnek létre, ezeket sugaras krátereknek is nevezik.
Hasadékvölgyek: a lávasíkságokon keletkező felszíni formák. Keletkezésük többféle lehet:
Sinus-rianások: az ilyen hasadékok általában a Földön is megfigyelhető lávacsatornák, amelyek teteje később beomlott. Fő jellegzetességük, hogy kacskaringósan húzódnak keresztül egy-egy sík lávaterületen (legszebb példa rá a látható oldal északnyugati részén lévő Schröter-völgy).
Radiális hasadékok: ezek általában a láva lehűlésekor keletkeznek, amikor a megszilárduló kőzet összehúzódik és meghasad (Vallis Alpes – Alpesi völgy).
Vetődések a belső erők által létrehozott süllyedések, amelyek nem teknőszerűek, hanem csak az egyik oldalon magasodik több száz méter magas sziklafal (Rupes Recta).
Dómok: általában néhány száz méter magas, akár 10–15 km átmérőjű, kerek „dombok”, soknak a tetején akár 1000 méter átmérőjű bemélyedések láthatóak. Általános vélekedés szerint ezek a holdi vulkanizmus megnyilvánulásai, a voltaképpeni kialudt holdi vulkáni kúpok.A Hold domborzatának további különlegessége, hogy az innenső oldal átlagosan 1,9 km-rel alacsonyabb, mint a túloldal. Ez főként azért lehet, mert egy valamilyen még nem tisztázott okból a kéregvastagság az innenső oldalon csak harmada a túloldalinak. A felszín legmagasabb és a legalacsonyabb pontja közötti különbség 16 km.
A Hold volt az első olyan égitest, amelyre alkalmazták a rétegtan Földön kifejlesztett, de más égitestre kiterjesztett axiómáit (Shoemaker és mtsa, 1962, Wilhelms, 1970a, 1970b, Wilhelms és mtsa, 1971). A kőzettestek tulajdonságait, az átfedési viszonyokat először fotometriai úton, távcsöves fényképfelvételekről, majd űrfelvételekről állapították meg.
A rétegtani térképező munka egyik összefoglalása a Hold rétegtani oszlopa, amit lépcsőzetes piramis formájában mutatunk be. Ebben fölsoroljuk a Hold fő rétegtani emeleteit, amelyek a kőzetképződés nagy korszakaival párhuzamosíthatók.
A Holdon legfiatalabb képződményei a sugársávos kráterek (kopernikuszi emelet), amiket lejjebb a még mindig fiatalosan tagolt morfológiájú, de már sugársáv nélküli kráterek (eratoszthenészi emelet) váltanak fel. Mindkét fiatalabb emelet rétegei többnyire csak kráternyi foltokban tűnnek fel, bár előfordulnak eratoszthenészi marék is (és a Tycho- vagy a Kopernikusz-kráter sávjai is messzire nyúlnak, amit különösen telihold idején láthatunk jól). A foltnyi rétegtani egységek alatt két, nagy kiterjedésű kőzettesteket alkotó emelet következik:
az idősebb nektári emelet, amit a Nektár-medencéből írtak le.Legalul a krátermezőkkel borított terravidékek prenektári emelete fekszik.
Imbriumi (az Imbrium-medence kialakulásától: kidobott takarók, mare elöntések),
Prenektári (minden korábbi kőzettest).A Hold sztratigráfiai térképezése tette lehetővé, hogy az Apollo-programban begyűjtött holdkőzeteket elhelyezhessék az égitest fejlődéstörténetében.
Kísérő égitestünk gravitációs mezejének fő sajátosságait az ún. masconok jelentik, azaz a Hold gravitációs mezeje nem homogén. A Hold körül keringő szovjet és amerikai szondák mérései meglepő módon tömegkoncentrációkat, „csomókat” jelöltek a Hold testében, ami miatt a gravitációs mezőben is anomáliák figyelhetők meg. Ez főként a Hold körüli pályán keringő űrhajók keringésében doppler mérésekkel észlelt rendellenességekből vezethető le. Nagyobb masconok a Hold innenső oldalán találhatóak, főként a nagy becsapódások, holdtengerek közelében, a túloldalon csak elszórtan és kisebb masconok vannak. (Ez utóbbi azonban csak nagyobb hibaszázalékkal elfogadott felfedezés, mivel a Hold túloldalán repülő űreszköz doppler-észlelésére nincs mód földi eszközökkel).
A nagy becsapódásnyomokkal való egyezőség felveti a masconok eredetének egyszerű magyarázatát: a feltörő kemény (sűrű szerkezetű) kőzet, a bazalt nagy koncentrációban való jelenléte lehet a jelenség magyarázata. Azonban a legnagyobb bazalttenger, az Oceanus Procellarum esetében egyáltalán nincs jele gravitációs anomáliának, míg sok, kisebb csomónál sincsenek ilyen egyértelmű jelek (például nincs bazalt a környéken), ezért a maguknak a becsapódásoknak is nyilvánvaló közük lehet a tömegkoncentrálódásokhoz (ilyen lehet a becsapódó test holditól eltérő sűrűségű anyaga, vagy a becsapódás energiája által összepréselt kőzetek miatt).
A tömegcsomókat előszor a Lunar Orbiter szondák detektálták, amikor az Apollo-programhoz végeztek megfigyeléseket az emberes űrhajók pályájához, leszállásához szükséges számításokhoz. Legutoljára pedig a Lunar Prospector szállított adatokat kisebb, eddig felfedezetlen masconokról.
A Földéhez hasonló mágneses mező létéről nem beszélhetünk, azonban gyenge, helyi jellegű mágneses terek megtalálhatók voltak a helyszíni vizsgálatok során. A Hold mágneses mezejének legfőbb jellemzője, hogy nem dipól jellegű (nincs globális északi és déli mágneses irány). Ez azt mutatja, hogy az olvadt kőzetet keringető mag kicsi és nem alakult ki vagy leállt benne a mágneses mezőt gerjesztő dinamó. A helyi mezők eredete ezért kérdéses. Az egyik elmélet szerint az égitest fejlődéstörtének elején még működött az a belső dinamóhatás, amely globális mágnesességet hozott létre, és a most megfigyelhető helyi mezők ennek a régen volt globális mezőnek a maradványai. Ezt azonban erősen kérdésessé teszi a Hold magjának kis mérete, azaz annak a lehetősége is igen kicsi, hogy a múltban nagyobb lehetett az olvadt anyag körforgásának „meghajtása”. Egy másik elmélet szerint a mágneses jelenségek inkább a becsapódásokhoz kapcsolódnak. Ennek az elméletnek azonban nincsenek a működési mechanizmusokat illető kidolgozott alapjai, csak az támasztja alá, hogy a mágneses területek sok esetben a nagy becsapódásokkal átellenben helyezkednek el a Hold testében.
A közhiedelemben úgy él, hogy a Holdnak nincs légköre. Földi értelemben ez valóban igaz, ám némi kigázolgásból származó rendkívül ritka légkör megfigyelhető a felszíne felett. A Hold tömegvonzása kicsi, a felszínén az első kozmikus sebesség csak egynegyede a földinek. Emiatt a könnyebb atomok (hidrogén, hélium) már a napsugárzástól nyerhetnek annyi energiát, hogy elszökjenek a felszínről, illetve a napszél energiája is elegendő, hogy magával sodorja ezeket az illékony elemeket. A Holdnak mégis van néhány nehezebb elemből álló, alig mérhető atmoszférája. A gázanyagok forrásául két fő jelenség szolgál. Az egyik a kéreg és a köpeny anyagában végbemenő radioaktív bomlási folyamatok nyomán létrejövő radon kigázolgása. A másik pedig a folyamatos bombázás miatt a felszín kőzeteiben levő gázanyag kiszabadulása. Az Apollo-program ALSEP műszerállomásainak mérései alapján köbcentiméterenként 200 000 molekula sűrűségű légkört mutattak ki a kutatók. Összehasonlításul ez 100 trilliószor (1020) ritkább a földi légkör sűrűségénél. Földi megfigyelésekkel sikerült kimutatni a légkörben káliumot és nátriumot, a radon jelenlétét pedig a Lunar Prospector szonda mérései mutatták ki.
A több – sokszor véletlenszerű – forrás miatt a légkör összetétele nem állandó. Ez egyrészt a bolygó felszínéig akadálytalanul eljutó, Napból származó ibolyántúli sugárzás miatt van, mivel a sugárzás lassan ionizálja a légkör atomjait, majd a napszél ezeket az ionokat is magával sodorja. Másrészt pedig a becsapódások nyomán hol ilyen, hol olyan gázok szabadulnak fel és töltik fel a ritka légkört. A légkört az Apollo mérések összesen, átlagosan 10 000 kg-ra teszik.
2016-ban japán kutatók a Kaguja szonda mérései alapján a Földről származó oxigén jelenlétét mutatták ki a Hold felszínén. A napszél a Hold felszínét öt nap kivételével folyamatosan bombázza. Ez az öt nap akkor van, amikor a Föld a Nap és a Hold közé kerül. Ilyenkor a Föld magnetoszférája mintegy leárnyékolja a napszelet a Hold irányába, a napszél viszont a Föld légkörének felső rétegéből oxigénionokat képes magával sodorni, amik eljutnak a Hold felszínére. A kutatók szerint ez a folyamat legalább 2,5 milliárd éve zajlik.
A Holdnak nincs saját fénye, csak a Nap fényét veri vissza. A Föld körüli keringése során a megvilágítottsága állandóan változik a Nap–Föld–Hold rendszer pozícióinak változása miatt. A köznyelv szerint a Hold megtelik, majd elfogy. A holdfázisok újholddal kezdődnek, ekkor a Hold a Nap és a Föld között helyezkedik el és pontosan a túloldalát világítja meg a Nap. Az „új” holdat nem látjuk, mert szorosan a Nap közelében van, és a napfényes ég lehetetlenné teszi az észlelését. Nagyjából egy hét alatt egyre növekedve éri el az első negyedet, amikor a Föld–Hold–Nap rendszer pontosan derékszöget zár be egymással (ilyenkor a Hold felénk eső oldalának felét látjuk, a keleti félgömb – a holdkorong jobb oldala – fényes, a bal oldala árnyékban van). Mivel minden nap kb. 50 perccel később kel és nyugszik, egyre többet látható a már sötét égbolton. Újabb egy hét elteltével következik a telihold. Teliholdkor a Föld kerül körülbelül a Nap és a Hold közé és a felénk eső oldalt éri a napsugár, a holdkorong teljessé válik (Ha a Föld pontosan a Nap és a Hold közé esik, akkor holdfogyatkozásról beszélünk). Ezután a Hold elkezd fogyni, egy hét múlva következik be az utolsó negyed, újra derékszöget zárnak be egymással az égitestek, csak az első negyedhez képest a Hold keringési pályájának túloldalán. A megvilágítás éppen ellenkező az első negyedhez képest, a „félhold” a nyugati oldalon – a bal oldalon – fényes és a jobb oldalin árnyékos. Egyre később kel, egyre közelebb a hajnalhoz, végül a negyedik hét végén teljesen elfogy a Hold, és eljut az újhold állapotba, ahol a ciklus újra kezdődik. Ez a ciklus átlagosan 29 nap 12 óra 44 perc alatt megy végbe, ez a szinodikus holdhónap hossza.
A holdfázisok időpontjai, így a teliholdak és újholdak is évekre előre pontosan kiszámíthatók.A mindenkori megvilágított és a sötét rész határa a terminátor. Ennek közelében láthatóak a legjobban a Hold felszíni alakzatai, kráterei.
Ha a Hold korongja nem teljes, nem mindenki tudja rögtön megállapítani, hogy fogyóban van-e a Hold vagy növekvőben. Az újhold vékony sarlója és a fogyó Holdé csak abban különbözik, hogy domborodásuk ellenkező irányba mutat. Az északi féltekén az első negyed mindig jobbra mutat a domború oldalával, az utolsó negyed ellenben balra (a déli féltekén éppen fordítva). Hogyan jegyezzük ezt meg, hogyan állapíthatjuk meg hiba nélkül, melyik Hold merre néz? Emlékezőtehetségünk segítségére a magyar nyelvben a holdsarlónak a D illetve a C betűhöz való hasonlóságát használhatjuk fel a Dagad (Duzzad) és Csökken szavakkal.
A latinban ugyanezekkel a betűkkel éppen a fordított értelmű szavak kapcsolhatók össze: crescit = növekszik, decrescit = csökken (lásd például a Carmina Burana híres Fortuna-kórusának sorát: Semper crescis, aut decrescis, vita detestabilis, azaz: „mindig dagadozol vagy csökkensz, utálatos élet ez”). Többek között ezért is (illetve a mágikus hiedelmekkel való kapcsolata miatt) emlegetik a holdat latinul „hazug”-nak (Luna mendax).
E szabályt azonban csak az északi féltekén alkalmazhatjuk. Ausztráliában például fordítva áll a dolog, sőt még az északi féltekén is alkalmatlan lehet a fenti szabály, nevezetesen az Egyenlítőhöz közelebb eső szélességi körökön. Már a Krím-félszigeten és a Kaukázusban is megfigyelhető, hogy a sarló erősen oldalt dől. Egészen közel az Egyenlítőhöz a láthatáron lebegő Hold már szinte csónaknak tűnik fel, amely a vízen himbálódzik; ezért mesélnek az arab mesék a Hold csónakjáról.
Ha nem akarunk tévedni a Hold fázisaiban, csillagászati jelenségektől kell tanácsot kérnünk. A növekvő Holdat este látjuk a nyugati égen, a fogyó Holdat reggel látjuk a keleti égen. Az első negyed délben kel és éjfélkor nyugszik le, míg az utolsó negyed esetében ez fordítva van.
A Hold a Naptól kapja a fényét és ezért a holdsarló kidudorodó részének természetesen a Nap felé kell fordulnia. A holdsarlót egyébként nem két félkör, hanem egy félkör (ez a külső ív) és egy fél ellipszis (amely a Hold megvilágított részének határa perspektívában, ez a belső ív) határolja.
A holdfelszín albedója rendkívül alacsony (0,12), mégis rengeteg fényt ver vissza. Ezért újhold előtt, vagy után, amikor a felénk eső félgömb legnagyobb része árnyékban van, akkor is láthatjuk a Hold gömbjét. Ilyenkor a sokkal nagyobb fényvisszaverő képességű és felületű Föld éppen „teliföldet mutat” a Hold felé, rengeteg fényt sugározva a Hold felé, amely egy kis részét visszaveri. Ezt érzékelhetjük halvány derengésként és ezt a jelenséget hívjuk hamuszürke fénynek vagy földárnyéknak.
A Föld körül keringő Hold pályája az ekliptikával 5,15°-os szöget zár be, ezért csak időnként kerülhet olyan kitüntetett térbeli helyzetbe, amikor napfogyatkozást, vagy holdfogyatkozást figyelhetünk meg. Az ábrán a 2-es és 3-as helyzet a napfogyatkozást (és egyben újholdat), az 1-es és 4-es helyzet a holdfogyatkozást szemlélteti. A Föld másik két helyzete a holdfázisokat mutatja. Nap-Föld-Hold sorrendű a telihold, Nap-Hold-Föld sorrendű elhelyezkedés az újhold szemléltetése.
Napfogyatkozás akkor jöhet létre, amikor a Hold keringése során néhány percre pontosan a Föld és a Nap közé kerül, azaz újholdkor. Ilyenkor a Hold árnyékot vethet a földfelszínre, amit a lent álló szemlélő úgy él meg, hogy az égbolton a Nap helyén egy sötét lyuk keletkezik, amelyet a fénylő napkorona övez. A fogyatkozás lehet teljes, gyűrűs vagy részleges, és csak a Föld szűk területéről látható.
Ebben a jelenségben a Föld kerül a Nap és a Hold közé és árnyékot vet az utóbbira. Ez esetben is többféle típust figyelhetünk meg; az ismertebbek a teljes és a részleges holdfogyatkozás. A holdfogyatkozás ritkább, mint a napfogyatkozás, de a Föld egy adott pontjáról nézve gyakrabban látható, mert a holdfogyatkozás egyidejűleg mindenhol látszik, ahonnan a Hold éppen látható.
A Hold nemcsak a Nappal és a Földdel kerül különleges helyzetekbe keringése során, hanem az összes többi égitesttel, amely az ekliptika mentén (a Hold +/-5°-os keringési síkjában) láthatók. Égi kísérőnk kb. 0,5°-nyit takar ki az égboltból. Mozgása során csillagokat vagy bolygókat takar el időről időre. Ezt a kitakarást, a csillagok, vagy bolygók „fogyatkozását” nevezzük okkultációnak, holdfedésnek.
A Hold megfigyelésével, a holdciklusok magyarázatával a távcső feltalálása előtt is foglalkoztak a tudósok. Galileo Galilei a saját maga készítette távcsővel való megfigyeléseiről 1610-ben számolt be a Siderius Nuncius című könyvében. Megfigyelte például, hogy félhold idején a sötét területen is vannak világos pontok. Ezek jelenlétét azzal magyarázta, hogy a Holdon is vannak hegyek és ezek csúcsát a Nap megvilágítja. Megmérte a világító pontok távolságát a sötét-világos határvonaltól és ebből becslést adott a hegyek magasságára is.A 20. században a rádiótechnika kialakulásával lehetőség nyílt a Hold rádióhullámokkal történő vizsgálatára is. 1946. január 10-én az amerikai hadsereg Diana-projekt(wd) fedőnevű kísérlete sikeresen detektált a Holdra sugárzott és onnan visszaverődött radar-impulzusokat. Néhány héttel később, február 6-án a Bay Zoltán vezette magyar csoport is kimutatta a radarhullámok visszaverődését a Holdról. Az eredmények hatására alakult ki és indult fejlődésnek a csillagászat új ága, a radarcsillagászat.
Az űrkorszak beköszöntével egyre bonyolultabb automata szondákkal történt a felderítés (Luna, Pioneer, Ranger, Surveyor, Lunar Orbiter stb.).
A kezdeti űrszondás próbálkozások nem annyira felfedezési, mint inkább politikai célúak voltak. Ennek keretében a Szovjetunióban megkezdték a Luna-programot, míg az Egyesült Államokban a Pioneer-programot. Mindkettő célja a Hold volt – és az, hogy megelőzzék egymást. Végül a Luna-program lett a győztes: három eltitkolt sikertelen indítás után a Luna–1 érte el először a Holdat 1959. január 4-én, amikor 6000 kilométerre repült el mellette, majd a Luna–2 csapódott először a holdfelszínbe 1959. szeptember 14-én és a Luna-3 készítette az első fényképeket a Hold túloldaláról 1959. október 4-én. A Pioneer-program holdi becsapódásra tervezett első három szondája szintén kudarcot vallott és visszazuhant a Földre, mire a Pioneer–4 1959. március 4-én választ adott a Luna–1 teljesítményére. Az amerikaiak nem is próbálkoztak tovább ezzel a szondatípussal, hanem Ranger néven új eszköz tervezésébe fogtak és a Hold felszínének fotózását, illetve a becsapódást már ezzel akarták végrehajtani. A Ranger-program szondáinak a tervek szerint el kellett érniük a holdfelszínt, amelybe végül becsapódtak, ám az utolsó percekben minden korábbinál nagyobb felbontású képeket készíthettek. Rengeteg hiba után a Ranger–7 volt az első, amely teljesíteni tudta küldetését 1964. július 31-én.
A következő fejlődési lépcső a sima leszállás teljesítése volt. Ez már az emberes holdprogramok jegyében zajlott: kísérletileg kellett bebizonyítani, hogy le lehet szállni űrhajóval a holdfelszínre és ott képes lesz az ember is megvetni a lábát. A Szovjetunió a Luna-program továbbfejlesztésével (gyakorlatilag ugyanazon név alatt új szondatípussal), az USA pedig a Surveyor-program beindításával látott neki a feladatnak. Ismét egy Luna szonda ért el először sikert, amikor 1966. február 3-án a Luna–9 sima leszállást mutatott be az Oceanus Procellarumon. A szonda egy kráterben landolt, így nem sokat tudott közvetíteni a holdfelszínről – nem látott ki a kráterből –, ám az első közelképeket is neki köszönhetjük. A Luna-programban összesen nyolc sikeres leszállást teljesítettek szovjet szondák, amelyből kettő automata holdjárót, a Lunohodot is vitt magával. Az első sikeres Surveyor szonda négy hónapos késéssel, 1966. június 2-án szállt le, ám jóval több képet küldött szovjet vetélytársánál. A program két kudarcba fulladt és további négy sikeres repülést tartalmazott.
A leszállás nyújtotta lehetőségek helyi megfigyeléseket tettek lehetővé, de a tudósoknak és az ember holdi leszállását tervező mérnököknek szüksége volt globális adatokra, illetve fotótérképekre az egyes kijelölt leszállóhelyekről. Ehhez Hold körüli pályára kellett állítani egy űreszközt. A Szovjetunió a Luna-programban hozott létre ezért egy újabb űrszondatípust, az amerikaiak új néven indították a Lunar Orbiter-programot. Az első sikeres Hold körüli pályára állást a Luna–10 teljesítette 1966. április 3-án, ezzel a Hold első mesterséges holdja lett. Mindkét szondatípus rengeteg képet közvetített a Földre, amelyből mindkét oldalon összeállt a Hold egyenlítői területének egy minden addiginál részletesebb képe. (Erre elsősorban azért volt szükség, mert ide, az egyenlítő mentére tervezték küldeni az embert szállító űrhajókat a tervezők.)
Ezután következhettek az emberes küldetések az Apollo-programban, az egyik legnagyobb űrkutatási programban. John F. Kennedy amerikai elnök 1961-ben hirdette meg a programot, főként politikai megfontolásokból és azzal a céllal, hogy az évtized végéig az USA embert juttasson a Holdra és biztonságban vissza is térjen onnan. A program során 1961-62-ben lefektették az elveket, megszületett a LOR koncepció. 1961-67 között kifejlesztették a holdrepülés hardvereit (hordozórakétákat, űrhajót, holdkompot). 1967-ben tragédia történt az Apollo–1 legénységével, ezért a holdűrhajó tervezését újra az alapoktól át kellett gondolni. 1967-69-ben aztán a kijavított űrhajó berepülése is sikerrel megtörtént. 1969. július 21-én Neil Armstrong és Edwin Aldrin lettek az első emberek, akik a Hold felszínére léphettek.
Őket követően még hat expedíciót indítottak a Holdra, amelyből öt sikeres is volt, egyet – az Apollo–13-at – egy oxigéntartály robbanása miatt félbe kellett szakítani. Az utolsó három expedíción az űrhajósok holdjárót is vihettek magukkal. A holdexpedíciókban összesen 27 amerikai űrhajós járt a Hold térségében, közülük 12 ember járt a holdfelszínen. Összesen 12 és fél napot töltöttek az égitesten, ezalatt 14 alkalommal hagyták el a leszállóegységeket 80 óra 26 perc időtartamra. 379,5 kg kőzetmintát hoztak a Földre, és közel 100 kilométert jártak be a Hold felszínén. Jártak űrhajósok a holdtengereken, felmérve ezen hatalmas bazaltsíkságokat, járt ember a Hold ősi felföldjein, ahonnan több mint 4,5 milliárd éves kőzetek kerültek elő, jártak emberek szűk holdi völgyekben és látogattak meg emberkéz alkotta tárgyat, egy korábban landolt holdszondát. Mindegyik holdkomp számos műszert vitt magával, amelyek legtöbbje még évek múltán is szolgáltatott megfigyelési adatokat, sőt a passzív műszerek – mint a lézertükör – segítségével a mai napig folynak megfigyelések, kutatások. A program leglátványosabb eredménye az volt, hogy a Hold keletkezésével kapcsolatos addigi elméletek helyett egy másikat támasztott alá.
Az űrverseny keretében a Szovjetunió is megalkotta a maga holdprogramját, elkészültek a holdűrhajó és a holdkomp prototípusai is. A program azonban megfeneklett, mivel nem sikerült megfelelő hordozórakétát kifejleszteni, a holdraszállás céljára megvalósított N-1 holdrakéta mind a négy próbaindítása kudarcot vallott, így szovjet űrhajós nem juthatott a Holdra. Helyette a Luna-programban immár sokadszor új szondát építettek és 1970-76 között a Luna–16,–20 és – 24 repülésen mintavevő szondákat küldtek fel, amelyek sikerrel juttatták néhány dekányi anyaghoz a szovjet tudósokat.
Az Apollo-program után meglehetősen lehűlt az érdeklődés a Hold iránt. Egészen az 1990-es évekig kellett várni újabb automata szondákra. 1990-ben a japán Hiten, 1994-ben a Clementine űrszonda, 1998-ban pedig a Lunar Prospector látogatta meg az égitestet. Az első európai szondára, a SMART–1-re 2003-ig kellett várni.
A Hiten Japán első holdszondája volt, egyben az első szonda, amelyet nem a két politikai világhatalom (a Szovjetunió és az Egyesült Államok) küldött a Holdhoz. Magával vitt egy kis leszállóegységet, a Hagoromot, amely azonban kudarcot vallott – megszakadt vele az összeköttetés. A Hiten végül az irányítás parancsára három évnyi repülés után a felszínbe csapódott.
A NASA 1994-ben „tért vissza” a Holdra a Clementine szondával. Az űreszköz a NASA és az amerikai hadsereg közös programja volt. Ennek keretében különböző hullámhosszakon (látható fény, ultraibolya, infravörös) készítettek felvételeket a felszínről, lézeres magasságmérővel domborzatfelmérés folyt, valamint graviméteres mérésekkel a Hold körüli mágneses mezőt térképezték fel. A küldetés érdekessége az volt, hogy a Clementine poláris pályára állt, azaz keringése az egyenlítőre merőleges volt, így a repülés ideje alatt az égitest teljesen körbefordult a szonda alatt, így az egész holdfelszínt meg lehetett figyelni általa.
A Clementine-t követő Lunar Prospector volt minden idők legfejlettebb holdszondája. A NASA eszköze szintén poláris pályáról végzett az egész holdgömbre kiterjedő méréseket, nagyjából hasonló eszközparkkal, mint elődje, csak sokkal fejlettebb, jobb képességű műszerekkel. Legnagyobb eredményének a Hold sarkai környékén, a mindig árnyékban levő kráterek alján összegyűlt vízjég jelenlétének kimutatását tartják, amelyet azonban az elmúlt években erősen kétségessé tettek a földi kontrollmérések negatív eredményei.
Az Európai Űrügynökség legelső holdszondája a SMART–1 volt 2003–2007 között. A kis eszköz elsősorban egy új meghajtási módszer, az ionhajtóművel történő holdpályára állás kikísérletezésére indult. A xenon hajtóanyagú ionhajtómű mindössze 82 kg anyag felhasználásával juttatta el a SMART–1-et Hold körüli pályára, igaz – a korábbiakhoz képest – sokkal lassabban, 14 hónap alatt. A Hold közelében aztán a szonda fényképezett, valamint infravörös és röntgenméréseket végzett.
2007-ben Japán a Kaguja (Selene), Kína a Chang'e nevű holdszondát indította el. 2008-ban az Egyesült Államok az LRO/LCROSS űrszonda párost, India pedig a Chandrayaan űrszondát indítja a Holdhoz. 2012-re várható a Chang'e második változata, 2018-ra pedig a kínaiak tervei már a Chang'e–3-at jelzik előre. A Hold 21. századi „ostroma” az emberes holdkutatások felújítását készíti elő. Az LRO/LCROSS űrszondapáros vizet keres a holdi pólusvidéken. Az USA és Kína a 2010-es évek végén szándékozik leszállni a Holdra emberekkel.
A Kaguja egy hatalmas barlangot fedezett fel a Holdon, ami védőköpenyként szolgálhat egy város létesítésére holdkutatók számára. Ezt már 2009-ben észrevették, de csak később jöttek rá nagyságára és jelentőségére.
2019. február 22-én a SpaceX Falcon 9 hordozórakétája az űrbe vitte a Beresit - héber nyelven Beresheet - magyarul Genezis - nevű űrszondát, amely az Izraeli Űrügynökség, a SpaceIL első holdszondája volt. A szonda többszöri pályamódosítással állt április 4-én Hold körüli pályára. A cél az volt, hogy a Beresit 2019. április 11-én a Földről szabad szemmel is látható Mare Serenitatis (Derültség tengere) területén szálljon le és néhány vizsgálatot végezzen, mielőtt visszaindul a Földre. Magyar idő szerint április 11-én 21:05-kor megkezdődött a leszállás, de egy hiba miatt megszakadt a kapcsolat, és az irányíthatatlan szonda lezuhant. A sikertelen leszállás ellenére Benjámín Netanjáhú izraeli miniszterelnök forradalmi eredménynek értékelte a szonda küldetését és támogatását biztosította egy újabb szonda építéséhez. Ezzel a leszállással Izrael lett volna a negyedik állam az űrtörténelemben - a Szovjetunió, Kína és az Amerikai Egyesült Államok mögött - aki űrszondát juttatott a Hold felszínére.
A Gentside francia internetes oldal jelenti egy videóval alátámasztva az amerikai „Foster and Partners” vállalkozás Európai Űrügynökség által szponzorált tervét, amely háromdimenziós nyomtatástechnikán alapuló hatalmas berendezésekkel fog építeni ottani nyersanyagokból a Holdra várt gyarmatosítók számára szánt óriási, gomba alakú lakhelyeket, kutató- és munkatelepeket. A cikk megjelenésekor a tervet negyven éven belül tartották megvalósíthatónak, de a fejlődés olyan gyors, hogy az előrelátott dátum már elavulttá vált: Bernard Foing, az Európai Űrügynökség (European Space Agency) szóvivője azóta kijelentette, hogy 2050-re a Holdon már ezer állandó lakosra számítanak. és az első lakosok odaérkeztét már 2030-ra várhatjuk.
2018. szeptember 26-án a japán ispace cég bejelentette, hogy két Hold-küldetést fog indítani, amelyhez a SpaceX Falcon 9-es rakétáját kívánja felhasználni. A rakéta egy leszállóegységet és egy holdjárót fog az égitesthez vinni előreláthatólag 2020-ban, a Holdra szállás 2021-re várható.
A Hold a legkézenfekvőbb célpont a csillagászati megfigyelésekhez, ám ma már csak zömmel amatőr csillagászok végeznek megfigyeléseket rajta. A Hold albedója – a fényvisszaverő képességének mutatószáma – meglehetősen alacsony, 0,12-es értékével csak harmada a Földének. A gyakorlatban ez azt jelenti, hogy nagyjából az aszfaltéval egyenértékű. Mégis hatalmas mennyiségű fényt ver vissza és a Nap után a legfényesebb égitest az égen. Látszó fényessége −12,7 magnitúdó holdtöltekor (a Napé −26,8). Érdekesség, hogy az első negyedbeli félhold nem a fele fényerősséggel ragyog a teliholdhoz képest, hanem csak kilenced akkorával. Ennek oka, hogy a Hold domborzata miatt a visszavert fény nem mindig a megfigyelő felé verődik vissza, a hegyek-völgyek szétszórják a fényt. A csillagászok számára általában nem a telihold, hanem az attól eltérő fázisok kínálnak jobb megfigyelési alkalmakat, akkor is főleg a terminátor környéki területek, mivel az alacsony napállás miatti fény-árnyék viszonyok nagyobb kontrasztokat, az egyes felszíni formák jobb láthatóságát teremtik meg.
Az amatőrcsillagászok legfőbb szabad szemes holdmegfigyelési programja az újhold után megjelenő fiatal holdsarló minél korábbi felfedezése az alkonyati égen.
A másik szabad szemmel jól megfigyelhető jelenség a "holdföldfény", gyakoribb nevén a hamuszürke fény. A Holdnak a Föld felőli oldalát a Földről visszaverődő fény is megvilágítja, amely természetesen sokkal kisebb intenzitású, mint a Napról közvetlenül érkező fény. Keskeny holdsarló esetén a Holdnak csak egy kis felületét látjuk napfényben tündökölni, a sötétben maradó félgömböt viszont halványan láthatóvá teszi a földfény. Innen a Nap fénye a következő úton jut el szemünkbe: a Napról kiinduló fény megvilágítja a Földet, a Földről visszatükröződő fény megvilágítja a Hold sötét oldalát, végül ez a halványan derengő fény eljut a szemünkbe.
Főként a téli időszakban – telihold környékén – társul a Holdhoz egy fényjelenség, a holdhaló, vagy holdudvar, egy koncentrikus kör alakú fénykarima. Ez a földi légkörben keletkezik, megfelelő időjárási körülmények esetén, és a levegőben levő pára- vagy jégrészecskéken megtörő holdfény okozza. A vízjég optikai tulajdonságai következtében a haló sugara mindig 22 fok.
A  Kordylewski-féle porholdak a L4 és L5 pontban az összegyűlt porfelhők, ezek 60 fokra keringenek a Hold előtt és után. Mivel a Hold fénye elnyomja a por derengését, a fényszennyezés mentes megfigyelést akkor lehet elvégezni, amikor a Hold épp a horizont alatt van. Méretük kb. 10 fokos.
A Hold megfigyelésekor különböző nehézségű célpontokat választhatunk. A szabad szemes medencéktől a csak nagy távcsővel megpillantható apró kanyonokig különböző osztályokba sorolható a megfigyelés nehézsége. Az elmúlt pár évben terjed az amatőr csillagászok között egy 100-as lista, amely a legkönnyebbtől a legnehezebb felé haladva kínál megfigyelendő objektumokat.
Égi kísérőnk az emberiség története során fontos szerepet töltött be a különböző kultúrákban. A korai időkben istenségként tisztelték, a későbbi időszakokban tudományos kutatások alapjául szolgált. Emellett az irodalomban is több, kultúránk kincsei közt nyilvántartott alapmű témája lett.
A Hold az alapja az ókorban keletkezett legtöbb naptárnak és ünnepnek. Az ókoriak a Holdat a halál és újjászületés, a termékenység és teremtés istenének tekintették. Sok bennszülött amerikai indián törzs a Holdon egy nyulat látott (erre a zuni művészetben és a pueblo indiánok szájhagyományában vannak példák).
A kínaiaknál a Hold felszíne nyulat és békát is ábrázol. Ez Heng O hercegnő meséjével függ össze, akinek férje Shen Yi  volt, az íjászok istene. Shen Yi egy elixírt kapott az istenektől, ami halhatatlanságot biztosított neki. Egyik nap, amikor Shen Yi távol volt, Heng O elcsente a pirulát, és amikor a haragvó férje üldözte, a Holdra szállt fel. A Holdon találkozott a nyúllal, aki az isteneknek kevert orvosságot. Amikor Heng O kipróbálta ezeket a gyógyszereket, varanggyá változott. A mai napig a kínai Őszi Holdfesztivál Heng O szomorú sorsára emlékezik, aki a Holdon látható mint varangyos béka a nyúl mellett.A holdsarló helyzete a hónapok során változik és a földrajzi helytől is függ. Egyes afrikai kultúrákban a Hold vékony sarlóját az év nagy részében vízszintesnek látták, amiben az esővíz van, mert amikor megdőlt, eljött az esős évszak. Ezzel szemben az amerikai Kalifornia környékén élt csumas indiánok úgy gondolták, hogy a félhold (ami számukra majdnem függőleges helyzetben jelent meg) azt jelentette, hogy a Hold „üres”, vagyis nincs benne víz. A vízszintes állású Hold jelentette az esős évszak beköszöntét, mintha a Hold egy tálhoz hasonlóan tele lenne vízzel.A Hold fázisait az ókori egyiptomiak az újjászületéssel magyarázták. Szerintük Ozírisz isten feldarabolásáról van szó, amit riválisa, Széth hajtott végre rajta, aminek során 28 darabra vágta. Ozíriszt hitvese, Ízisz rakta össze.
A legkorábbi idők sajátja volt, hogy az ember a természeti jelenségeket természetfeletti erők érzékszervileg megragadható megnyilvánulásának tekintette, és istenként tisztelte. Így a Nap mellett a Hold is istenséggé vált. Ez a hagyomány szervesen beépült az ókori többistenhívő kultúráiba is. A sumer mitológiában a Hold születését az Enlilről és Ninlilről szóló eposz mondja el.
A nyugati kultúra első holdistene a görög hitvilág Szeléné istennője volt. (A Hold keringési ideje és a nők menstruációs ciklusának egyezősége miatt az ókori kultúrákban általában női istenségként képzelték el a Holdat, az ikertestvérének tartott Napot pedig férfiként személyesítették meg.) Szeléné egyébként a mai napig jelen van a Hold kultúrájában: az égitest felszínének térképezésével foglalkozó tudományt szelenológiának, szelenografikának nevezik. A görög kultúrában azonban nemcsak Szeléné volt az egyetlen holdisten, egy főisten, Artemisz is megtestesítette az égitestet. A görög hiedelemvilág az idők során egyre inkább Apollón istent kezdte napistenként tisztelni a „szimpla, csak napistenként tisztelt” Héliosz mellett. A vadászat istennője, Artemisz pedig Apollón ikertestvére lévén logikusan foglalta el a holdisten(nő) trónusát is.
Ugyanez a kettősség a görög hitvilágra épülő római kultúrában is megfigyelhető volt. A római holdistennő Luna volt, aki mellett Diana (Artemisz római megfelelője) is holdistenként jelent meg.Természetesen a Holdnak voltak férfi istenei más többistenhívő kultúrákban. A mezopotámiai Manna (vagy másik nevén Szín), az egyiptomi Thot, Honszu és Iah, a japán Csukujomi stb. Megfigyelhető, hogy ezekben a kultúrkörökben (az egyiptomi kivételével) női napistent tiszteltek. Azaz a hiedelemvilágban a Nap–Hold páros egyben a férfi-nő párt is megtestesítette. A kínai filozófiában egyenesen jin-jang ellentétpár egyik megszemélyesítője a Hold (jin szerepben, a jang a Nap), a férfi-nő pár szinonimájaként.
Először már a többistenhívő társadalomban felvetődött, hogy az állandóan helyét és fényét változtató jelenség nem más, mint egy hatalmas kőgolyó az égen, amelyet a Nap fénye világít meg más és másképpen. Az elmélet szerzője Anaxagorasz volt. Arisztotelész sem istenként képzelte el a Holdat, ő a négy őselemből (föld, víz, levegő, tűz) álló szilárd gömb és éppen ki nem fejlődött csillag átmeneteként értelmezte. Ezek az értelmezések még nem tudták megtörni az égitest kulturális szerepét, istenként való tiszteletét.
Az egyistenhit alapjaiban változtatta meg ezt a képet, a kereszténységben, majd a muszlim hitvilágban nem maradt hely semelyik égitest számára a világmindenséget irányító erők között.
A középkorban először az arab kultúrában vált „objektummá” a Hold – igaz, csak mint periodikusan működő időmérő. A iszlán vallásban ugyanis az időmérésnek fontos szerepe volt mind a napi ima, mind a Ramadán időszakának kijelölésében. Mohamed próféta viszont csak pontatlan utalást hagyott a hónapok kezdetét illetően: a hónap akkor kezdődik, ha először pillantják meg az igazhívők az újholdat. Azonban az ezt szó szerint vevő hívőknek ez gondot okozott, ha felhős volt az idő, akkor akár napokkal később kezdődhetett a hónap. Ez a hatalmas birodalomban kaotikus időszámításhoz vezetett, akár többnapos eltérések is voltak a városok között az időszámításban. Különös módon a muzulmán vallásban gyökerező problémát egy nem muszlim vallású – az arab birodalomba ékelődő, csillagvallást hirdető szabateus városból, Harránból származó – tudós, Jadír Sinan Adu-Abdalláh Al-Battáni (latinul Albategnius) új matematikai kutatásai révén trigonometriai módszerekkel – a szinuszfüggvény alkalmazásával – sikerült leírni a Hold ciklikus mozgását és előrejelezni az újhold idejét, egységes időszámítást bevezetve a muzulmán világban. Ezzel a Hold végérvényesen a fizika törvényei szerint mozgó testté vált.
Az asztrológia az égitestek relatív helyzetéből egyes események bekövetkezésére következtetéseket levonó eszmerendszer, amelyet egykor tudományként, napjainkban azonban már csak áltudományként tartanak számon. Természetszerűleg az egyik leglátványosabb égitest szerepet kapott ebben az eszmerendszerben is. A Hold az asztrológia világában az egyén érző természetét, érzelemvilágát, habitusát testesíti meg. Emellett az anyaság, az anyai ösztönök is a Holdtól erednek ebben a gondolatkörben.
A Hold számos irodalmi, zenei, képző és színművészeti alkotásban szerepet kapott, számos művet ihletett. Néhány híresebb alkotás:
Johannes Kepler: Az álom (megjelent 1634-ben). A nagy csillagász sci-fi műve, amelyben egy izlandi utazót a levegő démonai a Holdra repítenek és ezt az utazást használja az író a csillagászati felfedezései, eszméi ismertetésére.
Cyrano de Bergerac: Voyages dans la Lune (Utazás a Holdra) (megjelent 1657-ben). A sci-fi és utópisztikus irodalom korai képviselőjének elképzelése a holdutazásról.
Jules Verne: Utazás a Holdba (1865), Utazás a Hold körül (1870). Egy amerikai baráti kör, a baltimore-i Gun Club egy gigantikus ágyúval lövedéket akar a Holdra juttatni, amelynek belsejében egy nemzetközi társaság utazik a szomszéd égitestre. Végül a célzást ugyan elvétik és az ágyúgolyó csak megkerüli a Holdat, de a történet hősei sikeres űr- és holdutazást tesznek.
Konsztantyin Eduardovics Ciolkovszkij (1920): Távol a Földtől. Tudományos fantasztikus regény. Móra Ferenc Könyvkiadó Budapest, 1969.
Konsztantyin Eduardovics Ciolkovszkij: Séta a Holdon. Tudományos fantasztikus regény. Móra Ferenc Könyvkiadó Budapest, 1958.
Arthur C. Clarke: 2001: Űrodüsszeia (1968). A történet nem a Holdról szól, de a négy szakaszra osztható történet második szakasza, a monolit megtalálása körüli események a Holdon játszódnak.
Arthur C. Clarke: Holdrengés. A történet bemutatja azt a hősies küzdelmet, melyet az elsüllyedt holdbusz utasainak megmentéséért vív a jövő technikája és tudománya.
Arthur C. Clarke: Földfény (1955). A történet a Föld és a Holdon letelepedett kolónia közötti politikai harcot mutatja meg egy kémtörténet keretében. scribd.com
Harold Pinter: Holdfény. Haláljáték egy részben (tragikomédia, fordította: Forgách András).
Guy de Maupassant: Holdfény (fordította: Illés Endre) Holdfény. Klasszikus elbeszélések. Vermes Magda válogatása. Magyar Elektronikus Könyvtár
Robert A. Heinlein: A Hold börtönében (The Moon Is a Harsh Mistress, 1966). A holdi telepesek szabadságharca a Föld ellen.
Oriana Fallaci: Ha meghal a Nap (1965). A rendhagyóan dokumentarista mű űrhajósokkal és az amerikai űrhajózás kezdeteitől a holdraszállásokig tartó időszakának szereplőivel készült interjúkra épül.
Isaac Asimov: A Hold tragédiája (1973). A világhírű sci-fi-író esszéje arról, hogy az emberiség és az evolúció mit köszönhet a Holdnak.
Arnold Schönberg: Pierrot lunaire (Holdfényes Pierrot, énekbeszéd kamaraegyüttessel, 1912)
Ludwig van Beethoven: Holdfény szonáta („Mondschein”) cisz-moll, op. 27. No 2. (1801)
Georges Méliés: Le Voyage dans la Lune (Utazás a Holdba) (1902) – Jules Verne: Utazás a Holdba és H. G. Wells Emberek a holdban című regényének némafilmes interpretációja, az első sci-fi film.
Fritz Lang: Frau im Mond (Nő a Holdban) (1929) – Az első komoly filmes sci-fiként is emlegetett némafilm. A rakéták űrutazási alkalmazását vetítette előre népszerű formában.
Stanley Kubrick: 2001: Űrodüsszeia (1969) - A sci-fi film egy meghatározó része a Holdon játszódik.
Utazás a Holdba (rendezte Csányi Miklós, MTV, 1974) – Három részes tévéfilm Verne azonos című regényéből. (MTV videótár)
Alfa holdbázis (1975) – Eredeti angol címén: Space 1999. Brit televíziós sorozat, amelyben egy kataklizma elszakítja a Holdat Föld körüli keringéséből, és a felszínén működő holdbázis személyzete különböző kalandos helyekre kerül a világegyetemben.
Apolló 13 (1995) – Filmdráma Ron Howard rendezésében az Apollo–13 űrhajó útjáról, amely a Holdra indult, de egy baleset miatt nem tudott leszállni rajta, hanem megkerülte és úgy tért vissza a Földre.
Ron Underwood: The Adventures of Pluto Nash (Pluto Nash - Hold volt, hol nem volt...) (2002) – A történet 2087-ben játszódik a Holdon. Egy night klub tulajdonosa leszámol ellenségeivel.
Duncan Jones: Moon (Hold) (2009) – A Hold túloldalán lévő Helium-3 kitermelő bázison játszódó sci-fi film.
Michael Bay: Transformers 3. Dark of the Moon (2011) – A Hold sötét oldalára ütközik egy Cybertroni hajó.
Damien Chazelle: First Man (Az első ember) (2018) - A film Neil Armstrong életét, és azt az űrmissziót meséli el, melynek során 1969. július 20-án az első ember a Holdra léphetett.
Az ENSZ védnöksége alatt kialakított űrjog rendelkezései szerint a Holdra is vonatkozik több rendelkezés. A szabályozások közül legfőbb a Világűr egyezmény, amelyet 1967. január 27-én hirdettek ki és amely szerint a Hold – a többi égitesttel együtt – ugyanolyan jogi helyzetbe került, mint a tengerek nemzetközi vizei. Ugyanez az egyezmény biztosítja, a Hold békés célú felhasználását, mindenféle fegyver telepítésének tilalmát. A Világűr egyezményhez mostanáig 98 ország csatlakozott.
A Holdat érintő jogi szabályozás másik fő forrása a Hold-egyezmény. A katonai felhasználás kizárása mellett ez az egyezmény már szabályozni szándékozik azon országok tevékenységét, akik képesek elérni a Holdat és ott annak ásványkincseinek vagy energiahordozóinak kitermelését megkezdeni. Az irat megpróbálja korlátozni a holdi erőforrások túlzott, vagy – egy ország részéről történő – egyoldalú kiaknázását. Ezen megállapodást sokkal kevesebb ország ratifikálta, és egyetlen olyan ország sincs az elfogadói között, akik képesek a világűrbe juttatni eszközeiket.
1883-ban, amikor az indonéziai Krakatau vulkán kitört, a tudósok szerint kb. 100 megatonnányi atombomba erejének megfelelő erejű volt a kitörés. Még 600 km-re is ágyúdörgés erősségű hangot lehetett hallani. Hatalmas mennyiségű hamu érte el a Föld légkörének tetejét, és a Hold kék színűvé vált.
Ennek oka a hamu volt. A hamufelhő apró, 1 mikrométer méretű részecskékkel volt tele, amely pontosan a megfelelő méret volt a piros szín leárnyékolására, míg a részecskék a többi színt szabadon átengedték. A hamufelhőn átvilágító holdsugarak így kék, időnként zöld színben pompáztak. A kék Hold évekig gyönyörködtette az embereket a kitörés után. Sokszor a Nap is levendula színűvé vált. A hamufelhő miatt gyakran annyira élénk színű naplementék voltak, hogy sok helyen a tűzoltókat is kihívták, mert távoli tűzesetre gyanakodtak.
Kisebb erejű vulkánok is képesek voltak kékké változtatni a Holdat. Így például 1983-ban Mexikóban az El Chichon vulkán kitörése után volt látható hasonló jelenség. A kék Hold titka tehát az, hogy a levegőben sok olyan részecske legyen, amely kicsivel nagyobb, mint a vörös fény hullámhossza, és más nagyságú részecskék ne legyenek jelen. Ez ritka jelenség, de vulkánok és erdőtüzek képesek ilyen részecskéket a levegőbe juttatni.
Kék Holdnak nevezik a bulvársajtóban azt a ritkán bekövetkező naptári eseményt, amikor egy adott hónapban kétszer van telihold. Mivel a holdfázisok kb. 29,5 naponként ismétlődnek, és a naptári hónap is megközelítőleg ennyi napból áll, általában egy hónapban csak egyszer van telihold. Néha (nem egészen háromévenként) azonban előfordul, hogy ugyanabban a hónapban kétszer. Ilyen volt például 2009. december 2-án és 31-én, 2012. augusztus 2-án és 31-én és 2015 júliusában 2-án és 31-én. Ezen meghatározás szerint legközelebb 2018 márciusában (2-án és 31-én) fordul elő a jelenség.Más definíció szerint ha egy évszakban nem három, hanem négy telihold következik be, akkor a harmadikat nevezik kék Holdnak. Megint más meghatározás szerint a naptári év tizenharmadik holdtöltéjét nevezik kék Holdnak.
A "kék Hold" (Blue Moon) elnevezés elsősorban az angolszász kultúrában honos. Az elnevezésnek semmi köze sincs a kék színhez (talán szomorút jelent, mint a Kék rapszódiában) a jelenségnek nincs természettudományos jelentősége. A naptárszámításunk teljesen önkényesen választott beosztású, amely a történelem során többször is változott, és a nem európai kultúráknak is megvolt a saját, eltérő naptári rendszerük. Ezért a „kék Hold" előfordulásait bármilyen természeti jelenséggel vagy kozmikus hatással összefüggésbe hozni teljesen értelmetlen lenne.
Leírás a Naprendszerről, köztük a Holdról (készítette: Varga Zoltán, ötödéves matematika–fizika szakos egyetemi hallgató, JATE, Szeged, 1996)
ScienceDaily: New isotopic evidence supporting moon formation via Earth collision with planet-sized body 2014-06-05
A NASA nagyfelbontású látványvideója a Lunar Reconnaissance Orbiter felvételeiből

A holdhal (Mola mola) a csontos halak (Osteichthyes) főosztályának sugarasúszójú halak (Actinopterygii) osztályába, ezen belül a gömbhalalakúak (Tetraodontiformes) rendjébe és a holdhalfélék (Molidae) családjába tartozó faj.A holdhal korábban a világ legnehezebb csontos halának számított. A kifejlett példány általában eléri az 1000 kilogrammos testtömeget, de a legutóbb felfedezett új faj, a Mola tecta még a rokonánál is nagyobbra nő, és két tonnás is lehet. A holdhal megtalálható a Föld összes trópusi és mérsékelt övi tengerében. Megjelenése egy nagy fejhez hasonlít, amelyhez egy farkat illesztettek. Az állat teste lapos. Mikor a hát- és hasúszóit kinyújtja, a holdhal éppen olyan magas, mint amilyen hosszú.
E halfaj fő táplálékai a medúzák, de mivel ezeknek igen kicsi a tápértékük, nagy mennyiségben kell fogyasztania belőlük. Az összes gerinces állat közül a holdhal nősténye rakja a legtöbb petét (halak esetében ezt ikrának hívjuk). A holdhal ivadéka nagyon hasonlít egy miniatűr gömbhalra. Nagy mellúszói és farokúszója van, testét tüskék borítják, alig hasonlít a felnőtt egyedre.
A kifejlett állatnak kevés a természetes ellensége, de a fülesfókafélék, a kardszárnyú delfinek és a nagyobb cápák időnként vadásznak rájuk. A világ egyes részein (például Japánban, a Koreai-félszigeten és Tajvanon) a holdhal ínyencfalatnak számít. Az Európai Unióban tilos a Molidae családhoz tartozó halak és a belőlük készült termékek
forgalomba hozatala. A holdhal sokszor belegabalyodik a halászhajók hálóiba. A vízbe dobott hulladék is veszélyt jelent számára, mivel fogyaszthat belőlük, és ez az állat pusztulásához vezethet. Elsősorban a medúzához nagyon hasonlító, lebegő műanyag zacskók jelentenek nagy veszélyt rájuk.
A holdhal tagja a gömbhalalakúak rendjének, amely magában foglalja többek között a gömbhalféléket, a sünhalféléket és a vérteshalféléket is, és ezekkel sok hasonlóságot mutat. Korábban a Tetraodon nembe helyezték, Tetraodon mola névvel, de később egy új nemet (Mola) alkottak számára, melybe a holdhal és egy másik halfaj, a Mola ramsayi is tartozik; az újonnan felfedezett harmadik fajt, a Mola tecta nevű halat is ide sorolták be. A holdhal a Mola mola tudományos nevével a halnem típusfaja.
A holdhalfélék neve, a rájuk jellemző lapított testre utal. A „mola” szó a latin „malomkő” szóból ered, mivel, mint a malomkő, a hal teste is szürke, durva felületű és kerekded alakú. „Amikor hajdanában Linné legelőször látott ilyen monstrumot – írja William Beebe, – így kiáltott fel: „Mola mollium!” A legnagyobb malomkő valamennyi között! És attól kezdve napjainkig minden ichthyológus megismétli ezt a felkiáltást: „Mola, mola!”Nevezik világító halnak is, mert bár nem rendelkezik világítószervvel, éjszaka különös fénnyel veri vissza a hold sugarait. Ez a képessége elsősorban a védekezését szolgálja, mivel visszatartja a cápákat a támadástól.A holdhal neve angolul „sunfish”, ami magyarul „naphal”-at jelent. A „sunfish” név onnan származik, hogy a hal a vízfelszínen szokott napozni. A holland, portugál, francia, katalán, spanyol, orosz és német nyelveken a hal nevei a következők: „maanvis”, „peixe lua”, „poisson lune”, „peix lluna”, „pez luna”, „рыба-луна” és „Mondfisch”, ezek mind „holdhal”-at jelentenek, valószínűleg az állat alakja miatt. A németek „Schwimmender Kopf”-nak is mondják, ami „úszó fejet” jelent. A lengyelek „samogłów”-nak nevezik, ami magyarul „csak fej”-et jelent, valószínű azért, mert a halnak nincs valódi farka. A kínaiak fan-cse gömbhalnak nevezik, aminek jelentése „felborult autó” gömbhal. 2002-ben Tajvan Hualian megyéjének hivatalos hala lett, nyilvános szavazáson döntöttek a hal nevéről, ami „mambóhal” lett.A holdhalnak számos szinonimája van. Korábban a gömbhalfélék családjába sorolták Tetraodon mola néven. Manapság saját nemet alkottak neki, a Mola nemet, amit megoszt egy másik halfajjal, a Mola ramsayival. A holdhal a Mola mola tudományos nevével a Mola nem típusfaja.
A Mola halnem a holdhalfélék családjába tartozik. Ez a család három nemet foglal magába: Masturus, Mola és Ranzania.
A holdhalfélék családja tagja a gömbhalalakúak rendjének, amely magába foglalja többek között a gömbhalféléket, a sünhalféléket és a vérteshalféléket is. E családok fajai számos hasonlóságot mutatnak egymással, ilyen például a négy összeforrt fog, amely e halak „csőrét” alkotja. A gömbhalalakúak tudományos neve „Tetraodontiformes”, amelynek jelentése „négyzet alakú fog”: „tetra” = négy, „form” = alak és „odous” = fog. A holdhal ivadéka nagyon eltér a felnőtt egyedektől, hiszen inkább egy miniatűr gömbhalra, semmint a kifejlett példányra hasonlít.
A holdhal úgy néz ki, mint egy fej farokkal. A farokúszóját felváltotta egy kerek, porcos képződmény, amely a holdhalra jellemző kerekded alakot adja. A hal teste oldalról lapított, emiatt szemből nézve a elnyújtott ovális alakú. Mellúszói kicsik és legyezőalakúak. A mellúszóktól eltérően a hát- és hasúszók meghosszabbodtak, emiatt a hal körülbelül olyan magas, mint amilyen hosszú. Feljegyeztek 3,2 méter magas példányokat is.A holdhal átlagos hossza 1,8 méter, tömege 1000 kilogramm, de olyan példányokra is bukkantak, amelyek 3,3 méter hosszúak , 4,2 méter magasak és 2300 kilogrammosak voltak.A halfaj hátgerince kevés csigolyából áll, s méretéhez képest a csigolyái igen rövidek. Egy 2,1 méteres példánynak alig van 25 milliméteres gerincvelője. Bár a holdhal a csontos halak közé tartozik, a vázrendszerét főleg porcszövet alkotja, ami lehetővé teszi, hogy olyan nagy méreteket érjen el, amire a valódi csontokkal rendelkező halak nem képesek. Ezt az is alátámasztja, hogy a mai világ legnagyobb hala (cetcápa, Rhincodon typus) is a porcos halak osztályába tartozik.
A halnak hiányzik az úszóhólyagja. Egyes források szerint a holdhal szervei nagy mennyiségben tartalmaznak egy tetrodotoxin nevű neurotoxint, hasonlóan a gömbhalalakúak egyéb képviselőihez, mások elvetik ezt az állítást.
A holdhal az evolúciója során elvesztette a farkát; szerepét részben az ún. pászta (clavus) vette át. Ez az új képződmény a hát- és hasúszók hátulsó oldalainak összenövésével keletkezett. A sima pásztában megmaradt 12 úszósugár, és néhány kerek csontos pikkelyben végződik. Mivel nincs valódi farokúszója, amely előrehajtaná az állatot, és a mellúszói is igen kicsik, a holdhal a mozgáshoz a nagy hát- és hasúszóira hagyatkozik, melyeket oldalirányba mozgatva halad előre.Az állat sokszor úszik a víz felszínén, emiatt a nagy hátúszóját néha összetévesztik a cápák hátúszójával, pedig elég könnyen meg lehet különböztetni a két állatot úszás közben, minthogy úszási technikájuk különböző. Míg a cápa, mint a legtöbb hal, testének mozgatásával úszik, és hátúszója a felszínen egyenes vonalban halad, addig a holdhal hátúszójával lapátoló mozgásokat végez, és a teste egyenesen halad (lásd a videót a Táplálkozása szakasznál).
A kifejlett halak színezete a barnától az ezüstös szürkéig változik, de vannak tiszta fehérek és tarkák is. Az egyedek színezete az élőhelyüktől függ. A színezettől függetlenül a test háti része gyakran sötétebb, mint a hasi, ami az álcázást segíti elő. A holdhal képes a világosabb színű bőrét sötétebbre változtatni, ha támadás éri. A bőr nagy mennyiségű, hálózatos szerkezetű kollagént tartalmaz, a hasi oldalon 7,5 cm vastag is lehet, pikkelyek helyett fogacskák és nyálkaréteg borítja. A bőr a pásztán simább, mint a test többi részén, ahol olyan durva, mint a dörzspapír.Az állaton és a belsejében több mint negyven élősködő faj él. A holdhal ezektől többféleképpen szabadul meg. A mérsékelt övben meglátogatja a barnamoszaterdőket, ahol tisztogató halak élnek. A tisztogató halak lecsipegetik az élősködőket a holdhalak bőréről. A trópusokon a holdhal a korallszirtekhez úszik, ahol szintén tisztogató halak élnek. Megfigyelték, hogy szájával jelez a kisebb halaknak, hogy elkezdhetik a tisztogatást. Amikor a víz felszínén napozik, hagyja, hogy madarak szedegessék ki az élősködöket a bőréből. Megfigyeltek olyan holdhalakat is, amelyek akár 3 méter magasba is felugrottak, valószínűleg azért, hogy az élősködőket lerázzák testükről.
A holdhal az összes mérsékelt övi és trópusi tengerben megtalálható. A holdhalfélék családjának az egyetlen Földközi-tengeri képviselője. E halfaj genotípusa, vagyis az egyed genetikai felépítése, nagymértékben különböző az atlanti- és a csendes-óceáni példányok között, de genetikailag kicsi a különbség az északi és a déli féltekén élők között.A holdhal nyílt tengeri élőlény, amely a 600 méteres mélységekbe is alámerül. Bár úgy tartják, hogy a holdhal idejének legnagyobb részét napozással tölti, ez nem igaz: a holdhal főként a 200 méternél mélyebb szintet kedveli, azt a határt, ahol a napsütötte, termékeny vízfelszínhez közeli réteg találkozik a mélység sötétségével. Csak egészen csendes időben jön a felszínre, és a napfényben sütkérezve alussza déli álmát. Ilyenkor nem nehéz elejteni. A „Michael Sars” nevű norvég kutatóhajó 1910-ben az Atlanti-óceánból halászott ki egy 2 méteres, körülbelül 600 kilogrammos példányt. A trieszti múzeumban is van egy óriás példány.A holdhalnak az Adriában való előfordulásáról Garády Viktor („Világító halak”) a következőket mondja el: „Csaknem mindig a felső vízrétegekben úszkál a világító halak egyik legérdekesebb, legszebb képviselője, a fiumei öbölben is előforduló holdvilághal, amely lapos, korong alakú, ezüstösen csillámló testével rögtön szemébe ötlik az embernek. Néha egy-két méternyi nagyságra is megnő. A fiumei múzeumban egy ritka szép és nagy példánya látható a holdvilághalnak, amit Szápáry László gróf kormányzó ajándékozott a múzeumnak. Ezt a halat is a Quarneróban fogták, ahol nem igen tartozik a ritkaságok közé. Gyakran megesik, hogy harmincan, negyvenen is összeverődnek, és éjjel, künn a nyílt tengeren, szinte elragadja az embert a tündérmesébe is beillő gyönyörű látvány, amely ilyenkor a tengerben támad. Villogó fényű ködbe burkolt holdak gurulnak tétova a sötét vízben, hol sebes iramodással keresztül-kasul szelve a habokat, hol pedig csöndesen keringélve, lágyan ringatózva, koronként meg-megállva, majd ismét imbolyogva, mint valami fantasztikus táncot lejtenének. Nem hiába nevezi őt a tengerparti nép holdvilágnak, mert a magas hajófödélzetről nézve csakugyan úgy rémlik, mintha a hold ködbe burkolt képe tükröződnék vissza.”Általában a 10 Celsius-foknál melegebb vizekben tartózkodik, mert ha ennél hidegebb vízben van hosszabb ideig, akkor elkábulhat vagy akár el is pusztulhat. A tudósok úgy gondolják, hogy a hal éppen azért kedveli a napozást, mert amikor hosszabb ideig tartózkodik a mély vízben, és teste lehűl, feljön a felszínre, hogy felmelegedjen. Ily módon segít testhőmérsékletének visszaállításában. Újabban holdhalat figyeltek meg hidegebb tengerekben is, például az Egyesült Királyság délnyugati partjainál, ahol korábban nem fordult elő. Ez egyes kutatók szerint azt bizonyítja, hogy a tengerek átlaghőmérséklete növekedni kezdett a globális felmelegedés miatt.
A holdhal általában magányosan jár, de időnként párban vagy nagyobb csoportba is verődve is megfigyelhető tisztálkodás közben. Fő tartózkodási helye a nyílt tenger, de időnként felkeresi a barnamoszat „erdőket” is, ahol a tisztogató halak megszabadítják a bőrén levő élősködőktől. Mivel ez a hatalmas testű halfaj igen nagy mennyiségű táplálékot fogyaszt, jelenléte arra utal, hogy ott táplálékban gazdag vizek vannak, amelyekben feltehetően még olyan veszélyeztetett fajok is megélnek, amelyek máshonnan már kipusztultak.
A holdhal fő táplálékát a medúzák képezik; étrendje épp olyan, mint a kérgesteknősé (Dermochelys coriacea). A hal a medúzákból álló étrendjét kiegészíti az előgerinchúrosokhoz (Urochordata) tartozó Salpidae-fajokkal, továbbá bordásmedúzákkal (Ctenophora), zooplanktonnal, kalmárokkal (Teuthida), rákokkal (Crustacea), kisebb halakkal, lárvákkal és tengerifűvel (Zostera marina). Táplálékának nincs nagy tápértéke, ezért a holdhalnak nagy mennyiségben kell, fogyasztania belőlük. A felboncolt példányok gyomortartalma azt mutatta, hogy a holdhal a tenger minden szintjén táplálkozik, még a tengerfenéken is.A holdhal képes a csigaházas állatok puha testét kiszívni a házból, ezután a házat kiköpi. A csőrszerű képződménybe összeforrt fogak elég erősek ahhoz, hogy a keményebb héjú állatokat is feltörje. A garatfogak a befalt táplálékot apróra megőrlik, mielőtt az a gyomorba kerülne. A holdhal bőre visszaveri a holdfényt, és ennek révén a holdhal könnyűszerrel juthat élelemhez, mert a kíváncsi kisebb halak, különösen az apró szardíniák, a fény csalogató hatására, éppen úgy, mint a rovarok a lámpa bűvöletében, odatódulnak hozzá és folyton körülötte úszkálnak, így könnyű prédát jelentenek számára.
A holdhal fogságban tíz évet is élhet, de élettartama a szabad természetben még nem ismert. A hal növekedésének folyamata is ismeretlen. A Monterey Bay Aquariumban megfigyelt példány 15 hónap alatt 26 kilogrammosról 399 kilogrammossá fejlődött, és majdnem 1,8 méter magas lett.
A kifejlett állatok hatalmas mérete és vastag bőre számos ragadozót elriaszt, de a fiatal egyedeknek nincs meg ez a védelmük. A fiatal holdhalak legfőbb ragadozói a nagyobb Thunnus-fajok és az aranymakrahal-félék (Coryphaenidae). A kifejlett egyedeket megtámadhatják a fülesfókafélék, a kardszárnyú delfinek és a nagyobb cápák is. Megfigyelték, hogy a fülesfókafélék inkább játékból vadásznak a holdhalra. Ezek a vízi emlősök letépik a hal úszóit, azután ide-oda lökdösik a testét, amíg megunják, majd pedig egyszerűen magára hagyják anélkül, hogy fogyasztottak volna belőle. Végül a sebzett holdhal a tengerfenéken elpusztul.A holdhal szaporodási szokásairól csak keveset tudunk, de feltételezik, hogy a fő ívási helyei az Atlanti- és a Csendes-óceán északi és déli részei és az Indiai-óceán. A nőstények egy alkalommal 300 millió ikrát is képesek termelni; más gerinces állat nem képes erre a teljesítményre. A holdhalak külső megtermékenyítéssel szaporodnak, a nőstény kibocsátja az ikrákat a vízbe, amelyeket a hím, szintén a vízbe bocsátott hímivarsejtekkel, megtermékenyít.A frissen kikelt lárvák 2,5 milliméter hosszúak, azaz az ivadék mérete mintegy milliomoda a kifejlett állatokénak. Az ivadékok a nagy mellúszóikkal, farokúszójukkal és a tüskékkel borított testükkel alig hasonlítanak a felnőtt holdhalra, megjelenésükben inkább a rokon miniatűr gömbhalra emlékeztetnek. A fiatal egyedek csoportosan úsznak, de ahogyan nőni kezdenek, egyre inkább magányos állatokká válnak.
Bár a holdhal hatalmas állat, az emberre nézve nem veszélyes. A holdhal okozta sebesülések igen ritkák, de megvan az a veszély, hogy amikor ki-kiugrik a vízből, a csónakban köthet ki. Egy ilyen esetben a vízből kiugró holdhal kilökött egy horgászó fiút a csónakból. Az olyan helyek, ahol a holdhalak nagyobb számban gyűlnek össze, kedvelt búvárkodási helyekké váltak. A halak hatalmas teste nagyobb veszélyt jelent a csónakokra nézve, mint az emberre: a csónakba ütközve a hal is sérülhet, elpusztulhat, és a kisebb hajók, csónakok is megsérülhetnek. A kemény testű holdhalak még a nagyobb hajók hajócsavarjait is megállítják, ha beszorulnak oda.A holdhal húsa a Föld egyes részein ínyencfalatnak számít. A legnagyobb holdhalárusító országok Japán és Tajvan. A holdhal minden részét fogyasztják, az úszóktól kezdve a belső szervekig. A hal egyes részeit a hagyományos orvoslásban is használják.
Mivel az állat teste toxinokat tartalmaz, mint a gömbhalalakúak számos faja, a 854/2004/EK rendelet az Európai Unióban tiltja húsának értékesítését.
Az állatot, ha akaratlanul is, de sokszor kifogják a kardhalra (Xiphias gladius) halászók. Kalifornia partjainál az általuk kifogott halak 30%-a holdhal. Ez az arány a Földközi-tengerben jóval nagyobb, a holdhalak itt akár a zsákmány 71–90 százalékát is képezhetik.Egyes helyeken a kifogott holdhalak úszóit levágják, mivel úgy gondolják, hogy megeszik a kardhalaknak szánt csalit. Úszók nélkül a hal gyakorlatilag mozgásképtelen, így elpusztul. Ezt a fajt veszélyeztetik a műanyag zacskók is, mivel azok hasonlítanak a medúzákra, ezért a holdhalak megeszik őket, és ezzel saját pusztulásukat okozzák: a műanyag zacskók megfullasztják vagy megtöltik a gyomrukat, így nem tudnak több táplálékot magukhoz venni, és éhen halnak.A holdhal életmódjáról rendelkezésre álló tudásunk még számos területen hiányos. Jelenleg is több kutatás foglalkozik a holdhalakkal. Ezek közé tartozik a holdhal-populációk légi felvételes vizsgálata; műholdas megfigyelésük az állaton elhelyezett, később automatikusan lecsatolódó, a felszínre úszó és a műholdnak jelentő, ún. PSAT eszközök használatával, a szövetminták genetikai analízise, illetve az amatőr megfigyelések összegzése. Az újabb keletű megfigyelések a holdhal-populációk csökkenésére utalnak, amit feltételezhetően a hal gyakoribb járulékos kifogása, illetve az emberi étrendben népszerűbbé válása okozhat.
Nem sok akvárium dicsekedhet holdhallal, mivel tartása igen nehéz. Egyes ázsiai akváriumokban, főleg Japánban tartanak ilyen halakat. Holdhalat tartó akvárium az oszakai Kaiyukan Akvárium is, amelynek nem csak holdhala, hanem egy pár cetcápája (Rhincodon typus) is van. Az Ibériai-félszigeten, Portugáliában a lisszaboni Oceanáriumban és Spanyolországban, a barcelonai Aquariumban láthatók holdhalak.
Az Amerikai Egyesült Államok első, fogságban tartott holdhala 1986 augusztusában érkezett a Monterey Bay Aquariumba. Mivel addig kevés holdhalat tartottak akváriumban, a Monterey Bay dolgozóinak szükségük volt minden tudásukra és találékonyságukra, hogy biztosítani tudják a holdhal jólétét. Sérülés nélkül kellett befogniuk, etetniük és tisztogatniuk az állatot. A felmerült problémákat 1998-ra sikerült megoldaniuk, így mára képesek több mint egy évig is fogságban nevelni egy példányt. Ezután az állatot visszaengedik a tengerbe, ahol az ezután akár tizennégyszeresére is megnőhet. Azóta a Monterey Bay Aquariumban, az Outer Bay részlegben, mindig található holdhal. Az akvárium legnagyobb holdhalát 2008. február 14-én rossz egészségi állapota miatt elaltatták.Mivel a holdhal nem kifejezetten jó úszó, sokszor megsebesülhet az akvárium falának ütközve, sok problémát okozva az akváriumok dolgozóinak. A kisebb tartályokban ezt úgy akadályozzák meg, hogy műanyag fóliákkal a négyzet alakú akváriumból kör alakút csinálnak, így a hal körbe-körbe úszik. Ennél jóval hatékonyabb módszer az, hogy egyszerűen elég nagy tartályt biztosítanak neki, ahol elegendő helye van körbeúszni. Az akváriumnak elég mélynek is kell lennie, mert a holdhalak épp olyan magasak, mint amilyen hosszúak, ami akár 3,2 méter is lehet.A fogságban tartott holdhal etetésének nehézsége az, hogy a nála fürgébb, könnyebben mozgó halak elkapják előle a táplálékot. A holdhalat meg lehet tanítani, hogy egy rúd végéről vagy az ember kezéből vegye el a táplálékot.
Ez a szócikk részben vagy egészben  az   Ocean sunfish című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Mark McGrouther: Ocean Sunfish, Mola mola (Linnaeus, 1758) (angol nyelven). Australian Museum. [2009. október 28-i dátummal az eredetiből archiválva]. (Hozzáférés: 2010. július 19.)
Mola mola program (angol nyelven). Large Pelagics Research Lab. (Hozzáférés: 2010. július 19.)
Ocean Sunfish (angol nyelven). Tha Ocean Sunfish. (Hozzáférés: 2010. július 19.)
Mola mola (Linnaeus, 1758) (cseh nyelven). AQUATAB. (Hozzáférés: 2010. július 19.)
Mola mola (Linnaeus, 1758) (angol nyelven). World Register of Marine Species. (Hozzáférés: 2010. július 19.)
Mola mola (Linnaeus, 1758) (angol nyelven). European Environment Agency. (Hozzáférés: 2010. július 19.)
Tortonese, E., 1990. Molidae. p. 1077-1079. In J.C. Quero, J.C. Hureau, C. Karrer, A. Post and L. Saldanha (eds.) Check-list of the fishes of the eastern tropical Atlantic (CLOFETA). JNICT, Lisbon; SEI, Paris; and UNESCO, Paris. Vol. 2.
Video lecture (16:53): Swim with giant sunfish in the open ocean - Tierney Thys, Ph.D
Baensch/Patzner: Mergus Meerwasser-Atlas Band 6 Non-Perciformes (Nicht-Barschartige), Mergus-Verlag, Melle, ISBN 3-88244-116-X
Bent J. Muus: Die Meeresfische Europas. In Nordsee, Ostsee und Atlantik. Franckh-Kosmos Verlag, ISBN 3-440-07804-3
Matthias Bergbauer, Bernd Humberg: Was lebt im Mittelmeer? 1999, Franckh-Kosmos Verlag, ISBN 3-440-07733-0
A Holdlovag, valódi nevén Marc Spector egy egyiptomi ihletésű kitalált szereplő, szuperhős és antihős a Marvel Comics képregényeiben. Első megjelenése a Werewolf by Night 32. számában volt 1975 augusztusában. A szereplőt Doug Moench író és Don Perlin rajzoló alkotta meg. A Holdlovagot a Werewolf by Night alkotópárosa a sorozat címszereplő vérfarkasának, Jack Russellnek az ellenfeleként hívta életre, de sikere miatt nemsokára önálló történetei is megjelentek, majd ezt követően saját sorozatot is kapott. A Holdlovagot kritikusai gyakran nevezik a Marvel Comics Batmanének.
Marc Spector, az egykori tengerészgyalogos a Bushman nevű zsoldosvezér jobbkeze volt, akivel Egyiptom és Szudán határában portyáztak. Mikor Spector rájött, hogy a rossz oldalon áll, fellázadt Bushman ellen, aki ezért a férfit a sivatag közepén hagyta, hogy a hőség végezzen vele. Spectornak az ősi egyiptomi holdisten, Khonszu adott új életet, hogy szolgálja őt, mint bosszúálló.
A Holdlovagnak első megjelenése óta több, hosszabb-rövidebb önálló képregényfüzete jelent meg és az évek során szűk, de hűséges olvasótáborra tett szert. Legemlékezetesebb történetei az 1980-as évek elején, Doug Moench író és Bill Sienkiewicz rajzoló közös munkája alatt születtek. A Holdlovag legújabb, negyedik sorozata 2006 áprilisában indult útjára Charlie Huston írói közreműködésével.
A Holdlovag első szereplése az amerikai képregények bronzkorában, 1975 augusztusában volt a Werewolf by Night 32. számában, melyben a zsoldos Marc Spectort a Bizottság nevű bűnszervezet azért bérelte fel, hogy fogja el nekik a vérfarkas Jack Russellt. A megbízással együtt jelmezét és Holdlovag nevét is a Bizottságtól kapta. Spector a kétrészes történet végén rájött, hogy Russell még vérfarkasként is emberibb mint a Bizottság gátlástalan tagjai és megbízói ellen fordult.
A történet írója, Doug Moench magyarázata szerint a Holdlovag tulajdonképpen csak a vérfarkas szemszögéből volt a történet gonosztevője. Az új szereplő neve eredetileg Vérhold lett volna, de Moench és a történet rajzolója, Don Perlin elvetették az ötletet, mivel a Marvel képregényekben nemrég több olyan szereplő is felbukkant akiknek a nevében a vér szó szerepelt. A Hold motívuma és a jelmez ezüstös színe egyaránt szimbolikusan a vérfarkashoz köthető; a szörnyeteggé való átalakulás kiváltója a Hold, a közhiedelemben pedig az ezüst a leghatásosabb fegyver a vérfarkasok ellen. A Holdlovag polgári nevét, a Marc Spectort Moench egyik ismerőse után kapta. Moench csak utólag tudta meg, hogy a Spector zsidó név, így valójában a véletlen eredménye, hogy a Holdlovag az egyik első zsidó álarcos igazságosztó lett, bár a szereplő magát a judaizmust nem gyakorolta. „Nagyszerűen festett – már akkor úgy éreztem, hogy valami jelentősebbe botlottunk, mint egy újabb WWBN gonosztevő.” – jegyezte meg később Moench.Moench megérzése helyesnek bizonyult. Marv Wolfman, a Marvel akkori főszerkesztője beleegyezett, hogy a Lovag egy önálló történetben szerepeljen a Marvel Spotlight 28. és 29. számában (1976. június – augusztus). Mielőtt azonban saját önálló kalandjában szerepelhetett volna, Moench és Perlin, akik ismét együtt dolgoztak a történeten, úgy gondolták néhány kisebb-nagyobb változtatás szükséges a Lovagon. Mint minden szuperhősnek, neki is szüksége volt múltra, egy főhadiszállásra valamint egy hihető módszerre, amivel információkhoz juthat a bűnözőkről akikkel felveszi a harcot. Ez utóbbi vezetett a Lovag többszörös személyazonosságához a civil életben. A kétrészes történet főhőse elnyerte ugyan az olvasók tetszését, de ez még nem volt elég, hogy a Holdlovag saját sorozatot kaphasson. Önálló történetei 1978 és 1980 között a Hulk! című magazinban jelentek meg. Ezek közül a legdrámaibb a 17. és 18. számában jelent meg, melyben a Holdlovag egy kegyetlen sorozatgyilkos nyomába ered, akinek már számos ápolónő esett áldozatául. Spector barátnője, Marlene vállalta a csalétek szerepét, de a terv balul ütött ki és a nő is életveszélyesen megsebesült. A Holdlovag vadászni kezdett a gyilkosra, aki a Central Parkba menekült. Az üldözés során fény derült rá, hogy a gyilkos Marc Spector testvére, Randall. A testvérek közötti végső összecsapás során Randall életét vesztette. A parkban való vadászat során emlékképek voltak láthatóak, ahogyan Marc és Randall gyerekként hasonlóképpen vadásztak egymásra mikor cowboy-indiánosdit játszottak (Marc az indián volt). A történet érdekessége, hogy írója, Moench egyik későbbi interjújában úgy nyilatkozott, hogy gyerekkorában mindig rajongott az indiánokért és mikor barátaival játszott ő is inkább indiánnak öltözött mint cowboynak.A következő négy év során a Holdlovag kikerült alkotóinak kezei közül és több sorozatban is vendégszerepelt. 1977 májusában, a Defenders 47. számában egy négyrészes történet erejéig csatlakozott az Oltalmazók csapatához. A Spectacular Spider-Man 22. és 23. számaiban, 1978 szeptemberében és októberében a Holdlovag és Pókember Ciklon ellen harcoltak. A Marvel Two-in-One 52. számában közös kalandban szerepelt a Fantasztikus Négyes egyik tagjával, a Lénnyel. Eközben a Hulk!-ban megjelenő történetek írója ismét Moench lett, rajzolója pedig két történet kivételével Bill Sienkiewicz. A történetek ismét számos dicsérő levelet kaptak, ami hozzásegítette a Lovagot, hogy saját képregényfüzetet kaphasson.
A Moon Knight első száma 1980 novemberében jelent meg, melynek írója Moench, első rajzolója pedig Sienkiewicz lett. A sorozat előtt megjelent számos vendégszereplés és önálló történetek révén az olvasók már jól ismerhették a Lovagot. Az egyetlen ami még hiányzott a szereplő eredettörténete volt, melyre az első számban derült fény. Az egyiptomi jelleg ekkor vált részévé a Holdlovagnak. Moench már gyermekként is érdeklődött az egyiptomi mitológia és művészet iránt, később pedig ókori szobrok másolatait is gyűjteni kezdte. Ezt a fiatalkori rajongását adta hozzá teremtményéhez.
Az első számtól kezdődően Marc Spector meg volt győződve róla, hogy Khonszu, az ősi egyiptomi hold- és bosszúisten adott neki új életet és választotta ki, hogy szolgálja őt a Földön. Ez azonban sem az első szám képsoraiból, sem pedig az első sorozat további történeteiből nem nyert egyértelmű megerősítést. Khonszu létezését és jelenlétét csupán az a kőszobor testesítette meg, mely lábainál Spector „életre kelt”. A sorozat mellékszereplői Spectorral ellentétben nem hittek Khonszuban és úgy gondoltákk, hogy mindez csak Spector fejében létezik. Spector Holdlovagként nem mérhetetlen erejű szuperbűnözőkkel, hanem az utca embereit rettegésben tartó gyilkosokkal, bűnbandákkal és tolvajokkal szált szembe. A komor és lehangoló realitás mellett a szereplőt körülvevő misztikus légkört azonban erősítette, hogy néhány történetben megmagyarázhatatlan dolgok történtek Khonszu szoborának jelenlétében, bár maga a holdisten mindvégig néma marad. Spector rögeszmésen hitt istene létezésében, mely súlyos személyiségproblémákhoz is vezetett, legelőször a Moon Knight 10. számában. Mint Marc Spector szinte soha nem szerepel a történetekben, mindig csak három újonnan kialakított személyiségét használta, Marc Spectornak még az emlékét is megpróbálta kitörölni.
A Holdlovag sorozata 1982 januárjában, a 15. számtól kezdődően egyike lett azon három Marvel lapnak, melyeket a kiadó kísérleti szándékkal közvetlenül kezdett értékesíteni. Ez a gyakorlatban azt jelentette, hogy az olvasók ettől fogva az érintett képregényeket már nem vásárolhatták meg bármelyik újságosstandnál, kizárólag képregényboltokban és előfizetés útján juthattak hozzá. Ezzel a korlátozással a Moon Knight egy igen hűséges, de ugyanakkor jóval szűkebb olvasótáborra tett szert.
Moench és Sienckiewicz talán egyik legemlékezetes közös munkája a sorozat 26. számában megjelent „Üsd!” (Hit It!) volt. A történet egy erőszakos, gyermekkorában sokszor bántalmazott férfiról szólt. Moench az eredetileg hétoldalas történetet háttéranyagnak szánta Sienckiewicz viszont rajzaival több mint duplájára bővítette egy egész önálló történetté. Az abban az időben igen rendhagyónak és szokatlan számító központi téma, a gyermekbántalmazás ellenére a szerkesztők nem emeltek kifogást a megjelentetése ellen. Ebben valószínűleg az is közrejátszhatott, hogy csúszásban voltak a leadási határidővel. Moench-et Pennsylvaniából hívták vissza New Yorkba, hogy írja meg a teljes szöveget a történethez. Moench egy későbbi interjújában úgy emlékezett vissza erre, hogy valósággal kitépték a legépelt oldalakat az írógépéből, hogy a beíró elhelyezhesse a kész szöveget a képkockákban és hogy az anyagot este hétre le tudják adni. Sienckiewicznek egyben személyes ügye is volt a történetet, mivel gyermekkorában őt magát is bántalmazták. „Ő így küzdötte le a démonait. Azt mondta megkönnyebbült mikor befejezte, és büszkébb volt rá mint bármi másra az addigi pályafutásában.” – mondta Moench. A történet az olvasók körében is pozitív visszajelzéseket váltott ki.A csökkenő olvasószám következményeképpen, mely azonban a füzethez való korlátozott hozzáférhetőség ellenére sem volt rossznak mondható, a 31. szám után a lap a korábban havi megjelenése kéthavira változott. A Moon Knight eredeti alkotópárosa még a sorozat vége előtt elhagyták azt. Elsőként Bill Sienkiewicz, aki a 30. számon dolgozott utoljára. Sienkiewicz-et Kevin Nowlan, Mike Hernandez, Marc Silvestri, Richard Howell és Bob McLeod rajzolók követték, akik hosszabb-rövidebb dolgoztak a sorozaton.
Moench a 33. számig maradt, távozását követően Tony Isabella két számnak volt az írója. Moench nemcsak a Holdlovagot hagyta el, de a Marvel Comics-tól is kilépett. Ennek oka, hogy súlyos nézetkülönbségek léptek fel közte és a Marvel akkori főszerkesztője, Jim Shooter között a sorozatok és azok szereplőiknek további sorsa kapcsán. Moench nem volt egyedül, ebben az időben a Marvel több munkatársa is elhagyta a kiadót és a kiadó nagy riválisához, a DC-hez szerződött. A 36. számtól Alan Zelenetz és Bo Hampton rajzoló lett a sorozat állandó alkotópárosa. A Moon Knight szerkesztője, Denny O’Neil úgy nyilatkozott, hogy új irány kívánnak adni a Holdlovag történeteinek.
Zelenetz a misztikus irányvonal mellett szerette volna felderíteni a Holdlovag személyazonosságai közötti kapcsolatot, hogy például ki is valójában Steven Grant és miért menekül Marc Spector elől. Annak ellenére, hogy Zelenetz és Hampton csupán három számon dolgozhatott együtt, többé-kevésbé sikerült is elérniük a kitűzött célokat. A 36. számban megjelent misztikus történetben Doktor Strange segítette a Holdlovagot egy ősi egyiptomi szellem legyőzésében. A 37. és 38. számban Zelenetz Spector fiatalkorát mutatta be egy ugyancsak okkult elemekben bővelkedő történetben, melynek végén Spectornak sikerült megbékélnie múltjával. Zelenetz és Hampton közös munkája a Moon Knight 38. számával, 1984 júliusában ért véget a sorozat megszűnésével. Az utolsó számban O’Neil bejelentette, hogy néhány hónap múlva a Holdlovag megújult sorozatában fog visszatérni.
A Holdlovag második sorozata 1985 júniusában indult útjára Moon Knight: Fist of Khonshu címen, melynek azonban csak hat száma jelent meg. A sorozat rendszeres írója Alan Zelenetz, rajzolója Chris Warner volt. Mellettük íróként Mary Jo Duffy, rajzolóként Larry Hama és Alan Kupperberg is közreműködött.  A Holdlovag az előző feltűnése óta úgy határozott, hogy visszavonul bűnüldözői pályafutásától és ismét eredeti nevét, a Marc Spectort kezdte használni a mindennapokban. Hogy végképp elvágja a Khonszuhoz fűződő szálakat, az isten korábban féltve őrzött szobrát árverésre bocsátotta. Spectorral azonban röviddel ezután telepatikusan felvette a kapcsolatot a holdisten három papja, és Marcnak ismét magára kellett öltenie a Lovag jelmezét. A rövid sorozat meglehetősen különbözött elődjétől és szakított annak hagyományaival. Khonszuról kiderült, hogy az igazság és az élet védelmezője, Spectornak pedig a sorozat folyamán a papok által kiadott küldetéseket kellett teljesítenie. Felszerelését a titokzatos papoktól kapott ókori egyiptomi, bár korántsem autentikus fegyverekre cserélte le. Moench eredeti koncepciójától eltérően a Lovag esténként, a Hold fázisaitól függően emberfeletti erőre tett szert. A sorozat korábbi mellékszereplői, akik szerves részét képezték a történeteknek csak néha tűntek fel egy-egy képkockán. A második sorozat utolsó szám 1985 decemberében jelent meg, írója Jim Owsley, rajzolója Mark Beacham volt.
A Fist of Khonshu végét követően a Lovag következő jelentősebb szereplése a West Coast Avengers 21. számában volt 1987 júniusában. A West Coast Avengers írója ekkor Steve Engelhart volt. A Holdlovag a Lost in Space-Time című történet közepén csatlakozott a cselekményéhez, melyben a Bosszú Angyalai Nyugati Parti Tagozatának néhány tagja az ókori egyiptomban esett fogságba. Spectort Khonszu utasította, hogy adjon át egy üzenetet a csapat a jelenben maradt tagjainak, majd ezt követően ő maga is visszautazott a múltba. Az időutazásos kaland után a Lovag a sorozat 25. számában hivatalosan is csatlakozik a Bosszú Angyalai Nyugati Parti Tagozatához. A csapattagokkal azonban nem volt felhőtlen a kapcsolata, mivel Spector gyakran halálos módszerei nem voltak összeegyeztethetőek a Bosszú Angyalai alapelveivel. A West Coast Avengers történetei során Khonszu Spector testébe költözve gyűjtött emberi tapasztalatokat és néha maga is aktívan közreműködött az eseményekben ha érdeke úgy kívánta. A West Coast Avengers 41. számában (1989. február) kiderült, hogy az egyiptomi isten tudat alatt utasította Spectort, hogy lépjen be a csapatba és az valójában nem Spector döntése volt. A Holdlovag eztután elhagyta a csapatot és Tigrát, akivel futó viszonyba kezdett az Angyaloknál töltött rövid pályafutása alatt.
Négy hónappal azután, hogy a Holdlovag megvált a Bosszú Angyalaitól, újra saját füzetet kapott melynek első száma 1989 júniusában jelent meg Marc Spector: Moon Knight címen. A sorozat első alkotópárosa Charles Dixon író és Sal Velluto rajzoló lett. Doug Moench egyik interjújában úgy nyilatkozott, hogy a Marvel egyik szerkesztője őt is megkereste telefonon az új sorozattal kapcsolatban. A Marvel azt szerette volna, hogy a Holdlovag visszatérjen az eredeti sorozat hangulatához és ehhez kerestek írókat. A szerkesztő azonban nem emlékezett arra, hogy Moench maga alkotta meg a szereplőt, csak arra hogy ő volt régen az egyik írója. Moench sértőnek érezte, hogy másokkal versenyezzen abban, hogy ő tudja „eredetibben” megírni a történeteket és lecsapta a telefont. Moench többször is kijelentette, hogy nem szereti, ha mások írják az általa megalkotott szereplők kalandjait, és nem is nagyon olvassa őket.
Dixon munkásságát a sorozaton valóban ez jellemezte. A történetek próbáltak közelíteni az eredeti sorozatéhoz, de a valódi folytonosság az egyes események között hiányzott. A második sorozatban bemutatott három Khonszu-pap eltűnt, csakúgy mint az ősi fegyverek. A régi mellékszereplőket Dixon újakkal próbált helyettesíteni. A negyedik számban (1989. szeptember) tűnt fel Éjfél, az első sorozat egyik gonosztevőjének, az Éjféli Tolvajnak a fia, aki rövid időre a Holdlovag kéretlen ifjú társa lett. Nem sokkal később, a 19. számban Éjfél a Titkos Birodalom nevű szervezet fogságába esett, Spector pedig azt hitte, hogy a fiú meghalt az összecsapás során. Éjfél megpróbáltatásait a Titkos Birodalom fogságában Dixon távozásáig, a Moon Knight 24. számáig egy mellékszálon mutatta be a sorozat, függetlenül a Holdlovagot érintő cselekményektől. Dixon szerette volna jobban kiemelni Marc Spector zsidó származását, valamint azt a különös tényt, hogy származása ellenére egy egyiptomi isten kölcsönözte neki erejét. Erről azonban egyik szerkesztője lebeszélte (Dixon író munkássaga alatt a sorozat szerkesztői Tom DeFalco, Carl Potts és Danny Fingeroth voltak).
A 25. számban megjelent, A múlt szelleme (Ghost of the Past) című történet írója Howard Mackie volt, melyben a Holdlovag a Szellemlovassal vett részt egy közös kalandban. A Szellemlovas szereplése Mackie történetében nem volt véletlen, az író egy évvel korábban, 1990 májusában alkotta újra a szereplőt a Marvel számára és indította el annak második sorozatát. Mackie nem maradt sokáig a Moon Knight írója, a 25. szám után már csak 32. és 33. számban tért vissza a sorozathoz.
A Moon Knight 26. számával John Marc DeMatteis lett a sorozat írója és Ron Garney rajzoló is ekkor csatlakozott az alkotói csapatához. DeMatteis hatrészes Vörös megváltás (Scarlet Redemption) című történetének a központjában Marc Spector mellett, egy korábbi történet hányattatott életű antihősnője, Scarlet Fasinera állt. A két szereplő múltja és gondolatai közel egyenlő arányban és hangsúllyal jelentek meg a cselekmény folyamán. DeMatteis néhány régen látott mellékszereplőt, így Spector régi informátorát, Crawleyt és Gena Landerst is visszahozta a sorozatba, még ha csak néhány képkockán szerepeltek is.
DeMatteis a sorozattól való távozása után Mackie egy kétrészes történetnek volt a szerzője, melyben a Lovag Pókemberrel vette fel a harcot a Vészmanó ellen. Pókember vendégszereplését viszonozva Holdlovag is egyik főszereplője volt az Amazing Spider-Man 353. számában kezdődő hatrészes Round Robin: A csatlós bosszúja (Round Robin: The Sidekick’s Revenge) című crossover-történetnek. A címben szereplő csatlós a Titkos Birodalom által kiborggá alakított Éjfél volt, a Holdlovag egykori ifjú társa, aki időközben fogvatartói és új gazdái ellen is fellázadt. Pókemberen és Holdlovagon kívül a történet szereplője volt a Megtorló, Nova és Éjcsép is. A történet írója Al Milgrom, rajzolója Mark Bagley volt.
A Moon Knight 34. számban egyetlen történet erejéig visszatért a harmadik sorozat első írója, Charles Dixon. A 35. számtól Terry Kavanagh lett a sorozat rendszeres írója egészen annak végéig. A Vértestvérek (Blood Brothers) című négyrészes bemutatkozó története a Hulk! című magazinban megjelent 1979-es történet retconja volt, melyben Marc Spectornak sorozatgyilkos testvérével, Randall Spectorral kellett megküzdenie. Az 1979-es történet végén Randall meghalt. Kavanagh története felülírta a korábbi eseményeket, mely szerint Marc valójában nem is testvérével harcolt, hanem annak egy hasonmásával. Randall azonban most valóban visszatért Marc életébe és megszállottan magának követelte Khonszu kegyeit. A történet, hasonlóan az 1979-ben megjelent történethez, Randall halálával végződött azzal a különbséggel, hogy a férfivel ezúttal a Megtorló végzett.
Kavanagh munkássága a sorozaton több változást is hozott a Holdlovag számára. Az első történet eseményei következtében Frenchie, Spector veterán segítőtársa és legközelebbi barátja lebénult, Marlene, Spector barátnője pedig kilépett a sorozatból. A Lovag korábbi kevlár-szövet öltözete helyett könnyű páncélt öltött magára. A sorozatban egyre több vendégszereplő tűnt fel, mint például a Megtorló, Pókember, Gambit és a Marvel-univerzum más népszerű hőse. Garney távozása után több rajzoló is váltotta egymást, köztük Gary Kwapisz, James W. Fry III., Stephen Platt és Fred Haynes. A sorozat a 41. számtól a 44-ig az Infinity War című crossover része volt, melyben Spectornak démoni hasonmásával kellett megküzdenie. A nagymértékű változások, melyek egyre jobban elidegenítették a Lovagot attól, akit Moenc és Perlin majd két évtizeddel azelőtt megalkotott, a régi olvasóközönség nemtetszését váltotta ki. Sarra Mossoff néhány számmal a sorozat vége előtt, az 54. számával lett a Moon Knight szerkesztője, melynek során a sorozat kezdte levetni az olvasók által kifogásolt elemeket. A Moon Knight: Marc Spector végül a 60. számmal, 1994 márciusában ért véget. Az utolsó számban Spector feláldozta az életét, hogy megmentse barátait a Seth Phalkon elleni küzdelemben.
A Moon Knight: Marc Spector 1994-es megszűnése után a Holdlovag négy év múlva tért vissza önálló képregényfüzetben. 1998 januárja és áprilisa között jelent meg a Moon Knight: Resurrection War címet viselő négyrészes minisorozat. A minisorozattal nemcsak a Lovag, de annak megalkotója, Doug Moench is visszatért, akinek 15 év után először volt ismét alkalma, hogy a Holdlovag kalandjain dolgozhasson. A sorozat rajzolója Tommy Lee Edwards volt. A történetben Khonszu ismét feltámasztotta Spectort, hogy megküzdjön egy másik ősi egyiptomi isten, Széth kiválasztottjával, a Fekete Kísértettel. Moench korábbi írásaira jellemzően, azonban itt ismét megkérdőjeleződik, hogy Khonszu valóban létezik e. A történet egyik központi szereplője a Holdlovag régi ellenfele, az álomdémon Morpheusz, így felmerül az a lehetőség is, hogy Spector valójában soha nem is halt meg, és az előző sorozat egyes eseményei csupán a démon illúziói voltak. 1999 februárjában egy újabb négyrészes minisorozat jelent meg Moench közreműködésével és Mark Texeira rajzaival. A High Strangeness című történet egy hiba folytán a képregényborítón High Strangers címen jelent meg.
A Holdlovag rendszeres szereplője volt a 2000 júliusa és 2001 szeptembere között megjelenő Marvel Knights című sorozatnak. A rövid életű képregényfüzet írója Charles Dixon, rajzolója Eduardo Barreto volt. Dixon megfogalmazása szerint a sorozat egy „anti-csapat füzet” volt, melyben a Fenegyerek és a Fekete Özvegy tipikusan magányos, másokkal szinte összeférhetetlen hősökből állított össze csapatot. A Holdlovag a negyedik számban tűnik fel először, de a történetekben általában csak mellékszereplőként jelent meg. A Fenegyerek névtelen csapata a sorozat utolsó számában feloszlott.
Már 2005-öt megelőzően is keringtek hírek a Holdlovag visszatéréséről, de Joe Quesada, a Marvel főszerkesztője csak a 2005 júliusában megrendezett Comic-Con harmadik napján árult el részleteket a Moon Knight: The Bottom névre keresztelt minisorozatról. Ezek között szerepelt a minisorozat leendő alkotói csapatának kiléte; Charlie Huston író és David Finch rajzoló. David Finch a Marvel alkotók új nemzedékének tagja már 2003-óta dolgozott a kiadónál. Charlie Huston noir-regényényíró számára viszont ez volt az első találkozása a képregényekkel, mint alkotó munkatárs. Hustont a kiadó nem kifejezetten a Moon Knight sorozat megírására kérte fel, a tárgyalások során több sorozat is szóba jött, de miután felmerült ez a lehetőség is a választás egyértelművé vált Huston számára. Az író ugyanis, saját bevallása szerint, gyerekkorában nagy rajongója volt Moench eredeti sorozatának. Ezzel együtt azonban 20 éves lemaradása volt a szereplővel kapcsolatban amit pótolnia kellett.
A Holdlovag alkotója, Doug Moench, akinek köztudottan erős ellenérzései voltak az őt követő alkotók munkái iránt, egy interjújában azt mondta, hogy kellemesen meglepte Huston ismerete és tisztelete a szereplő iránt és hogy nála nem is kerülhetett volna jobb kezekbe az új sorozat. 2005 decembere elején Quesada bejelentette, hogy az előzetes tervekkel ellentétben az új Moon Knight havi rendszerességgel megjelentő sorozat lesz az előzőekben bejelentett hatrészes minisorozat helyett.
Huston úgy érezte, hogy a Holdlovag az idők során „üres lappá” vált, amivel az éppen aktuális író azt kezdett, amit akart. Éppen ezért az új sorozat első történetében egy tiszta hátteret és személyiséget kívánt adni a szereplőnek. Maga a történet címe, a The Bottom vagyis a „legmélyebb pont” tulajdonképpen Marc Spector testi és lelki állapotára utalt. Huston új sorozata pontosan meg nem meghatározott idővel játszódik azután, hogy a Holdlovag utoljára feltűnt a képregények lapjain. Az egykori hős azóta a mély önsajnálatba merült és magába zárkózott. A múlt eseményei emlékképek formájában rajzolódnak ki. Spector térde egy harc során, melyet Bushmannal vívott súlyosan megsérült és azóta tolószékbe kényszerült. Fájdalomcsillapítókon él, vagyonát és régen oly erős hitét Khonszuban elveszítette, barátait pedig elüldözte maga mellől. Spectornak a hatrészes történet végére sikerül felülkerekednie az önsajnálatán, de teljes testi és lelki gyógyulása még ennek ellenére is kérdéses maradt. A sorozatba visszatértek Moench egykori mellékszereplői, de az elmúlt évek során ők is változáson mentek keresztül. Huston ismét felszínre hozta Spector személyiség-problémáját, melyet ötvözött a titokzatos holdistennel. Az emlékképekből kiderül, hogy Spector a harc során, mikor sérüléseit szerezte, meggyilkolta régi ellenfelét, Bushmant. Khonszu most a halott és megcsonkított Bushman képében kísérti Spectort, de hasonlóan Moench történeteihez, itt sem lehet tudni, hogy valóban a holdisten beszél Spectorhoz, vagy csak a férfi képzeli azt.
Huston új sorozata jóval több erőszakot és véres jelenetet tartalmaz mint a Holdlovag korábbi füzetei és a cselekmény is jóval sötétebb hangvételű. Ez a közeg azonban valójában soha nem volt idegen a szereplőtől. Huston egy interjújában meg is jegyezte, hogy bár Marc Spector „nem gyilkos”, mégis, valahogy minden bűnöző aki szembekerült vele meghalt, még ha nem is közvetlenül az ők keze által. A Marvel szuperhőseit megosztó 2007-es Polgárháború című crossover története csak érintőlegesen volt hatással Huston sorozatára. A crossover eseményei alatt Spector nem foglalt állást sem a szuperhősök regisztrációs kötelezettségét támogató Vasember, sem pedig az azt ellenző Amerika Kapitány oldalán. A polgárháború végén a regisztráció támogatóiknak sikerült érvényesíteniük akaratukat, de a csatározások áldozatait figyelembe véve győztesei nem voltak a háborúnak. A sorozat 13. számában Marc Spector is regisztráltatatta magát a törvény előírása szerint, de nem meggyőződésből, hanem azért, hogy minél nagyobb szabadsággal folytathassa bosszúhadjáratát a bűnözők ellen Khonszu nevében.
A 2007 decemberében megjelenő 13. szám egyben az utolsó is volt, melyen Charlie Huston mint író dolgozott, a sorozatot Mike Benson televíziós forgatókönyvíró vette át. Az eredeti tervek szerint Huston csak egy hatrészes minisorozat írója lett volna, ami végül egy havi rendszerességgel megjelenő sorozatra bővült, melyet Huston már nem tudott huzamosabb ideig összeegyeztetni egyéb elkötelezettségeivel. Ennek ellenére Huston szeretett volna továbbra is részt vállalni az általa újraindított sorozatban, mint társ-író. Közben kiderült, hogy a két író alig 15 percre lakik egymástól, így lehetőségük nyílt a szorosabb együttműködésre. Huston és Benson egy interjúban elmondták, hogy heti rendszerességgel összeülnek és egy kávé mellett megvitatják a történet további alakulását.
A Holdlovagot számos kritika érte, miszerint a DC Comics nagy sikerű szereplőjének, Batmannak egy átdolgozott változata.  Batman és a Holdlovag egyaránt éjszaka tevékenykedő bűnüldözők, mindketten milliomosok, nincsenek emberfeletti képességeik, melyet különleges felszerelésükkel ellensúlyozzák. Doug Moench, aki később Batman sorozatán is dolgozott a DC-nél, több interjúban is úgy nyilatkozott, hogy a szereplő megalkotásakor nem állt szándékában, hogy egy Batman imitációt alkosson. A Holdlovag eredetileg egy vérfarkas ellenfelének készült félig hős, félig bűnöző volt, és ez határozta meg a szereplő „éjszakai” jellegét. Ugyan mindkét szereplő jómódú, a Holdlovag hátteréhez ez a részlet csak az első megjelenése után közel egy évvel adódott hozzá. Moench visszaemlékezése szerint a szóbeszéd a hasonlóságokról akkor kapott szárnyra, mikor Bill Sienkiewicz lett a történetek rajzolója. Sienkiewicz stílusa ugyanis nagyban hasonlított Neal Adams Batman-rajzaihoz.Az 1990-es évek elején, a Marc Spector: Moon Knight sorozat megjelenése alatt a Holdlovag több Batmant idéző jegyet is felvett. Ezek közé tartozott egy ifjú társ, a 4. számban feltűnt Éjfél megjelenése, bár ő nem lett a Lovag állandó segítőtársa mint Robin Batmané. Frenchie, a Holdkopter pilótája egyre kevesebb szerepléshez jutott a Holdlovag új, egyszemélyes repülőgépének, az Angyalszárnynak a megjelenése után a 27. számban. Az Angyalszárny igen nagy hasonlóságot mutatott Batman Batwing nevű repülőgépével, sőt néhány képkocka erejéig még a Batmobil „Holdlovagos változata”, a Holdmobil is bemutatkozott.
Gyakran visszatérő kérdés, hogy valójában milyen színű is a Holdlovag ruházata. A Doug Moench  által írt történetekben többször is szerepel a „fekete és ezüst” jelző az öltözék leírásakor. „…egy fekete és ezüst lidérc, akit Holdlovagnak hívnak.” – olvasható például a Moon Knight 5. számában. Moench elmondása szerint az ezüst a Hold fényére utal, és ez teszi egyedivé a szereplőt. Az persze, hogy ki milyennek, ezüstnek vagy éppen fehérnek látja a Hold fényét, egyéntől függ. Mivel a fényes, ragyogó felületek ábrázolásának határai vannak a matt képregénylapokon, a színezők a kezdetektől fehéren hagyták a Holdlovag öltözékét, külön Moench kérésére. A valódi ezüstös szín először a High Strangeness című minisorozatban volt felfedezhető, melynek színezője Steve Ouff volt. A szubjektív látásmód természetesen nemcsak az olvasókra, de a füzet alkotóira is jellemző. Charlie Huston, a 2006-ban újraindított Moon Knight sorozat első írója úgy nyilatkozott, hogy őt kamaszként mindig zavarta, hogy míg a  szövegben ezüst szerepelt, addig az öltözék a képeken fehér volt. Huston az új sorozatban fehérnek írta le a ruhát, és ennek okát interjúkban és magában az új sorozat első számban is kifejtette.
A volt tengerészgyalogos Marc Spector a Bushman nevű zsoldosvezér jobbkeze volt, akivel Szudán és Egyiptom határán portyáztak. Spector idővel megelégelte, hogy Bushman élvezetből öl és a civileket sem kíméli, így azt tervezte, hogy otthagyja a zsoldosokat. Bushman eközben értesült róla, hogy amerikai régészek a közelben egy ősi egyiptomi sírt tártak fel, és a gazdag zsákmány reményében megtámadta őket. A vezető régész, dr. Peter Alraune szembeszállt  Bushmannal, ezért Bushman hogy példát statuáljon, meggyilkolta az idős régészt. Mikor Bushman a falubelieket is elkezdte kivégezni, Spector rátámadt Bushmanra, de esélye sem volt ellene. Bushman bosszúból a sivatag közepén hagyta Spectort, hogy a hőség és a szomjúság végezzen vele. Spectorra néhány helybeli talált rá, és rejtekhelyükre, a régészek által megtalált III. Széthi sírjába vitték. Spector azonban addigra már halott volt, legalábbis a helybeliek halottnak hitték, de kis idő elteltével az ősi holdisten, Khonszu szobra előtt feléledt. Spector úgy gondolta, hogy a holdisten keltette új létre, és hogy ő lett Khonszu bosszúálló avatárja. Magára öltötte a holdisten szobrát díszítő ezüstös palástot és Bushmant saját főhadiszállásán támadta meg, nem kímélve a zsoldosvezér emberinek életét sem, Bushmannak azonban sikerült megszöknie. Spector ezután visszatért az Egyesült Államokba és Holdlovag néven bűnüldözői karrierbe kezdett.
Ellentétben a legtöbb képregényszereplővel, Marc Spector eredettörténete jóval első szereplése után született meg. Bűnüldöző pályafutását megelőző életéről már korai történeteiben is számos részletre derült fény. Doug Moench, a Holdlovag megalkotója visszafelé haladva az időben tárta az olvasók elé Spector múltját. 1975-ös első szereplése alkalmával, a Werewolf by Night 32. számában derült ki, hogy Spector nyolc évig szolgált tengerészgyalogosként, majd pedig rövid ideig a CIA alkalmazásában állt. Zsoldosként megjárt három afrikai háborút és öt dél-amerikai forradalmat. Moench jelentősebb részleteket Spector múltjáról négy évvel később, a Hulk! 17. számában fedett fel, mely szerint Spector a CIA-nál töltött ideje alatt testvérével, Randall-lal együtt dolgozott, aki azonban elárulta a szervezetet és még Marc-ot is meg akarta ölni. Marc Spector valódi eredettörténete, hogy hogyan vált a Holdlovaggá, csak egy év múlva, a Moon Knight első számából derült ki.
Spector gyermekkorának és fiatal éveinek történetét már nem Moench, hanem a Holdlovag első sorozatának utolsó írója, Alan Zelenetz teremtette meg. Az 1984-es Moon Knight 37. számában Marc visszaemlékezéséből derült ki, hogy szülei a második világháború elején menekültek a holokauszt elől az Egyesült Államokba és Chicagóban telepedtek le. Apja, Elias Spector rabbi, hazájában köztiszteletnek örvendő ember volt, Chicagoban viszont csak egy számkivetett lett, aki a szegénység és a mindennapi megaláztatások ellenére hűséges maradt hitéhez. Elias végül a teológiai tanszéken kapott megbecsült, de alulfizetett állást. Azt szerette volna, ha Marc egyszer majd a helyébe lép, mint rabbi, de fia megelégelte a szegényes és megvetett életet. Pénzért kezdett bokszolni és egy alkalommal, mikor apja egy meccsen megpróbált a lelkére beszélni, Marc indulatból megütötte őt. Kettejük kapcsolata ekkor szakad meg végképp, Elias kitagadta őt, Marc pedig belépett a tengerészgyalogságba.
Az 1980-as évek elején, az elsősorban Doug Moench által megalkotott háttéren és eredettörténeten a Holdlovag negyedik sorozatának első írója Charlie Huston végzett jelentősebb változtatásokat 2006-ban. Huston magát a történet elemeit gyakorlatilag érintetlenül hagyta, csupán időben helyezte közelebb őket 2006-hoz, ahogyan azt Warren Ellis is tette Vasember történetével egy évvel korábban. Huston változatában Spector 1985-ben lépett be a tengerészgyalogságba és Közép-Amerikában, Boszniában és Észak-Afrikában vett részt bevetéseken. 1987-ben leszerelték, mivel megütötte egy feljebbvalóját, mely után 1991-ig zsoldosként tevékenykedett Bushmannal. Az öbölháború idején átrepültek Egyiptomba, hogy II. Széthi sírjának újonnan feltárt kamráiból szerezzenek zsákmányt maguknak. Az ott történet incidens valószínűleg megegyezik Moench eredeti változatával, Huston erre nem tért ki részletesen.
Marc Spector más szuperhősöktől eltérően nem csak kettő, hanem négy személyazonossággal is rendelkezik. A sivatagban való feltámadása és az Egyesült Államokba való visszatérése után nemcsak az álarcos igazságosztó, a Holdlovag személyazonosságát öltötte magára, hanem másik kettőt is, melyet a civil életben és nyomozásai során használt. A zsoldosként összegyűjtött vagyonából teremtette meg Steven Grantet, a nagyvilági milliomost. Információit a bűnözőkről mint Jake Lockley, a szemfüles taxisofőr szerezte. Ezek a személyazonosságok már a Marvel Spotlight 28. számában, a Lovag első önálló kalandjában megjelentek és váltak részéve a későbbi sorozatnak.
A szereplő első megjelenésétől egészen 1984-ig, az első sorozat végéig valódi nevét csak egy-egy történetben használta, általában olyanokban, melyek kapcsoltban voltak zsoldosként eltöltött éveivel. Magánéletben a gondtalan Steven Grant bőrébe bújt. A különböző személyazonosságok idővel személyiségzavarhoz is vezettek, Spector már szinte azt sem tudta kicsoda valójában. Ezen barátai segítségével sikerült felülkerekedni, de az újabb visszaesés réme többször is visszatérő eleme lett a későbbi történeteknek.
Az első sorozat utolsó, 38. számában, egy kétrészes történet befejező részében Spectornak sikerült megbékélni múltjával és ismét a Marc Spector nevet kezdte használni. Ez az állapot egészen 1994-ig tartott, a Marc Spector: Moon Knight sorozat utolsó számáig, melyben Terry Kavanagh végzett a szereplővel. 1998-ban Doug Moench író visszatért, hogy feltámassza a Holdlovagot a Resurrection War című minisorozatban. A történetben Spector halottaiból tért vissza, és úgy gondolta, hogy Marc Spectort továbbra is hagyja békében nyugodni és ismét a Steven Grant nevet kezdte használni a civil életben, valamint a Jake Lockleyt az utcán való információszerzéshez.
Moench 1999-es második minisorozata, a High Strangeness után Spector csak vendég- vagy mellékszereplőként tűnt fel más képregényfüzetekben, mint Holdlovag. Korlátozott számú megjelenéseiből csupán annyi derült ki, hogy már a legtöbb bűnöző és bűnüldöző egyaránt tisztában volt vele, hogy Marc Spector nem halt meg (illetve visszatért az életbe) és hogy Spector a Holdlovag. A Marvel Knights című sorozatban a Fenegyerek meg is jegyezte: „Valószínűleg a mi köreinkben a te személyazonosságod a legrosszabbul őrzött titok.” A Charlie Huston által 2006-ban újraindított sorozatban Spector újra a saját személyazonosságát használja, bár előfordul hogy egyes szereplők megszokásból az álnevei egyikén szólítják.
Marc Spector több éves harci tapasztalattal rendelkezik mint képzett tengerészgyalogos és szabadúszó zsoldoskatona. Jártas a különböző lőfegyverek használatában és a test-test elleni küzdelemben. Álarcos bűnüldözőként főleg testi erejére, ügyességére hagyatkozik. A katonai és zsoldos évei során használt lőfegyverek hiányoznak bűnüldözői eszközkészletéből.
Doug Moench eredeti változatában a Holdlovag nem rendelkezett emberfeletti képességekkel. Pontosabban a legelső megjelenésekor, a vérfarkas Jack Russell harapása nyomán éjszakánként szert tett némi extra testi erőre a vérfarkas-vírus hatására, de ez nem jelent meg hangsúlyosan a sorozatban és a Moon Knight 6. számára már teljesen eltűnt. Spector Alan Zelenetz Fist of Khonshu című rövid életű sorozatában, valamint a West Coast Avengers-ben való szereplései alkalmával átmenetileg valódi természetfeletti eredetű erőre tett szert. A holdfázisoktól függően Spector testi ereje emberfeletti mértékben megnőtt, melynek tetőpontját telihold idején érte le. A West Coast Avengers 30. számában a Bosszú Angyalai és a Holdlovag egy olyan dimenzióba kerültek, ahol az égboltot számtalan hold borította. Ennek következtében a Lovag testi ereje is addig nem tapasztalat méreteket öltött.
A Holdlovag elsődleges fegyvere holdsarló alakú dobócsillagai. Első megjelenése alkalmával, a Werewolf by Night 32. és 33. számában ezeken a dobófegyvereken kívül fémtüskékkel kivert caestust is bevetett a Jack Russell elleni küzdelemben. Későbbi megjelenései alkalmával a Holdlovag már nem viselte ezt a fegyverét. Moench és Don Perlin úgy gondolták, hogy ez a fegyver túl drasztikus lenne közönséges bűnözők ellen. A caestus ugyan többet már nem szerepelt a Lovag fegyvertárában, viszont néhány alkalommal, mint például a Moonk Knight 25. számában a Fekete Kísértet ellen, vagy Charlie Huston 2006-os új sorozatában, egy hasonló fegyvert, egy szintén fémtüskékkel felszerelt bokszert vetett be. Állandó fegyverei közé tartozott a rövid harci bot, valamint a kampós kötél, illetve később ezek kombinációja.
A rövid életű második sorozat alatt Alan Zelenetz újraalkotta a szereplőt és a Holdlovag egyiptomi gyökereihez közelebb álló ősi fegyverekkel ruházta fel. A holdsarló alakú dobófegyvereket dobó-szkarabeuszok váltották fel. Legkülönlegesebb fegyvere egy méretes ankh-kereszt lett, mely figyelmeztette a Lovagot ha élete veszélyben forgott. A dobókések, a bumeráng és a bola szintén itt szerepeltek először. A valóságban azonban ezeknek a fegyvereknek a döntő többsége az ősi Egyiptomban nem volt használatos, illetve ismert. Ezt a hibát később Steve Englehart javította ki a West Coast Avengers sorozatában. A retcon szerint ezeknek a fegyvereknek egy részét a csapat vezetője, Sólyomszem készített és adta Khonszu papjainak egy időutazásos kaland során.
A Marc Spector: Moon Knight sorozat több új fegyverrel is gazdagította a Lovag fegyvertárát, lecserélve a második sorozatban megjelenteket. A nuncsaku és a bó-bot itt szerepeltek először. A bó-bot a 25. számában egyesült az adamantiumból készült új harci bottal. A 38. számtól kezdődően a szereplő görcsös modernizációja révén a Holdlovag átmenetileg egy Vasemberéhez hasonló, de könnyebb szerkezetű páncélt öltött. Dobócsillagait már nem kézzel, hanem a csuklójára erősített szerkezettel lőtte ki. A Holdlovag ezen megújításának kísérlete sem volt hosszú életű és még a harmadik sorozat vége előtt visszatért a klasszikus megjelenéséhez.
A helikopter, melynek tulajdonságai ideálissá tették a városon belüli gyors bevetésekre, a Holdlovag sorozatok egyik elengedhetetlen kellékévé vált és az évek során több változata is szerepelt a képregényfüzetekben. A helikopterek pilótája Spector régi bajtársa és barátja, Frenchie volt. A Werewolf by Night 32. és 33. számában egy egyszerű Bell 47H típusú gép szerepelt, a későbbi magyarázatok szerint ezt a gépet Frenchie és Spector csak külön erre az akcióra bérelte, hogy megtévesszék a Bizottságot. Második helikoptere, mely leginkább egy hatalmas légyre emlékeztetett a pilótafülkét borító búra miatt, a Werewolf by Night utáni és önálló sorozata közötti vendégszereplései és más füzetekben megjelenő saját történeteiben volt látható, mint például a Hulk! magazin számaiban. A Moon Knight első számának megjelenése alkalmából a sorozat alkotói egy teljesen új, fektetett holdsarló formájú gépet terveztek a Holdlovag számára. Ez a modell szintén csak rövid ideig, a Moon Knight 7. számáig állt szolgálatban, mikoris lezuhant. A harmadik, oldalára állított holdsarló alakú modell a 10. számban mutatkozott be és egészen az első sorozat végig szolgálta a Holdlovagot. A Marc Spector: Moon Knight első számában a második modell külalakját mintázó, de modernebb kivitelű gép mutatkozott be. A 2006-ban indult negyedik sorozat számaiban több Holdkopter modell is látható volt Spector hangárában, de bevetésekre a fektetett holdsarló alakúval indult. Hogy ez egy újabb modell vagy még a harmadik sorozatban szerepelt típus, nem tudni. Miután az új sorozat első történetéből kiderült, hogy Frenchi elveszítette lábait és visszavonult a bűnüldözéstől, a Holdlovag új pilótája Gena már időközben felnőtt fia, Ray lett.
A helikopterek mellett a Marc Spector: Moon Knight 27. számától kezdődően több alkalommal is szerepelt a Holdlovag egy egyszemélyes repülőgépe, az Angyalszárny, melyet ő maga vezetett.
Az egykori szerencsevadász, Jean-Paul DuChamp, becenevén Frenchie együtt szerepelt a Holdlovaggal annak első megjelenésekor a Werewolf by Night 32. számában, 1975 augusztusában. Frenchie Spector legközelebbi barátja volt, akivel még Afrikában ismerkedett meg zsoldos évei alatt. Frenchie az évek folyamán kitartott barátja mellett és segítette bűnüldözői tevékenységében, általában mint a Holdkopter pilótája. Mikor a Holdlovag negyedik sorozata 2006-ban újraindult, Charlie Huston író egy jelentősebb változtatást is végrehajtott a szereplőn. Az ő retconja szerint Frenchie homoszexuális, aki mindvégig szerelmes volt Spectorba, ezért is tartott ki mellette annyi éven át. Spector azonban ezt nem is sejtette. Huston története belátást enged az 1999-es minisorozat, a High Strangeness, és a negyedik sorozat között zajlott eseményekre is. Frenchie a két sorozat között valamikor egy  bevetés során elveszítette mindkét lábát és visszavonult a bűnüldözői pályáról.
Míg Frenchie a harcmezőn, addig Marlene elsősorban a magánéletben támasza Marc Spectornak. Marlene Alraune kicsivel Frenchie után, a Marvel Spotlight 28. számában, a Holdlovag első önálló történetében jelent meg először. Marlene dr. Peter Alraune lánya, annak a régésznek, akit Bushman gyilkolt meg Afrikában egy ásatás közelében, és mely események révén Marc Spector Holdlovagként született újjá. Marlene Spector örök szerelme, bár a nő már több alkalommal elhagyta őt, de eddig mindig újra egymásra találtak.
Crawley és Gena az utca emberei, akikkel Spector Jake Lockley taxisofőr szerepében ismerkedett meg. Mindketten szintén a Marvel Spotlight 28. számában tűntek fel, csakúgy mint a sorozat legtöbb mellékszereplője. Crawley egy hajléktalan volt, és Gena törzsvendége a nő brooklyni Gena’s Diner nevű étkezdéjében. Spector információi az utcán történtekről elsősorban Crawleytól származtak, aki mindent látott és hallott. Gena két fia, Ray és Ricky gyakran teljesített veszélytelenebb feladatokat Spector számára.
Scarlet Fasinera (Stained Glass Scarlet) egy hányattatott életű nő, aki korábban arra kényszerült, hogy megölje egyetlen fiát, akiből gátlástalan bűnöző lett. Azóta egyfajta vezeklésképpen bűnözőket gyilkol, nem törődve az ártatlan áldozatokkal sem.
Az Árnyékkabinet (Shadow Cabinet) a Marc Spector: Moon Knight 39. számában szerepelt először. A Spector által létrehozott társaság különböző társadalmi rétegekből származó, különböző hátterű és munkakörű embereket tömörített magába. Az Árnyékkabinet életre hívásának célja a gyors és hatékony információszerzés volt, a társaság összeköttetései behálózták New York városát az utcától egészen a politikai és tudományos körökig.
A Holdlovag legrégebbi és leghalálosabb ellenfele a kegyetlen zsoldosvezér, Bushman volt, aki a Moon Knight első számában szerepelt először. Raoul Bushman ironikus módon közvetlenül volt felelős érte, hogy Marc Spectorból Holdlovag lett. Bushman az egyik leggyakrabban visszatérő gonosztevője volt a Holdlovag különböző sorozatainak. A Charlie Huston által 2006-ban újraindított sorozatban fény derült rá, hogy Spector egy kegyetlen harc során végzett Bushmannal.
A Bizottság (The Committee), egy gazdag üzletemberekből álló csoport jóval a Holdlovag megjelenése előtt, már a Werewolf by Night 10. számában is szerepelt. A Holdlovag első megjelenése alkalmával a Werewolf by Night 32. számában ők bérelték fel Spectort, hogy fogja el a vérfarkas Jack Russellt. A Moon Knight 4. számában egy retconból derült ki, hogy Spector és Frenchie maguk intézték úgy, hogy a Bizottság felbérelje Spectort és így a szervezet közelébe férkőzhessenek. A Bizottság soha nem bocsátotta meg Spector árulását, illetve trükkjét, hogy soraik közé férközzön és többször is megpróbálták ezért meggyilkolni őt.
Morpheusz, az álomdémon a Moon Knight 12. számában szerepelt először. Robert Marham kromoszómái egy ismeretlen betegség következtében lebomlottak. A férfit egy kísérleti gyógyszerrel kezelték, aki ennek következtében testileg és mentálisan is átalakult. A gyógyszer hatására krónikus álmatlanságban kezdett szenvedni és pszichózis lett úrrá rajta, mely fizikai formában, úgynevezett „ében energiában” testesült meg.
Carson Knowles Fekete Kísértet (Black Spectre) néven a Holdlovagot mintául véve alakította ki saját megjelenését, és mintegy lett a Lovag sötét hasonmása. Legelőször a Moon Knight 25. számában szerepelt.
A Marvel más szereplőihez hasonlóan a Holdlovagnak is számos énje létezik a Marvel-multiverzum párhuzamos valóságaiban. A Marvel koncepciója szerint ezek az ének ugyanolyan valósak, mint a Marvel mainstream univerzumában, besorolás szerint a 616-os Földön létező. Ezek az alternatív ének a What If című sorozat egy-egy történetének is szereplői voltak.
A Holdlovag legtöbb alternatív valóságokban élő énje az Infinity War című crossover részeként megjelent Marc Spector: Moon Knight 42. számában jelent meg 1992-ben. A történetben a Holdlovag gonosz alakmása, Holdárny az uralma alá akarta hajtani az egész multiverzumot, és ezért megpróbálta magába olvasztani az alternatív világok összes Holdlovagját. Mikor Spector megakadályozta, hogy Holdárny ezt egy gépezet segítségével egyszerre vigye véghez, a démoni énje világról világra járva, nyomában Spectorral, próbálta bekebelezni azokat.
A meglátogatott világokban feltűnt alternatív Holdlovagok legtöbbje a DC Comics Batman figuráján alapultak, ráadásul néhányukat még ugyanazok a rajzolók is készítették el, aki egykor az adott Batman füzeten is dolgoztak. Skyline City védelmezője, Sötét Hold az, A Sötét Lovag visszatér című DC történetben megjelenő Batman alapján készült. Sötét Hold jelenetének rajzolója Klaus Janson volt. Kelley Jones rajzolta meg Holdkarmot, a Holdlovag vámpír megfejelőjét. A szereplő a DC Elseworlds (Másvilágok) című sorozatában megjelenő vámpír Batmanen alapult. Félhold és Szürke Szárny rajzolója Norm Breyfogle volt, a Batman: Holy Terror egykori alkotója. Holdember és Holdfiú alakját Dick Sprang 1950-es és 1960-as évekbeli Batman képregényei ihlették, Mr. Spectorét pedig Will Eisner The Spirit képregényei. Rajtuk kívül még számos Holdlovag-változat is megjelent, melyekhez szintén más képregényszereplők szolgáltak mintául. A 42. szám végére Holdárny a multiverzum összes Holdlovagját magába olvasztotta, kivéve a 616-os Föld Holdlovagját és Holdembert. Ezt a tényt azonban a Marvel későbbi írói nem vették figyelembe és a Holdlovag addig ugyan még nem szerepelt, de elvileg már nem létező új alternatív énje 1992 után is megjelentek több sorozatban és történetben (Earth X, Újvilág, House of M, Marvel Zombies).
A Holdlovagnak a képregényfüzetek lapjain kívül csak néhány megjelenése volt a Marvel franchise keretei között. A ToyBiz több Holdlovag-akicófugurát is kiadott különböző sorozatok részeként.
A 2006-ban megjelent Marvel: Ultimate Alliance nevű videojáték Wii, Xbox 360 és PlayStation 3 kiadásaiban választható karakter, míg a játék PC-s kiadásában egy patch segítségével válik hozzáférhetővé. A játékban a Holdlovagnak Phil LaMarr kölcsönözte a hangját.
A félig vámpír, félig ember Marvel-szereplő Penge főszereplésével készült 2006-os Blade: The Series című televíziós sorozat pilot epizódjában az egyik szereplő említett Marc Spector nevét, mint a „vérfarkasok szakértőjét”. A San Diegóban megrendezett 2006-os Comic-Con a rajongók ezzel kapcsolatban is intéztek kérdéseket a sorozat alkotóihoz. David Goyer és Geoff Johns úgy nyilatkoztak, hogy valóban felmerült az ötlet a szereplő bemutatására a sorozatban, de ez végül nem valósult meg.A Marvel 2006 októberének végén jelentette be, hogy a Marvel Studios és a No Equal Entertainment megállapodást között egy közös televíziós sorozat létrehozásáról, melynek címszereplője a Holdlovag lesz.
Moon Knight #15, 1982. január – Shades of Moon Knight: Doug Moench írása a Holdlovag megalkotásáról (angolul)
Moon Knight #18, 1982. április – The Many Phases of Moon Knight: a Lovag megjelenése egészen a kezdetektől (angolul)
Moon Knight #27, 1983. január – dokumentáció: a Holdlovag helikopterei (angolul)
Official Handbook of the Marvel Universe: Marvel Knights 2005, 2005. február – dokumentáció: Holdlovag (angolul)
Axel Alonso editing Moon Knight – interjú Axel Alonsoval, a Moon Knight egyik szerkesztőjével (angolul)
For Khonshu and Country: Benson talks “Moon Knight” – Mike Benson interjú (angolul)Charlie Huston interjúk
Dark Side of the Moon Knight: Huston talks "Moon Knight: The Bottom" – Comics Book Resources interjú (angolul)
In the Scope: On "The Bottom" with Charlie Huston – PopCultureShock interjú (angolul)
Waxing Moon Knight: Huston talks "Moon Knight" – Comics Book Resources interjú (angolul)
A Moon Knight: Devided We Fall egyrészes kiadvány rajongói fordítása a HálóZsák oldalán
A Moon Knight 4. sorozatának rajongói fordítása a Független Képregényfordító Iroda oldalán
A holdséta az űrhajón kívüli tevékenység (EVA - Extra Vehicular Activity), közkeletűbb néven az űrséta egy speciális válfaja, amelynek során az űrhajós(ok) az űrhajóból a Hold felszínére száll(nak) ki és ott kutatómunkát végez(nek).
Eddig kizárólag a NASA Apollo-programjának űrhajósai hajtottak végre holdsétát.
Egyetlenegy holdsétát hajtottak végre az első űrhajósok, amelynek során kutatóeszközöket – az EASEP nevű műszerkészletet – állítottak fel és nem hagyták el a holdkomp 50-60 méteres körzetét.
Két holdsétát hajtottak végre. Az első felállították az ALSEP nevű műszeregyüttest. A másodikon egy 1300 méteres kört megtéve meglátogatták a leszállóhely legérdekesebb krátereit, köztük azt, amelyben egy három évvel korábban a Holdra leszállt szonda, a Surveyor–3 pihent.
Két holdsétát hajtottak végre. Az elsőn az ALSEP kihelyezése történt meg. A második során a holdkomptól 1000 méterre levő Cone krátert kellett volna elérni, de ez nem sikerült.
A továbbfejlesztéseknek köszönhetően három holdsétára nyílt lehetőség, amelyet az új fejlesztésű holdjáróval tehettek meg az űrhajósok. Az első úton kipróbálták a holdjárót és a leszállóhely legnagyobb kráteréhez a St.Geoge kráterhez hajtottak. A második holdsétán a völgy bazaltos alja és az ősi holdanyagból álló hegyek találkozásához mentek a holdjáróval. A harmadik út pedig a leszállóhelyet átszelő hasadékvölgyhöz, a Hadley-árokhoz vezetett. Összesen 21 kilométert tettek meg az űrhajósok, és a hazahozott kőzetek között volt egy 4,5 milliárd éves darab (a Teremtés Köve).
Ez az expedíció is három holdsétát teljesített a hatalmas Descartes kráter melletti síkság kisebb kráterei között, és ez is vitt magával holdjárót. Az első holdsétán felállították az ALSEP műszereit, majd a mindössze 1,5 kilométerre levő Flag krátert látogatták meg, amely út inkább volt a holdjáró kipróbálása, mint komoly felfedezőút. Az expedíció második holdsétája a Kőhegységhez, a holdfelszín egy nagyobb becsapódás által felgyűrt kőzettömbjéhez vezetett, majd a közelben levő nagyobb – 300-400 méter átmérőjű – krátereket vizsgálták. Ezen a holdsétán véletlenül letört a holdjáró egyik sárvédője is. Az utolsó holdsétán a 200 méter mély Északi Sugár kráterhez hajtottak, 11 kilométerre a holdkomptól.
Mindhárom holdséta célja a Hold vulkanikus működésének felderítése, fiatal vulkanikus kőzetek megtalálása volt, ám ez teljes kudacot vallott.
A legutolsó holdexpedícó űrhajósai is három holdsétát tehettek a holdjáróval és egyikük nemcsak űrhajós, hanem tudós, geológus is volt. A leszállóhely egy nagyobb holdtenger szélén magasodó hegységbe nyúló kis völgy volt, ennek krátereit járták körül az űrhajósok.Az első holdsétán elhúzódott a munka a műszerek kihelyezésével, így csak a felállítási helyre – 185 méterre a holdkomptól – jutottak el az űrhajósok. A második holdsétán az egész Apollo-program legmesszebb levő kutatóhelyére hajtottak a holdjáróval, összesen 18 kilométernyi utat megtéve. Ezen felfedezőút során találták meg azt a kőzetet, amelyet a későbbi anyagvizsgálatok a legrégebbi keletkezésűnek mutattak, 4,58 milliárd évesnek. A harmadik holdsétán pedig több megállást teljesítettek a völgy oldalát alkotó hegyek tövében, amelyből a legkülönlegesebb egy hatalmas szikla volt, amely a hegyoldalon gördült le a völgy aljába.
Az amerikai bulvársajtó engedte útjára a máig élő legendát, miszerint az Apollo-program holdraszállásai az amerikai kormány gigantikus átverése részét képezték és az űrhajósok nem is jártak a Holdon. Ehelyett a több ezer holdfelszínen készült fotó egy hatalmas műteremben készült. Ennek az elméletnek számos tudományos cáfolata létezik.
A Holdról hazatérő Apollo–11 legénységének készítette Joe Gilmore, híres angol bármixer. Ez volt az első alkoholos ital, amit a Földre érkező Neil Armstrong, Buzz Aldrin és Michael Collins ivott.
2 csepp rózsavízAz egészet shakerben jól össze kell rázni, pezsgőspohárba tölteni és feltölteni pezsgővel.
A holdséta egy tánc is egyben, amelyben a táncos csúszkál a lábán, miközben egy helyben marad.

Hollandia (teljes nevén Holland Királyság, hollandul Koninkrijk der Nederlanden) nyugat-európai ország. Délről Belgium, keletről Németország, északnyugat felől az Északi-tenger határolja. A holland közjog különbséget tesz „Hollandia” és a „Hollandiai Királyság” között. A Hollandiai Királyság 4 részből áll: Hollandia, valamint a Karib-szigetekhez tartozó Aruba, Curaçao és Sint Maarten. Belgium, Hollandia és Luxemburg szoros regionális együttműködését általában Benelux államokként említik.
Hollandia az Északnémet-alföld nyugati folytatása. Kialakulása folyamán az óidei kéregdarabok a mélybe süllyedtek, csak délen, az Ardennekhez tartozó dombok vannak a felszínen. Az ország területének többségét kitevő Holland-alföldön a mai felszínt pleisztocén és holocén képződmények borítják. A süllyedés mindmáig tart, az ország területének harmada már a tengerszint alatt van. A Holland-alföld a mai felszínt kialakító erők – a szél, a folyók és a jég munkája – három, jól elkülöníthető részre osztja:
A parti dűnék végigkísérik az Északi-tenger partját. A 3–5 km széles, helyenként az 50–60 m magasságot is elérő dűnesort délnyugaton és északon a vihardagályok szétrombolták. Az egykori dűnevonulat maradványai a Nyugati Fríz-szigetek. Mögöttük a Watt-tenger húzódik. A dűnék sivár, sós homokja terméketlen.
Marsch – a dűnesor mögött szélesedő sávban a folyami eredetű 'marsch' helyezkedik el. Ezt a területet a Schelde, a Maas és főként a Rajna egykori deltái töltötték fel. Jellemző e tájra a folyóágak és az azokat összekötő csatornák hálózata. A terület legnagyobb része mára a tenger szintje alá süllyedt. Legmélyebb pontja (-6,7 m) Rotterdamtól északra található.A hollandok a vihardagályok ellen először magaslatokat emeltek, majd gátakat építettek, és szélmalmokkal szivattyúzták vissza a tengerbe a vizet. A tengertől visszahódított területek neve polder.
A 'marsch' Hollandia legtermékenyebb és legsűrűbben lakott része, de az ott élőket folyamatosan veszélyeztetik a vihardagályok. Védelmükre a 20. században két nagy létesítményt építettek:
A területnyerés legszemléletesebb példája a Zuiderzee lezárása volt a harmincas években. Frízföld és Észak-Holland tartományok között egy 30 km hosszú gátat, az úgynevezett zárógátat építettek. A Zuiderzee ezzel beltengerré vált, és ettől kezdve IJsselmeer (IJssel-tó) a neve. Mivel a tengervizet a gát elzárta, ez a beltenger lassan édesvizűvé vált. Az IJssel-tóban négy nagy poldert építettek, és ezzel 1650 km² területet nyertek. Ez a terület a mezőgazdaság, a pihenés, valamint a lakó- és munkahely célját szolgáló övezetekre oszlik.
1953. február 1-jén a tenger pusztító rohamot intézett a szárazföld ellen. A dagály és az erős vihar kombinációja következtében Délnyugat-Hollandia nagy része víz alá került. A katasztrófában sok száz ember vesztette életét. Világossá vált, hogy a Delta-tervet a lehető leggyorsabban meg kell valósítani. Ez a terv a délnyugati tengeröblök elzárását tűzte ki célul. Mára minden tengeröböl zárt, kivéve az Új Víziutat és a Nyugati-Scheldét, amelyek Rotterdam, illetve Antwerpen (Belgium) kikötőinek elérését teszik lehetővé.
A Keleti-Scheldét egy 3200 méter hosszú, 65 betonoszlop között elhelyezkedő 62 acélkapuból álló zsiliprendszerrel zárták le. Rendesen ezek a kapuk nyitva vannak, viharban azonban leeresztik őket, hogy a dühöngő tengert kívül rekesszék. Azért választották ezt a lezárási módot, hogy ne veszélyeztessék a Keleti-Scheldében a kagylók halászatát, ami a dagály áramlásától függ. 1986. október 4-én Beatrix királynő avatta fel a gátat.
A „geest”-et a Rajna és a Maas egy északi és egy déli részre bontja. A területen található végmorénák magassága helyenként eléri az 50-60 métert. A mélyebb területek lefolyása sokszor nagyon rossz, ezért gyakoriak a mocsarak, lápok. A szántóföld kevés, sok a rét és a legelő.
Hollandia az északi féltekén, a mérsékelt éghajlati övezetben helyezkedik el. A tenger és a meleg észak-atlanti Golf-áramlat mérsékelt tengeri klímát biztosít. Ennek köszönhető, hogy a hőmérséklet napi és évi ingadozása is kicsi. Az átlaghőmérséklet januárban +2 °C, júliusban pedig közel +17 °C. Ez nem jelenti azt, hogy soha ne fordulnának elő extrém hőmérsékletek: a Hollandiában valaha mért legalacsonyabb hőmérséklet -24,8 °C, a legmagasabb pedig +36,8 °C volt. A csapadék időben viszonylag egyenletesen oszlik el, bár a tavasz általában szárazabb, mint az ősz. Az évi csapadékmennyiség mintegy 800 mm.
Az egyes régiók közötti éghajlati különbségek csekélyek, az északi és déli rész távolsága - több mint 300 km - azonban némileg érezteti hatását.
Vízhálózata rendkívül gazdag. Az országba érkező folyók mind az Északi-tengerbe ömlenek. A Maas csak közvetlenül a torkolat előtt ágazik szét, míg a Rajna már az országba lépése előtt több ágra bomlik. Egyik ága délen a Waal, ami a Maassal közös tölcsértorkolatba ömlik. A főág nyugat felé Lek néven folytatja útját. Jelentős folyó még az IJssel is.
A folyóhálózatot több ezer km hosszú csatornarendszer egészíti ki. A vízjárás egyenletes, ami kedvez a vízi közlekedésnek.
Hollandia magasabban fekvő részeinek ('geest') talaja (keleten és délen) a pleisztocén idején alakult ki. Ez a talaj főleg homokból és kavicsból áll. Az alacsonyabb területek ('marsch') talaja (északon és nyugaton) fiatalabb: a holocén idején rakódott le; főleg agyagból és tőzegből áll.
Az IJssel-tó és a Rajna torkolata közötti termékeny területen zöldség- és virágkertészetek sorakoznak. A földgázzal fűtött üvegházakból egész évben friss zöldségféléket szállítanak a bel- és külföldi piacokra. A vágott virágok, virághagymák és -magvak kivitele is jelentős.
A holland mezőgazdaság vezető ága az állattenyésztés. A kitűnő tejelő feketetarka, fríz fajtájú tehenek az év nagy részében a szabadban legelnek. Az állatok tejhozama igen magas (6000 liter/év fölött), ami a tervszerű fajtanemesítésnek és gondozásának is köszönhető. A szántóföldek nagyobb részén termelt takarmánynövények is az állattartást támogatják. Ezen kívül búzát, árpát, burgonyát, cukorrépát, lent termesztenek. A sertés- és a baromfitenyésztés is jelentős.
Hollandia népsűrűsége magas, ami erősen megterheli a környezetet. Régóta intenzív mezőgazdasági tevékenység folyik, a felhasznált vegyszerek szintén rombolják a környezetet. E káros hatások csökkentése, következményeik enyhítése a holland környezetvédelem feladata.
A folyótorkolatokban, az árapály területeken, a belső területek lápjain maradtak olyan természeti értékek, amelyek megkívánják a védelmet. Az utóbbi 25 évben húsz nemzeti parkot jelöltek ki. A két legrégebbi magántulajdonban van:
De Hoge Veluwe Nemzeti Park (Nationale Park De Hoge Veluwe): 5500 hektár fele erdő, fele legelő és vízfelület, szarvas, muflon, vaddisznó él itt;
A mai Hollandia (Németalföld) germán törzsek által lakott területe az 1. századtól a Római Birodalom részévé vált, majd a 8. században a frankok hódították meg. A 9. században Lotaringiához, illetve a Nyugati-frank Birodalomhoz, a 10. századtól pedig a Német-római Birodalomhoz tartozott. A részben önálló területek legtöbbje a középkorban kulturális és gazdasági központ volt (Flandria, Brabant stb.). A 14–15. században az egész holland térség nagy része a Burgundi Hercegséghez tartozott, majd 1477-ben házasságok révén a Habsburgok szerezték meg. 1579-ben a 7 északi (kálvinista) tartomány létrehozta az Utrechti uniót, amelyhez a déli tartományok nem csatlakoztak, ez a terület a mai Belgium. 1581-ben egyesültek a németalföldi tartományok, első helytartójuk Orániai Vilmos lett.
A mai Hollandia 1609-ben alakult meg, de független államként csak 1648-ban, a vesztfáliai békében ismerték el. A mai Belgiumot alkotó déli tartományok 1830-ban váltak ki. Az ország az első világháború idején semleges maradt, 1940-ben a németek megszállták, ázsiai gyarmatai pedig a japánok kezére kerültek. Hollandia 1949-ben függetlenséget adott Holland Kelet-Indiának (Indonézia).
Hollandia területét az ókorban kelta és germán törzsek népesítették be. A római hódítás (i. e. 1. század) csak a Rajnáig terjedt. Az 5. században a Frank Birodalom határvidéke lett, az északon élő germán frízeket csupán II. Pippin kényszerítette behódolásra 689-ben, de a frank uralom csak a 8. században vált teljessé. A kereszténység angolszász és frank hatásra a 7. századtól kezdett terjedni. A 9. században rendszeressé váltak a vikingek támadásai. A Frank Birodalom feloszlása után, 925-től a Német Királyság, majd a Német-római Birodalom része lett. A 10-14. században egyre önállóbb világi (Holland, Zeeland, Gelderland) és egyházi fejedelemségek (Utrecht, Liège) kezdtek kialakulni a területén.
A tartományok közötti politikai és kulturális kötelékeket a Burgundi-dinasztia hozta létre, amely II. (Merész) Valois Fülöp (1342–1404) és Male-i Margit házasságkötését (1369) követően fokozatosan kiterjesztette fennhatóságát egész Németalföldre. Burgundia hercegei a francia Valois-ház mellékágát képviselték. Az első Valois herceg így Burgundia hercegeként ura lett Flandriának, Artois-nak, Rethelnek, Burgundiának és Nevers-nek. 1421-ben Namur, 1430-ban Brabant és Limburg, 1432-ben Hainaut, Holland és Zeeland, 1441-ben Luxembourg, 1473-ban Gelderland került ellenőrzésük alá. Burgundia hercegei központi törvényszéket és kincstárat hoztak létre, a tartományok élére helytartókat állítottak, s tartományi rendi gyűléseket hívtak össze. Burgundi Mária halálával (1482) a dinasztia tartományai férjére, a Habsburg-házi I. Miksa császárra, majd az ő unokájára, V. Károlyra szálltak, aki 1555-ben, birodalmának kettéosztásakor a németalföldi tartományokat fiára, II. Fülöp spanyol királyra hagyta.
Burgund Mária halálával (1482) férje, a Habsburg-házból való I. Miksa császár kapta meg a 17 tartományt. A tartományokat perszonálunió kötötte a Habsburg családon keresztül a Német-római Birodalomhoz. A tartományok területe magában foglalta a mai Benelux államokon kívül Franciaország kisebb északi részét, és egy kis szeletet Németországból. 
Artois grófság, Flandriai grófság, Mechelen uradalom, Namur grófság, Hainaut grófság, Zeeland grófság, Holland grófság, Brabant hercegség (Antwerpennel), Limburg hercegség, Friesland uradalom, Guelders hercegség (1543-tól), Groningen uradalom, Drenthe grófság (Lingennel), Overijssel uradalom, Zutphen grófság. A Liègei püspökség nem volt tagja a 17 tartománynak. Miksa halála után unokájára V. Károlyra, a világcsászárra szálltak a tartományok. V. Károly mint német-római császár kapta meg és mint spanyol király adta tovább fiának a tartományokat.
V. Károly német-római császár és spanyol király 1555-ben fiának. II. Fülöp spanyol királynak adta a tartományokat. A katolikus spanyolok rossz szemmel nézték a terjedő kálvinizmust, amit kormányzósága (1567–73) idején Alba herceg több ezer kivégzéssel torolt meg, illetve próbált visszaszorítani. Hoorne és Egmont grófok lefejezése (1568) után kirobbant a németalföldi szabadságharc, amelynek élére Orániai Vilmos, több tartomány helytartója állt. A déli tartományok 1576-ban csatlakoztak a lázadó északiakhoz. Németalföld egysége a belső ellentétek és a spanyol támadások miatt bukott el. 1579-ben a hét északi tartomány létrehozta az Utrechti uniót, és 1581-ben felszámolt minden kapcsolatot II. Fülöppel. A déli tartományok az Arrasi unióba tömörültek, de a spanyolok 1584-re mindet elfoglalták, és kiegyeztek velük. 
Guelders hercegség déli része.lett Spanyol Németalföld, a mai Belgium elődje, Brüsszel székhellyel. A tartományok Jámbor Fülöp haláláig (1621) részleges önállóságot élveztek, Nagy Fülöp alatt azonban visszatért a szoros spanyol ellenőrzés egészen 1633-ig. A francia–holland–spanyol háborúban (1672–1678) a spanyolok több tartományt elvesztettek; azok francia befolyás alá kerültek.
A spanyolok elleni harcok folyamán 1579-ben megalakult az Utrechti Unió, 1581-ben minden kapcsolatot megszakítva a spanyol királlyal létrejött a Holland Köztársaság, vagy a Hét Egyesült Holland Tartomány Köztársasága. A külföldiek a leggazdagabb tartomány után Hollandiának nevezték el. A tartományok: Holland, Zeeland, Utrecht, Gelderland, Friesland, Overijssel, Groningen. A tartományok függetlenül intézték belügyeiket, a had- és külügyeket, valamint az adózást a hágai általános rendi gyűlés szabályozta. A végrehajtó hatalom a nagypenzionáriusnak nevezett polgári főtisztviselő és a hadsereg élén álló, az Orániai–Nassaui-házból kikerült helytartó kezében összpontosult. 1609-ben 12 évre szóló fegyverszünetet kötöttek Spanyolországgal. A 17. században az európai nagyhatalmak átmeneti meggyengülése miatt Hollandia tengeri nagyhatalommá válhatott, ez volt a Holland aranykor. 
A Holland Kelet-indiai Társaság (1602) és a Holland Nyugat-indiai Társaság (1621) hajósai feltárták a Csendes-óceánt, felfedezték Ausztráliát, kizárólagos kereskedelmi jogokat kaptak Japánban, és több külbirtokot szereztek Ázsiában, Amerikában és Afrikában. Ezek legnagyobbika a Fokföld volt; Fokvárost a Holland Kelet-indiai Társaság megbízásából 1652-ben alapította Jan van Riebeck. A külbirtokokat kezdetben a Holland Kelet-indiai Társaság és a Holland Nyugat-Indiai Társaság kormányozta; mindkettő magánvállalkozás volt. Három évszázaddal később ezek a társaságok pénzügyi zavarba kerültek, és területeik igazgatását a holland kormány vette át (1815-ben, illetve 1791-ben). Ekkor a külbirtokok hivatalosan is gyarmatokká váltak.
1648-ban, a vesztfáliai békében a spanyol kormány hivatalosan is elismerte Hollandia függetlenségét, és egyúttal azt is deklarálták, hogy nem tartozik a Német-római Birodalomhoz. A környező nagyhatalmak féltékenyen nézték Hollandia erősödését. Ez az időszak volt aA sorozatos háborúk:
francia–holland háború (1688–1797), spanyol örökösödési háború (1701–1713).visszavetették az ország fejlődését, és a 18. században másodrangú hatalommá süllyedt. Az amerikai függetlenségi háború idején sikertelenül kapcsolódott be a Nagy-Britannia elleni küzdelembe (1780–83). Ekkor kiújultak a konzervatívabb hagyományos uralkodó réteg és a demokratikus törekvések képviselőinek ellentétei. A polgárháborús helyzetnek Poroszország vetett véget, amikor 1787-ben megszállta az országot.
A francia forradalom és a napóleoni háborúk idején a franciák szállták meg. Eltörölték a tartományok jogait, bevezették a forradalom intézkedéseit és Batáviai Köztársaság néven egy francia típusú alkotmánnyal ellátott bábállamot hoztak létre (1795–1806). 1806-ban Napóleon öccse, Louis Bonaparte számára létrehozta a Holland Királyságot, majd 1810-ben a friss királyságot beolvasztotta a Francia Császárságba. A franciák 1813-ban vonultak ki az országból.
A forradalmi és a napóleoni háborúk alatt elfoglalt holland gyarmatok (Fokváros, Ceylon, Guyana egy része), Hollandia, Belgium és Luxemburg egyesítésével létrehozták az Egyesült Németalföldi Királyságot. Az uralkodót az Orániai-Nassau-ház adta. Első királya I. Vilmos lett. A király a parlament szerepét a kormány által javasolt törvények és a költségvetés elfogadására korlátozta. Belgium a rá hárított államadósság, az eltérő ipari-kereskedelmi érdekek, a holland nyelv hivatalossá nyilvánítása és a katolikus egyház ellenőrzésére tett kísérletek miatt 1830-ban kikiáltotta függetlenségét, amit a nagyhatalmak már 1831-ben elismertek, Hollandia azonban csak 1839-ben.
II. Vilmos uralkodása alatt liberálisok kidolgozták az ország alkotmányát, 1848-ban brit és belga mintára Hollandia alkotmányos királysággá alakult. A 19. század folyamán a szomszédos országokhoz képes Hollandia lassan iparosodott. Modernizálták viszont az infrastruktúrát, a víziutak kiterjedt hálózatát hozták létre, az iparban nagy jelentőséget kapott a szélenergia. A század második felére felgyorsult az iparosodás, megerősödött a középosztály, javult az ipari munkások helyzete és kialakult a modern pártok rendszere. 1890-ig Hollandia perszonálunióban állt Luxemburggal.
A katolikusok számára visszaállították a püspökséget. 1917-ben a férfiak, 1922-ben a nők kaptak általános választójogot. Az első világháborúban Hollandia megőrizte semlegességét. A két világháború között területi viták alakultak ki Belgiummal, a belgiumi flamandok egyesülni kívántak Hollandiával, de a holland kormányzattól semmilyen hivatalos támogatást nem kaptak. Az 1921-es és 1929–33-as gazdasági világválság súlyosan érintette a hollandokat is.
1940. május 10-én Németország megtámadta a semleges országot, amely 14-én megadta magát. A királyi család Nagy-Britanniába menekült. 1942-ben a japánok megszállták Holland Kelet-Indiát. A megszállás alatt több mint 100 000 holland zsidót szállítottak a nácik koncentrációs táborba Németországba, Lengyelországba és Csehszlovákiába. Az elhurcoltak közül csak 876-an érték meg a táborok felszabadítását. Holland munkások kényszermunkán dolgoztak német gyárakban. Német katonák országszerte rekviráltak élelmiszert, amit Németországba szállítottak. Bár sok holland életét kockáztatva rejtegette előlük a zsidókat – amint ezt Anna Frank naplója is példázza – mások a megszállókkal együttműködve segítettek felkutatni őket. Holland nácik és antibolsevisták a Waffen-SS-hez csatlakozva a keleti fronton is harcoltak. Hollandia felszabadítását a brit–amerikai szövetséges haderők 1944 szeptemberében kezdték meg, és 1945. május 5-én fejezték be.
1949-ben Hollandia lemondott Holland Kelet-Indiáról, amely Indonézia néven új állammá alakult, és 1956-ban minden alkotmányos kapcsolatát megszakította Hollandiával. 1958-ban létrejött a Benelux országok szövetsége, 1949-ben Hollandia a NATO alapító államai között volt. Az ország az Európai Unió elődjének, az Európai Szén- és Acélközösségnek (a Montánuniónak) is alapító tagja. 1963-ban Indonéziának átengedte Új-Guinea nyugati holland részét. Az 1954-es „birodalmi rendelet” belső autonómiát biztosított a megmaradt tengerentúli holland birtokoknak Dél-Amerikában és a Karib-tengeren. Holland-Guyana (Nederlands Guiana) 1975-ben Suriname néven függetlenné vált. Hollandia a világ legliberálisabb államává vált, 1994-től a korlátozott eutanáziát is engedélyezték, 2001-től az azonos neműek is házasodhatnak, 1974-ben engedélyezték egyes könnyű drogok, a marihuána és a kendergyanta (hasis) korlátozott használatát. 2010-ben, az öt szigetből álló egyesített közigazgatási egység a Holland Antillák, a Holland Királyság tengeren túli területe közigazgatásilag megszűnt. Curaçao és Sint Maarten szigete a Holland Királyság két új társult állama lett. Bonaire, Saba és Sint Eustatius szigetei pedig autonóm területként Hollandia közvetlen részeivé váltak és holland megyei jogokat kaptak.
Hollandia 1848 óta parlamentáris demokrácia, illetve 1815 óta alkotmányos monarchia. A Holland Királyság feje 2013. április 30. óta Vilmos Sándor király, az Orániai-Nassau (Oranje-Nassau) házból.A holland parlament (Staten-Generaal) legfontosabb része az Alsóház (Tweede Kamer), amelynek 150, négy évente választott tagja van. Hollandiát kivétel nélkül koalíciós kormányok irányítják. A miniszterelnök jelenleg Mark Rutte.
A holland közjog különbséget tesz „Hollandia” és a „Hollandiai Királyság” között. A Hollandiai Királyság négy részből áll: Hollandia, valamint Karib-szigetekhez tartozó Aruba, Curaçao és Sint Maarten. Ez a négy alkotmányos részegység egyenlőtlen szövetséget alkot abban az értelemben, hogy bár a három részegység autonóm belügyeiket illetően, a szövetséget érintő közös kérdéseket a szövetség egyik részegysége, a szűkebb értelemben vett Hollandia intézi.
2010. október 10-ig Bonaire, Curaçao, Saba, Sint Eustatius, Sint Maarten egy közigazgatási egységet, a Holland Antillákat alkották. A Holland Antillák felbomlásáról 2008. december 15-i népszavazás döntött. Az alkotó szigetek más-más utat választottak, Curaçao és Sint Maarten a Holland Királyság autonóm részeivé váltak, a többi sziget, Bonaire, Saba, Sint Eustatius pedig Karibi Hollandia néven csatlakoznak Hollandiához, az ország egy-egy új községét képezve, melyek nem tartoznak egyetlen tartományhoz sem.
Hollandia 12 magasabb közigazgatási egységre, tartományra (provincies) tagolódik.
Dél-Holland (hollandul Zuid-Holland) – székhelye: Hága (hollandul – s-Gravenhage vagy Den Haag).
Észak-Brabant (hollandul Noord-Brabant) – székhelye: ’s-Hertogenbosch (vagy Den Bosch).
Zeeland – székhely Middelburg.A tartományok alapfokú közigazgatási egységekre, azaz községekre (önkormányzatokra) (gemeenten) vannak felosztva. Összesen 441 ilyen önkormányzat van. Egy önkormányzat általában több településből áll, neve pedig megegyezik a legnagyobb település nevével.
VVD (Volkspartij voor Vrijheid en Democratie) – Néppárt a Szabadságért és Demokráciáért.
OSF (Onafhankelijke Senaatsfractie) – Független Szenátus (csak a szenátusban van jelen)
Hollandia a világ 15. legnagyobb népsűrűségű országa, jelenleg átlagosan 393 fő él négyzetkilométerenként (ha csak a szárazföldeket vesszük figyelembe, akkor 482 fő/km², mert az ország 20%-át víz borítja).
2006-ban 185 124 gyermek született és 135 809 ember halt meg, így a természetes szaporodás megközelítette az 50 000 főt, ezzel azon kevés európai ország közé tartozott, ahol a természetes szaporodás a pozitív tartományban van. A 132 682 kivándorló és a 101 489 bevándorló egyenlege azonban negatív, így a népesség növekedése mérsékelt maradt. A kivándorlók közel fele a kisebbségek közül került ki.
Az úgynevezett „Randstad” („Peremváros”) alkotja Hollandia legsűrűbben lakott részét. Az ide tartozó városok (Amszterdam, Hága, Rotterdam és Utrecht agglomeráció) majdnem egy összefüggő körkörös területet alkotnak, viszont közöttük kimarad egy ritkán lakott zöld terület, a Groene Hart, azaz Hollandia „zöld szíve”.
Hollandiában az évszázadok során mindig jelentős volt a ki- és bevándorlás. Eleinte a középkorban a kivándorlás dominált. Sajátos módon ma a mintegy 28 millió főt számláló holland etnikum nagyobb része, körülbelül 15 millió holland, külföldön él. Ötmilliónyian az Egyesült Államokban, sokan Kanadában, Franciaországban, Németországban, de egy sor más európai országban és szerte a világon. Magyarországon is is szép számmal találhatók holland letelepülők.
A középkor első kivándorlási hulláma 12. században alakult ki, amikor a gyakran pusztító tengeri árvizek okozta földínség és a kor gazdasági viszonyaihoz képesti viszonylagos túlnépesedés elől menekültek hollandok a környező európai országokba, Angliába, Franciaországba, a különböző német tartományokba. Például hollandok csapolták le a mocsarakat és építettek csatornákat Berlinben és környékén.
A 16. században, a gyarmatbirodalom kiépítésekor a holland kereskedők, tengerészek és gyarmatosítók alapították a dél-afrikai Fokvárost, illetve a ma New Yorkként ismert Új-Amszterdamot. Dél-Amerika, Afrika és Ázsia számos pontján hoztak létre elsősorban kereskedelmi jellegű telepeket, gyarmatvárosokat. Például Tajvanon a 21. századig megmaradtak a genetikai nyomai az egykori holland telepeseknek a néha születő világos vagy vörös hajú gyerekek képében. Eredetileg a dél-afrikai búrok is főleg holland származásúak.
A második világháború után a súlyos gazdasági válság miatt az akkori holland kormány is támogatta a kivándorlást. A trend a hatvanas évek elején, a gazdasági fellendülés idején fordult meg.
Az állandónak mondható jelentős kivándorlás mellett Hollandia a középkortól befogadó országnak is számított, szívesen fogadták az Európa más területeiről vallási vagy politikai okokból elűzötteket, protestánsokat, zsidókat. 
Az 1960-as évek gazdasági fellendülése idején vendégmunkásokra lett szükség, ekkoriban elsősorban törökök és marokkóiak érkeztek. A függetlenné váló egykori holland gyarmatok minden polgára jogot kapott az áttelepülésre az anyaországba, így például az 1975-ben önállóvá vált Suriname lakosságának egyharmada, 300 000 ember települt át. A nyolcvanas években a  Holland Antillák lakosságának jó része is követte őket.
Az egykori gyarmatokról érkezettek nagyrészt integrálódtak, azonban a gazdasági fellendülés elmúltával az ezredforduló óta érkezett, többségében muszlim bevándorlókkal egyelőre súlyos gondok vannak. 2004-ben az egész országot megrázta Theo Van Gogh(wd) újságíró és filmrendező erőszakos halála. A filmrendezőt nem sokkal azután lőtték le és vágták el a nyakát, hogy bemutatták a holland tévében az Alávetettség című filmjét, amelyben élesen bírálta a nőknek szánt sorsot az iszlám világban.A 2017-es választásokon a bevándorlás ügye központi kérdés volt. Még az is felmerült, hogy a tömegesen érkezett lengyelek, románok, bolgárok, magyarok miatt fel kellene függeszteni az EU-n belüli szabad munkaerő-áramlást. A mérsékelt pártoknak azonban sikerült visszaszorítaniuk a „deiszlamizációt” követelő, Geert Wilders vezette Szabadságpártot, hogy megígérték a bevándorlási szabályok további szigorítását, és a győztes a jobboldali liberális párt, a Néppárt a Szabadságért és Demokráciáért (VVD) lett.
Hollandia etnikai összetétele meglehetősen változatos. A bevándorlók aránya igen magas, a népesség 11 százaléka született külföldön, és a lakosság ötöde betelepült családból származik. A „nem nyugati” betelepülők adják a lakosság tizedét. Különösen a négy nagyvárosban – Amszterdamban, Rotterdamban, Hágában és Utrechtben sok a bevándorló, itt él a 30%-uk, és az itteni összlakosság 13%-át teszik ki. A népesség növekedéséhez és az etnikai összetétel változásához is nagyban hozzájárulnak a bevándorlók Hollandiában született gyerekei. Minden hatodik (16,4%) Hollandiában született gyermek szülei nem európai származásúak. Például az újszülöttek 3,8%-a volt marokkói származású, míg a 25-34 éves korcsoportban az arányuk 2,26%, a teljes népességben pedig csak 1,9%. Egyes előrejelzések szerint 2050-re az akkori 17 milliós Hollandiában a bevándorlók és utódaik száma eléri az 5 milliót.
Az ország átlagos termékenységi rátája (TFR) 1,73. A bevándorlóknál ez a szám jóval magasabb, mint a helyben születetteknél, de a különbség rohamosan csökken. 1990-ben a marokkóiak rátája 3,35 százalékponttal, 2005-ben már csak 1,19 százalékponttal volt magasabb, mint a helyieké, míg a törökök esetében a különbség gyakorlatilag eltűnt.
Vallásfelekezeti megoszlás: római katolikus – 31%, protestáns – 21%, muszlim – 4,4%, egyéb – 3,6%, nem vallásos – 40%.
Az alacsony jövedelmű családok különböző szociális ellátásokra jogosultak. Ez jelentheti a kedvező díjú bérlakás kiutalását, melyet az önkormányzatok által ellenőrzött lakásszövetkezetek adnak. Az adóhivatalon keresztül mód van továbbá 4 féle támogatást is igényelni: lakbértámogatást, társadalombiztosítási járulékhoz való hozzájárulást, gyermekfelügyeleti díj-támogatást, illetve a gyermeknevelési támogatást. Minden 18 évesnél fiatalabb gyermek után jár a társadalombiztosító által negyedévente fizetett családi pótlék, melynek összege a gyermekek életkorával arányosan emelkedik. A jövedelmi és családi viszonyok függvényében a rászorultak adó-visszaigénylést is kaphatnak.
Az állami intézményekben az általános és középiskola ingyenes 18 éves korig, a tankönyveket is térítésmentesen kapják a diákok, de év végén vissza kell azokat szolgáltatni. 4 éves korig csak fizetős gyermekfelügyeleti intézmények vannak. Az állami könyvtárak is ingyenesek 18 éves korig.
Ezeken felül a rászorultak különféle segélyeket is igényelhetnek az önkormányzatoktól különleges esetekre, mint temetési segély, bicikli vásárlási támogatás, s egyéb váratlan kiadásokra fordítható összegek. A létminimum alatt élők a helyi adók (víz- és szennyvíz-gazdálkodási, valamint kommunálishulladék-kezelési adók) alól is kaphatnak mentességet.
Minden Hollandiában élő embernek betegségbiztosítást kell magára kötnie, melynek havi díja 90 eurótól indul és a biztosítótól, a választott önrésztől és a hozzáadott kiegészítő biztosításoktól függően emelkedik. A gyermekek a szülő biztosításával ingyenesen részesülnek orvosi ellátásban.
A mezőgazdaság a gazdaságok viszonylag kis mérete miatt (átlagosan kb. 20 hektár) Európa legbelterjesebb, egyik legmagasabb színvonalú, tőkeintenzív gazdálkodásával párosul, amelyben a 19. század vége óta az állattenyésztésé a főszerep (szarvasmarha, sertés, baromfi). 
Az óceáni éghajlatnak köszönhetően jelentős a takarmánytermesztése. Jelentős a virág- és zöldségtermesztése. A vágott virágok (tulipán, jácint, nárcisz stb.) és a primőráruk (paradicsom, paprika, uborka, saláta stb.) nagy része földgázfűtésű üvegházakból kerül a külföldi piacra. A 21. század elején az állattenyésztés 55%-kal, a kertgazdálkodás 35%-kal, a szántóföldi művelés 10%-kal részesült a mezőgazdasági termelésből.
A jelentős földgázvagyon (2003-ban 7. a földgázkitermelésben a világon) feldolgozására vegyipar, valamint timföldgyártás épült. Az országban található kevés ásványkincs miatt gyárai főleg külföldi nyersanyagokat dolgoznak fel. Emiatt a jelentősebb kikötők mentén (Rotterdam, Amszterdam) települtek az ipari üzemek. Legfontosabb iparágai a hajógyártás, a vaskohászat, a gépgyártás, a gyógyszergyártás, a kőolaj-finomítás, a vegyipar, valamint az elektrotechnikai ipar. A gépgyártáson belül a vízépítési munkálatokhoz szükséges gépek, szivattyúk és a kikötőforgalommal kapcsolatos berendezések (daruk, rakodógépek, hajók) gyártása mellett kiemelkedő a járműipar (repülőgépipar: Amszterdam; gépjármű és alkatrészek: Eindhoven, Born, Amersfoort; vasúti járművek: Tilburg, Utrecht), valamint az élelmiszeripari és mezőgazdasági gépek előállítása.
A leggyorsabb fejlődést az elektronikai ipar mutatja (Eindhoven, Nijmegen, 's-Hertogenbosch). A valaha kiemelkedő textilipar hanyatlóban van. Az amszterdami gyémántcsiszolás a II. világháború óta elvesztette korábbi monopolhelyzetét.
Exportcikkek: gépek és berendezések, közszükségleti cikkek, üzemanyag, iparcikkek, élelmiszerek.
Importtermékek: gépek és berendezések, járművek, vegyszerek, kőolaj, élelmiszerek, textíliák.Főbb kereskedelmi partnerek (2012-ben): 
Főbb kikötők: Rotterdam (Europort), Amszterdam. Ezenkívül tíz kisebb kikötő van még.
Főbb repülőterek: Amszterdam, Rotterdam, Eindhoven, Maastricht. Ezenkívül még 17 kisebb repülőtér van.
Metró található Amszterdamban, Rotterdamban; villamos pedig szintén Amszterdamban és Rotterdamban, továbbá Hágában és Utrechtben.
A kötelező iskolai oktatás (leerplicht) Hollandiában ötéves korban kezdődik, de a gyakorlatban a legtöbb iskolába már négyéves kortól járnak a gyermekek. 6 éves kortól zajlik strukturális keretek (olvasás, írás, aritmetika) között az oktatás. Az alapfokú oktatásban való részvétel után (általában 12 éves kortól) a gyerekek középiskolába mennek. Tizenhat éves kortól részleges kötelező oktatás (partiële leerplicht) van, ami azt jelenti, hogy a tanulónak legalább heti két nap részt  kell vennie az oktatásban valamilyen formában. A kötelező oktatás véget ér a tizennyolc éves korban vagy amikor a tanuló VWO, HAVO vagy MBO szinten kap oklevelet.
Az UNESCO világörökség listájára a következő hollandiai helyszínek kerületek fel:
Építészet: a legjelentősebb holland építészek Jacob Bakema, Petrus Belage, Johannes Brinkman, Hendrik van den Broek, Jo Coenen, Willem Marinus Dudok, Michael de Klerk, Rem Koolhaas, Pieter Kramer, Cornelius Van Eesteren, Aldo Van Eyck, Jan Wils, Piet Zwart.
Képzőművészetek: a festészet neves holland képviselői Hieronymus Bosch, Jan Vermeer van Delft, M. C. Escher, Vincent van Gogh, Rembrandt és Peter Paul Rubens.
ZeneKönnyűzene: Hollandia az elektronikus zene fellegvára, innen kerül ki a legtöbb híres DJ: Tiesto, Hardwell, Armin van Buuren, Nicky Romero, Afrojack, Martin Garrix stb.
A holland tejipar termékei, a sajt, a vaj, a sűrített tej és a csokoládé kiváló minőségűek. Hollandia évszázadok óta készít és exportál sajtot. Már Nagy Károly udvarát is ellátták vele. Minden héten rendeznek sajtpiacot, a legismertebbek Gouda, Edam és Alkmaar. Itt olyan sajtfajtákat találhatunk, mint a Mariolles, Gouda, Edami, Maasadami, Leerdami vagy az Amszterdami. A hagyományos ruhába öltözött kereskedők látványosságot jelentenek a turisták számára.
Hagelslag: csokoládédarabkák, amiket vajas kenyérre tesznek, általában reggeliként fogyasztva.
Frikandellen: alacsony tápanyagtartalmú, nyomokban húst, tejport tartalmazó készítmény, ami rúd alakú, fagyasztott állapotban kapható, és általában hasábburgonyával eszik.
Roomboterkoekjes: általában édes tésztájú sütemények, almával, marcipánnal, lekvárral stb. töltve. Gyakran fogyasztják kávézásnál.
Stroopwafel: keksztészta, aminek két lapja közé égetett cukrot kennek. Népszerű holland édesség.
Hollandse Nieuwe: nyers hering, amit jellemzően hagymával és uborkával esznek.A hollandok hagyományos égetett szesze a jenever, az angol gin elődje.
Hollandiában a kannabiszszármazékok kis mennyiségű, magáncélú felhasználása engedélyezett. Egy 18. életévét betöltött személy maximum 5 g szárított kannabiszt tarthat magánál. Az ún. coffee-shopokban vásárolható kis mennyiségű szárított kannabisz, varázssüti (space cake, azaz hasistartalmú sütemény). A coffee-shopban vásárolt termékeket illik ott felhasználni, alkoholt nem fogyasztanak pszichedelikus szerekhez, inkább az üdítőt preferálják.
1928-ban Amszterdamban rendezték a nyári játékokat. Az ország eddig 100 aranyérmet szerzett az olimpiák során. A nyári játékokon az úszás, a téli játékokon pedig a gyorskorcsolya a legeredményesebb sportág. A Holland labdarúgó-válogatott 1908-ban, 1912-ben és 1920-ban bronzérmes lett.
Hollandiában rendkívül népszerű a darts, a nemzetek között a második legeredményesebb az egyéni világbajnoki címek tekintetében (összesen 8 világbajnoki cím), a csapat-világbajnokságot kétszer nyerték meg (2010, 2014). Gyakran rendeznek Hollandiában nemzetközi versenyeket is. Legjobb versenyzőik közé tartozik Michael van Gerwen és Raymond van Barneveld.
A Rubik-kockában az „egyszeri” idő kategóriájában Erik Akkersdijk holland fiatalember tartja a rekordot.
Jelenleg holland színekben versenyző pilóta Max Verstappen, a Red Bull csapatát erősíti.
Hollandiának egyik jelentős ünnepe a Prinsjesdag, azaz a parlamenti ülésszak ünnepélyes nyitónapja, melyet a hollandok szeptember harmadik keddjén ünnepelnek. Az uralkodó ekkor trónbeszédet tart a kormány elképzeléseiről. Náluk a Mikulásnak (Kerstman, Sinterklaas, röviden:Sint) nagyobb a szerepe mint nálunk, főleg, hogy a mikulást majdnem akkora, vagy nagyobb ünnepnek tartják mint a Karácsonyt. Mivel a hollandok a középkorban keverték Spanyolországot és Itáliát, ezért az ő mikulásuk a mai napig Spanyolországból jön egy gőzhajón, az ő fekete szolgáival, a Fekete Péterekkel (hollandul Zwarte Piet). Az ajándékokat ugyan a kéményen keresztül kézbesíti, de a háztetőkön gyönyörű fehér lovával szökdell, ezért szokás a cipőbe (v. fapapucsba) egy kis répát tenni a lónak.
Január 30.: a Függetlenség Napja (Hollandia Spanyolországtól való függetlenségének elismerése, nem hivatalos munkaszüneti nap)
Április 30.: a Királynők Napja (Koninginnedag): Julianna királynő születésnapja (1909), egyben Beatrix királynő trónra lépésének napja (1980), Hollandia nemzeti ünnepe
Május 5.: a Felszabadulás Ünnepe (Nationale Bevrijdingsdag), a II. világháború lezárásának napja Hollandiában
December 5.: Sinterklaas (Szent Miklós ünnepének estéje ; nem hivatalos munkaszüneti nap, lásd részletesebben fent, a leíró részben!)
December 15.: a Királyság Napja (Koninkrijksdag, nem hivatalos munkaszüneti nap)
Belgium és Hollandia között a föld alatt máshol húzódik a határ, mint a felszínen, ugyanis a két állam 1950-ben megegyezett abban, hogy a szénbányákat ne vágja ketté a határ.
Magyar nagylexikon  IX. (Gyer–Iq). Főszerk. Bárány Lászlóné. Budapest: Magyar Nagylexikon. 1999.  549–556. o. ISBN 963-9257-00-1  
