
A textilbeton fonalakból és szálkötegekből vagy csak szálkötegekből, textiltechnológiai eljárással készült sík- vagy térbeli szerkezettel megerősített beton.
A beton már régóta széles körben elterjedten alkalmazott szerkezeti anyag az építőiparban. Hátránya azonban, hogy bár a nyomó terhelést nagyon jól bírja, húzószilárdsága ehhez képest jóval kisebb. A betonban általában már a betonozást közvetlenül követő kötési és szilárdulási folyamat során (a beton zsugorodása miatt) is számos repedés keletkezik, de a tipikus használati igénybevételek (egészen kivételes esetektől és bizonyos feszített szerkezetektől eltekintve) rendszerint meghaladják a beton húzási ellenállását. Annak érdekében, hogy a repedések megnyílását korlátozzák, a szerkezetek ridegtörését elkerüljék (a kőszerű anyagok, mint amilyen a beton is, az első húzási repedés megjelenését követően azonnal, hirtelen leszakadnak, kettétörnek), illetve a szerkezeti elemnek (a berepedt keresztmetszeti részben a húzó igénybevételek felvételével) többletteherbírást biztosítsanak, acélbetétet helyeznek a szerkezetbe. Az így készült betont nevezik vasbetonnak.
A beton erősítésére egyes területeken a beton anyagába bekevert acélszálakat használnak, így készül a szálerősítésű beton (szálbeton). A műanyagipar fejlődésével megjelentek olyan műanyagszálak is, amelyek erre a célra alkalmasnak bizonyultak. A legújabb fejlesztések közé tartozik a textilbeton, amelyben az acélbetétet textilszerkezet helyettesíti.
A textilbeton megjelenésében abban különbözik a szálerősítésű betontól, hogy míg az utóbbiban különálló szálakat kevernek a beton anyagába, a textilbeton esetében valamilyen fonalakból vagy szálkötegekből (ez utóbbiakat a textilipari szaknyelv kábelnek vagy rovingnak nevezi) létrehozott, összefüggő textil-kelmeszerkezetet építenek be, amely rácsozatot alkot, hasonlóan ahhoz, mint amit a vasbetonban betonacélból alakítanak ki. A vasbeton esetében a betonacélokat külön acélhuzalokkal erősítik egymáshoz. A textilbetonhoz a rácsszerkezetet a kelmeképzés közvetlenül hozza létre.
A textilbeton gondolatát a Drezdai Műszaki Egyetem kutatói vetették fel az 1990-es évek közepén, majd a fejlesztéshez 1999-ben az Aacheni Egyetem kutatói is csatlakoztak. Az első kísérleteket lúgálló (AR típusú) üvegszálakból álló szálkötegekkel végezték, a kábelben több száz vagy akár több tízezer üvegszál van. Később szénszál-kábelek, sőt bazaltszál-fonalak alkalmazását is megkezdték.
Alapvető kritérium a textilanyag lúgállósága, nagy szilárdsága és megfelelő rugalmassági modulusa (E-modulus). Ezeknek az anyagoknak a textilbetongyártás szempontjából legfontosabb adatait – összehasonlítva a betonacéllal – az alábbi táblázat foglalja össze. Az üveg- és a szénszál legnagyobb előnye a betonacéllal szemben a sokkal kisebb sűrűség, és a jelentős különbség a szakítószilárdság és az E-modulus értékében. Az üvegszál előnye a szénszállal szemben, hogy gyártása sokkal olcsóbb, a szénszál azonban jóval teherbíróbb. A bazaltszálak alkalmazása egyelőre háttérbe szorul, mert nem annyira öregedésállók, mint az üvegszálak, és nem korrózióállók.
Alkalmaznak más nyersanyag-kombinációkat is, ezek az úgynevezett hibrid szerkezetek. A textil erősítőszerkezetnek ugyanis – az alkalmazás módjától függően – nem kell szükségképpen minden irányban azonos igénybevételt elviselnie, így a kevésbé igénybe vett irányban kisebb teljesítményű, olcsóbb fonalak is alkalmazhatók.
A kábeleket illetve a belőlük készült textilszerkezetet erősítő és a további feldolgozást elősegítő bevonattal látják el, ami megfelelő tapadást biztosít a szálakat körülvevő betonhoz. Az alkalmazott kábelek vastagságát és a kialakított rácsszerkezet sűrűségét és irányítottságát a felhasználási célnak megfelelően állítják be.
A textil erősítőszerkezetet többféleképpen lehet készíteni. Az egyik módszer szerint a síkbeli rácsozatot egymásra fektetett, egymást keresztező kábelek alkotják, amelyeket a kereszteződési pontokon sztirol-butadién-sztirol (SBS) latex vagy poli(vinil-alkohol) (PVA) kötőanyaggal összeragasztanak. A másik módszer a speciálisan erre a célra szerkesztett láncrendszerű kötőgépen történő gyártás, ami akár sík-, akár térbeli, összefüggő rácsszerkezet előállítását is lehetővé teszi.
A betonacél helyettesítését textilszerkezettel elsősorban két tényező tette lehetővé:
az e célra legjobban megfelelő üveg- és szénszálak alkalmazástechnikájának fejlődése,
a textilgépek – köztük főleg a kötőgépek – olyan szintre fejlődése, ami lehetővé tette az üveg- és szénszálak nagyüzemi feldolgozását, és olyan összefüggő vázszerkezet textiltechnológiai eljárásokkal történő előállítását, ami a szokásos betonvasalásokat helyettesítheti.A beton erősítése sík- („kétdimenziós”) vagy térbeli („háromdimenziós”) rácsszerkezet előállítását igényli. Ezek előállítására a kötőgépek speciális változatait fejlesztették ki. A rácsban az egyes szálkötegek – az alkalmazási céltól függően – 5–20 mm távolságban vannak egymástól. Ehhez kell igazodnia a beton szemcsenagyság-eloszlásának is (maximum 4 mm szemcsenagyság kívánatos).A háromdimenziós (más néven: üreges) vázszerkezet két egymástól független rácsszerű rétegből áll, amelyek mindegyike hossz- és keresztirányban (biaxiálisan) teherbíró kialakítású. Ezek a rétegek üveg- vagy szénszál kábelekből állnak. A két réteget vastagság irányban viszonylag merev távolságtartó fonalak (anyaguk poliészter vagy polipropilén) erősítik össze, így a két réteg között üreg keletkezik. Ennek a vázszerkezetnek a vastagsága néhány millimétertől néhány centiméterig terjedhet. A kelmeszerkezetet hőre keményedő vagy hőre lágyuló műgyantával stabilizálják.Mint érdekességet említjük meg, hogy az Innsbucki Egyetemen kísérletek folynak a vázszerkezet hímzőgépen történő előállítására is.
A textilbeton előnye – azon kívül, hogy az erősítőszálak nem korrodálnak – az is, hogy éppen ezért vékonyabb betonréteg szükséges a védelmükre, aminek eredményeképpen az ilyen betonszerkezet jóval könnyebb lehet, mint az azonos teherbírású vasbeton. Vasbeton esetében 3–6 cm vastag betonrétegnek kell körülvennie az acélbetétet, hogy kellően elszigeteljék a nedvességtől és általában a környezeti hatásoktól, míg a textilbeton esetében 1 cm vastag réteg is elegendő. Így például egy szokásosan 90 mm vastag vasbeton falazóelemet 20–30 mm textilbeton panellel lehet helyettesíteni. Ennek a kisebb lemezvastagságnak – azon kívül, hogy anyagmegtakarítással jár – egyéb előnyei is vannak. Mivel az ilyen betonelemek könnyebbek, mint a hasonló teherbírású vasbeton elemek, szállításuk egyszerűbb és olcsóbb lehet. Kisebb tömegük kisebb statikai követelményeket támaszt. Előállításuk kisebb energiaigényű, és így kevesebb szén-dioxid kibocsátással jár. Épületfelújításoknál ugyanakkora teherbírású falat vastagabb hangszigeteléssel lehet ellátni anélkül, hogy a teljes falvastagság megnőne. Új épületeknél könnyebb és filigránabb homlokzatkialakításra van lehetőség.A textilerősítés előállításához először is szálkötegekre van szükség, amelyek sok ezer, néhány mikrométer vastagságú folytonos szálból (filamentből) állnak. Ezekből speciális kötőgépen egy rácsszerkezetet készítenek a kívánt nyílásméretekkel. Ezt ágyazzák be zsaluelemek között a finombetonba. Annak érdekében, hogy minél erősebb kötés jöjjön létre a textilanyaghoz, a habarcs lehetőleg finomszemcsés és folyékony legyen. Alkalmasnak bizonyultak például a kb. 600 kg/m³ sűrűségű cementből, beton adalékból (pl. kőszénhamuból és mikroszilikonból), 0/1-es szitált homokból és folyadékból álló keverékek.A szokásos gyártási technológiák: kenés, öntés, szórás, centrifugálás.
Kenésnél a finombetont és a textil erősítővázat váltakozva fektetik a zsaluelemre, amíg a kívánt vastagságot el nem érik. Így készítik a kétdimenziós lemezeket. Ennek kivitelezése csak vízszintes helyzetben lehetséges.
Öntésnél a zsaluzatba helyezik a textil vázanyagot és kiöntik a betonnal. Ezzel a módszerrel nem lehet nagy szilárdító hatást elérni, mert a beton nem tud minden egyes szálat körülvenni, hogy megfelelő kötés jöhessen létre a szálköteg és a betonmátrix között.
A szórás kivitelezése nagyon hasonlít a kenéséhez. Itt is váltakozva követik egymást a finombeton és a textil erősítőváz rétegek. Ezt az eljárást vízszintes és függőleges helyzetben egyaránt el lehet végezni és jó szilárdítási fokot eredményez.
Centrifugálásnál a betont gyors forgással, a centrifugális erőt kihasználva, a zsaluzás hossza mentén haladva szórják rá a zsaluelemekre. Ezt a módszert főleg csövek, rudak, oszlopok készítésénél használják. A textil erősítőváz behelyezése folyamatosan történik a centrifugálás haladásával párhuzamosan, ami időigényes eljárás.
A textilbeton teherbírása szempontjából meghatározó a betonmátrixból származó erők átvitele a szálköteg egyes szálaira (filamentjeire), azonban a szálaknak csak egy kis része kötődik tökéletesen a betonhoz. Az érintkezési felület, valamint a szál és a mátrix közötti kötés ereje határozza meg a textil erősítőváz kötési tulajdonságait, és ez döntő a textil erősítés elméleti teherbírásának kihasználása szempontjából. Ebből következik, hogy a filamenteket először egy polimerrel egymáshoz kell tapasztani. A folyékony gyanta/kötőanyag keverék minden üreget kitölt, és ott megkeményedik. A textil vázszerkezet ez után az „átitatás” után sokkal jobban kezelhető. A polimer diszperzió az átitatott textíliában kedvező erőelosztást hoz létre az egyes szálak között, és ezáltal az egész kompozit mechanikai tulajdonságait megjavítja.A textilbeton teherbírása hasonlít a vasbetonéhoz, de a méretezést az eltérő anyag- és kötési tulajdonságok miatt másképp kell elvégezni. Erre vonatkozóan elméleti és kísérleti munkák folynak, hogy tapasztalati adatokat nyerjenek a méretezéshez, és méretezési irányelvet lehessen kidolgozni.
A német kutatók igen komoly munkát fektetnek a textilbeton kifejlesztésébe és minél szélesebb körű alkalmazásába. A Tudalit néven forgalmazott textilbetonnak számos felhasználását mutatták be.A textilbeton nagyon alkalmas arra, hogy épületfelújításnál az eredeti vasbeton szerkezetet megerősítsék vele. Ilyenkor a textilbetont az eredeti vasbeton szerkezet felületén, kiegészítésképpen alkalmazzák. Ilyen célra a megerősítendő épületrészre speciális finombeton réteget hordanak fel, amibe egy vagy több rétegben szénszálas textilerősítést ágyaznak be. A textilbetonnal így különböző terhelési hatásoknak (hajlítás, keresztirányú terhelések, torziós hatások stb.) tudják ellenállóbbá tenni az épületelemet, és a felület állapotát is megjavítják.A textilbeton nagyon alkalmas homlokzatelemek készítésére. A vasbeton elemeknél szokásos 90 mm lemezvastagság helyett a textilbeton 20–30 mm lemezvastagságot tesz lehetővé, ami a hagyományos vasbeton alkalmazásához képest akár 80% anyagmegtakarítást is jelenthet. Szénszálakból készített textilerősítéssel ellátott betonból nagyobb, 1,5 × 4,1 m méretű, 50 mm vastag homlokzatburkoló lemezeket állítottak elő. Ipari csarnokoknál önhordó szendvics szerkezetű burkolólemezeket is használnak. Ilyet például 3,45 × 1,00 × 0,18 m méretben úgy állítottak elő, hogy két vékony, üvegszálas textilbeton réteg közé poliuretán keményhab réteget helyeztek el.
Matthias Dupke: Textilbewehrter Beton als Korrosionsschutz. 1. kiad. Hamburg: Diplomica. 2010. ISBN 978-3-83669405-6  
Lázár Károly:  A textilbeton.  GyártásTrend,   VIII. évf.  12. sz. (2015)   36–38. o. Hozzáférés: 2017. nov. 20.
Ferenczi Edit – Hágen Kata:  Katalán boltozatok textilerősítésű elemekből. tdk.bme.hu (2015)  (Hozzáférés: 2017. nov. 20.)
Dr. Hajtó Ödön:  Beton Napok Ulmban.  Beton,   XVI. évf.  3. sz. (2008. márc.)   20–21. o. Hozzáférés: 2017. nov. 20.

A textilipar az egyik legrégebbi, legnagyobb hagyományokkal rendelkező ipari ágazat. Azoknak a szakterületeknek a gyűjtőneve, amelyek szálasanyagokból fonalakat és/vagy különböző eljárások alkalmazásával lapszerű termékeket – szakszóval: kelméket – állítanak elő. Ily módon a textilipar magában foglalja
az egyéb kelmeképző eljárásokkal (pl. csipkekészítés, fonatolás, nemezkészítés, tűzés, nemszőttkelme-gyártás, varrvahurkolás) előállított termékek készítését,
a nem ruházati célra készült konfekcionált (kész állapotra hozott) textiltermékek (pl. textilanyagból készült zsákok, kötelek, zsinórok, csomózott hálók stb.) előállítását.A statisztikai besorolás szerint nem tartozik a textiliparhoz a textilanyagokból készült ruhák gyártása – ez más statisztikai kategória. A textilipar termékeinek további feldolgozásával ruhaipari célra a ruhaipar foglalkozik.
A "textil" elnevezés a latin textus szóból ered, amelynek egyik jelentése (a Finály-féle szótár szerint): „szövet, fonadék”.
A textiltermékek előállításának története a történelem előtti korra vezethető vissza, de erre nézve pontos adataink nincsenek. A szakirodalom i. e. 25 000 körüli időből származó textilterméket, egy rostokból készült szövetszerű darabot említ, mint olyat, ami az Európában talált legrégibb ilyen leletnek tekinthető. I. e. 11 000 és 8000 között keletkezett textiltöredékekről is tudunk. A Zürichi-tó medréből egy i. e. 5-6 ezer évvel ezelőtt készülhetett textília került elő, amely szerkezetét tekintve megegyezik a ma is készülő szövetekével. 1988-ban a Tigris felső folyásánál egy ásatásnál olyan szarvasagancsból készült szerszámnyelet találtak, amelyen hozzátapadt lenszálakat ismertek fel és korukat 9000 évre teszik. Megállapították, hogy ezek a szálak eredetileg valamilyen igen szellős, gézhez hasonló szövésű ruhadarabból eredhetnek.
Valószínű, hogy az első textiltermékek kiinduló anyagai a növényi szálak voltak. Indiában ősidőktől fogva a gyapot magszála (a pamut) és a juta háncsa, Afrikában a kenaf, Kínában a rami, a Fülöp-szigeteken a manilakender, Mexikóban az agávé szolgáltatta a fonáshoz a szálakat, Európa és a Földközi-tenger ősi népei a lent dolgozták fel. A gyapjú feldolgozását fonallá vagy nemezzé néhány ázsiai nép már az újkőkorban (i. e. 5000–2000) megkezdte. Az első ránk maradt gyapjúszövet-maradványok Kis-Ázsiából, az i. e. 7. századból származnak. A selyemről biztosan tudjuk, hogy Kínából származik és Ázsián keresztül, a nevezetes Selyemúton került a rómaiakhoz.
A fonás a fonalgyártás hagyományos és legrégibb művelete, már a kőkorszakban (i. e. 5000–2000) is ismerték. Ezzel az eljárással a rövid elemiszálú szálasanyagokat rendezik, párhuzamosítják, majd sodrással egyesítik. Így alakul ki a fonal. A fonal alkotóeleme tehát a szál. Két vagy több fonal összesodrásával állítják elő a cérnát.
A szövés több ezer évvel megelőzhette a fonást, mert a természetben előforduló háncsok, indák már ebben az eredeti alakjukban is alkalmasak szövetszerű termékek előállítására.
A szövet alapvetően két egymást keresztező fonalrendszerből áll; a szaknyelv a hosszanti fonalakat láncfonalaknak, az erre merőleges, keresztirányú fonalakat vetülékfonalaknak nevezi.
Egyes kutatók feltételezik, hogy az első textíliák nem is a ruházkodást szolgálták, hanem az ősemberek kunyhójuk falát készíthették gyékényhez hasonló növényi rostokból készült szövetekből vagy ahhoz hasonló szerkezetű anyagból (pl. sprang), vagy a halászathoz használtak ilyen szerkezetű hálót. Az egyiptomi óbirodalom korában (i. e. 2650 és 2300 között) épült nagy piramisok falfestményein látható emberi alakokat azonban már textíliából készült ruhadarabokkal ábrázolták. A temetkezési helyek valódi textilanyagokat is megőriztek. A sumérok i. e. 22–18. századból fennmaradt szobrain is felismerhetők textilanyagokból készült ruhadarabok ábrázolásai.
A fonat a szövettel szemben csak egy fonalrendszerből: hosszanti fonalakból áll, amelyeket egymással kereszteznek. A fonatolás is egyike az ősi kézműves tevékenységeknek, amit kezdetben hajlékony faágak, indák összefűzésével műveltek és használati tárgyak (főleg kosarak) készítésére használtak. A kosárfonás nyomai 12 ezer évvel ezelőtti leleteken fennmaradtak. A haj – minden bizonnyal szintén az ősidőkből származó – "befonása" is voltaképpen a mai értelemben vett fonatolás műveletén alapul.
A kötés sokkal fiatalabb találmány, mint a szövés. Egyiptomi sírokból került elő olyan, az i. sz. 5–6. századból való zokni, amely a kötéshez hasonló szerkezetet mutatja. Ezt azonban nem a ma ismert (kézi)kötési technikával készítették, hanem vastag hímzőtűvel, a fonalat az előző szembe beleöltve képeztek egymásba kapcsolódó hurkokat. Ez az ún. öltéses kötés (nålbinding) technika soká fennmaradt, a skandináv országokban még a 19. században is alkalmazták, sőt kézimunkaként ma is művelik.  Valószínű, hogy a mai kötési technika Arábiából származik, ahol főleg harisnyákat készítettek ezzel az eljárással, és a mórok közvetítésével került át Európába, ahol azután igen magas fokra fejlődött.  Az előkerült első tárgyi emlékek (harisnyák, sapkák, erszények) az i. sz. 2.–3. századból valók.
Ősi mesterség a csipkekészítés is, bár eredetére és kialakulásának idejére nincsenek adatok. Egyes szerzők szerint az ókori Rómában készítettek először vert csipkét, de a mai értelemben vett csipke a 15. században és a 16. század elején jelent meg. A kézi csipkekészítésnek számos módszere alakult ki és használatos ma is, ezek gépesítése a 19. században indult meg.
A legkorábbról eredő régészeti lelet, amely a nemez létére, használatára utal, i. e. 6500-ból való és Törökországban találták. A szibériai halomsírokban számos i. e. 600 körül készült nemeztárgyat és szőnyeget leltek, olykor a sírok falát is nemezzel borították. A nemezkészítés abban az időben keletkezhetett, amikor az emberiség az állatbőrt, az állatszőrt ruhák készítésére kezdte használni. De földrajzilag erősen behatárolt területen jellemző az elterjedése: Európában és Közép-Ázsiában. Legkeletibb határa a kínai nagy fal, legnyugatibb pedig a Kárpát-medence. Északon a svédek is foglalkoztak nemezkészítéssel. Délen a görögöknél és a rómaiaknál találunk forrásokat nemeztárgyak használatára.
A textíliák színezése és mosása is már korán kialakult. Az ókori egyiptomiak már színezték a szöveteket és a mosó-kikészítő itt külön szakma volt. A kínaiak és indiaiak is ismerték a festékeket (a textilipar mai szóhasználatával: színezékeket) és pácokat és tudták, milyen feltételek mellett rögzíthetők azok egyenletesen és tartósan az anyagokon. Fennmaradtak ókori receptgyűjtemények, amelyekből – és a ránk maradt textilmaradványok elemzéséből – tudjuk, hogy sokféle festőnövényt és állatot használtak fel festékanyag kinyerésére. Egy tetűfajta nedvéből kárminvöröset, a buzérgyökérből narancsszínt, a tüskés bíborcsiga nedvéből bíborvöröset, a sáfrányból sárgát, a dióhéjból barnát, a gubacsból feketét, az indigóból kéket nyertek. A festékanyag rögzítését timsós, vagy vas- és ónsós pácokkal végezték. Maga a festőműhely fa- vagy kőkádakból, főzőüstökből állt, amelyekben az anyagot farudakkal mozgatták, a szárítás kereteken történt. A közelben folyóvíznek kellett lennie, mert az öblítésekhez ez nélkülözhetetlen volt. A mosáshoz növényi és állati lúgos anyagokat (szódát, hamulúgot) használtak. A növényi szálasanyagokból készült szöveteket úgy fehérítették, hogy kitették a napra és vízzel locsolták őket, a fehérítést a nap ibolyántúli sugarai végezték el (gyepfehérítés). A gyapjúszöveteket fakeretre terítették és alattuk kénrudacskákat égettek, a szövet a kén-dioxid hatása alatt fehéredett ki.
Az ókori kultúrákban is ismert volt már a bolyhozás és nyírás, sőt a perzselés is, mint a kelmék kikészítő műveletei, valamint a gyapjú kallózása (nemezelése). A kallózást az ókorban emberi erővel, taposással végezték, a vízikerékkel hajtott kallómalom csak 1000 körül terjedt el Franciaországból.
A textiltermékek előállítása egész a 16. századig háziipari tevékenység volt. A középkorban a fonást gyalogorsóval és guzsallyal végezték (a rokkát a 14. században Itáliában találták fel) és a szövés is kezdetleges szövőszékeken folyt. A kötőgép feltalálásáig (William Lee, 1589) csak a kézikötést ismerték. A 17. században a céheké volt a főszerep. A 18. században megindult ipari forradalom idején alakultak ki a textilmanufaktúrák, majd ezt követően a textilipar fejlődése jelentősen meggyorsult. Sorra jelentek meg a nagy találmányok, mint a gyorsvetélő (John Kay, 1730), a kéttűágyas kötött kelmét készítő kötőgép (Jedediah Strutt, 1755), a többorsós fonókerék (James Hargreaves, 1767), a lánchurkológép (Josiah Crane, 1768), a folyamatos fonógép (Richard Arkwright, 1769), a kártológép (ugyancsak Arkwright, 1775), a szelfaktor elődjének tekinthető „spinning mule” (=„fonó öszvér”) (Samuel Crompton, 1779), a gőzgéppel hajtott szövőgép (Edmund Cartwright, 1787), a körhurkológép (Decroix, 1798) stb. A rohamos fejlődés a 19. és 20. században is folytatódott. 1805-ben találta fel Joseph Marie Jacquard a szövőgép lyukkártyás mintavezérlését; az ilyen rendszerű vezérlő berendezéseket a textiliparban (más gépeken is) még ma is az ő nevével jelölik. 18. századi találmány a fonatológép is. A 19. században sorra jelentek meg a különböző kötőgépek, nem utolsósorban a kanalas tű feltalálását követően (Matthew Townsend, 1856) a raschel-gép (Redgate, 1855), a síkkötőgép (Isaac Wixom Lamb, 1863), majd a síkhurkológép (William Cotton, 1864), a sarkat és orrot fogyasztással-szaporítással kialakító harisnya-körkötőgép (William H. McNary, 1866) stb. Ugyancsak a 19. század elejei találmány a csipkeverőgép (John Heathcoat, 1808, ezt 1813-ban John Levers tökéletesítette). 1844-ben szabadalmaztatta J. Thorpe a gyűrűsfonógép „lelkét” képező gyűrűsorsót. A fonatolás gépesítése is a 18. századra vezethető vissza. 1748-ból származik az első ilyen vonatkozású szabadalom, ez az angol Thomas Walford találmánya, amit főleg gyertyába való kanóc, cipőfűzők és zsinórok készítésére szerkesztett. Ezt a konstrukciót a német Johann Heinrich Bockmühl tökéletesítette 1767-ben  és ez lett az alapja a mai korszerű gépeknek.
Az ipari forradalom a textilkikészítésben is hatalmas fejlődést indított el. 1785-ben fedezte fel Claude Louis Berthollet a klór fehérítő hatását, amivel a gyepfehérítés hosszadalmas eljárását néhány órára lehetett csökkenteni. Ugyanebben az évben szabadalmaztatta Thomas Bell a hengernyomógépet. A Russel Dorr által 1807-ben szerkesztett, spirális vágóélekkel dolgozó nyírógép a ma használatos ilyen gépek őse. (Vízzel hajtott posztónyíró ollókkal már Leonardo da Vinci is kísérletezett.) A pamutszövetek perzselésére használt gépet 1819-ben mutatták be a párizsi iparkiállításon. A textilkikészítés terén az egyik legjelentősebb találmány John Mercer által 1844-ben feltalált, a pamut lúgozásán alapuló, ma is mercerezésnek nevezett eljárás.
A 20. század óriási fejlődést hozott a textilipar valamennyi területén – a fonalgyártás műveleteitől kezdve a különböző kelmeképzési eljárásokon át a színezés és kikészítés valamennyi fázisáig –, elsősorban a szintetikus szálasanyagok és az elektronika elterjedésének köszönhetően. A gépek egyre termelékenyebbek lettek, egyre változatosabb mintázatok készítését tették lehetővé, teret nyert az automatizálás, először mechanikus szerkezetekkel, később egyre inkább az elektrotechnikára, majd az elektronikára alapozva. Ma már teljesen általánosak a számítógéppel vezérelt textilipari berendezések, amelyek kiszolgálása alig igényel emberi munkaerőt. Jellegzetesen 20. századi találmány például a varrvahurkolás (lényegében a láncrendszerű kötés és a varrás elveinek egyesítése), ami Heinrich Mauersberger 1949-ben szabadalmaztatott találmányából fejlődött ki, valamint a különböző ún. nemszőtt kelmék gyártása, amelyek nem tartalmaznak fonalakat, hanem a lapszerűvé rendezett szálhalmaz (fátyol, bunda) mechanikai vagy kémiai rögzítésén alapulnak. Hatalmas lendületet adott a textilipar minden területén a fejlődésnek a szintetikus szálasanyagok sokféleségének elterjedése, főleg a 20. század közepétől, ami egyrészt a gyártástechnológiák ezeknek megfelelő fejlesztését kényszerítette ki, másrészt új területeket nyitottak meg a textiltermékek felhasználásában is, a műszaki és egészségügyi területeken, de a korszerű gépeken megvalósítható újdonságok a hagyományos textíliákat és a divatot is erőteljesen befolyásolják.
Magyarországon már az Árpád-házi királyok idején ismert volt a lábítós szövőszék és a kallómalom is a 13. században már használatban volt. A honfoglaló magyarok ismerték a fonás és szövés műveleteit, továbbá az Európában újnak minősíthető nemezkészítést, ami sátraik alapanyaga volt. 1680 körül alapították az első magyarországi selyemfonodát és -szövödét is.
Az első textilmanufaktúrák hazánkban a 18. század elejétől létesültek. A munkások zömét külföldről, elsősorban Szászországból, Sziléziából szerződtették, de dolgoztak ezekben cseh, osztrák, bajor, sőt görög munkások is. Az ország mezőgazdasági adottságai folytán elsősorban gyapjúfeldolgozással foglalkoztak, de volt az országban selyemfeldolgozó üzem is. A Magyarországon termesztett len és kender feldolgozása ebben az időben még nem emelkedett ki a háziipar szintjéről, mert a külföldi konkurencia és a nyomott mintás pamutszövetek divatja nem kedvezett ezeknek a termékeknek. A manufaktúrákban 50–150 ember dolgozott és előfordult 10–12 éves gyermekek munkásként való foglalkoztatása is.
Magyarországon a manufaktúrákat később kezdték felváltani a kézi munkánál sokkal termelékenyebben dolgozó, de nagyobb befektetést is igénylő gépekkel felszerelt gyárak. Míg Angliában és Nyugat-Európában ez a folyamat a 18. században megkezdődött és a 19. század elejére általánossá is vált, Magyarországon a 19. század végére és a 20. század elejére értek meg ennek feltételei. A fonással, szövéssel és textilnyomással foglalkozó első manufaktúra 1736-ban kezdte meg tevékenységét a Nyitra megyei Sasváron. Az első magyar textilgyárnak az 1776-ban Valero István és Tamás által alapított selyem-manufaktúra  tekinthető. 1780-ban épült Óbudán az ötemeletes "filatórium" (selyemfonoda és -cérnázó üzem), itt vízikerékkel hajtották meg azt a hosszú tengelyt, amelyről a gépeket működtették) (ennek az épületnek sajnos már a romjai sincsenek meg, de műszaki berendezésének kicsinyített modellje korábban a  Textilmúzeumban volt látható), majd 1785-ben, szintén Óbudán a selyemgombolyító üzem (ennek épülete még ma is áll). 1784-ben alapította Goldberger Ferenc Óbudán  kékfestő üzemét, ebből nőtt ki később, a 19. század 30-as éveiben a nagyhírűvé vált Goldberger Textilművek. (Egyik eredeti épülete ma a volt Textilmúzeumnak – ma: Goldberger Textilipari Gyűjtemény – ad otthont.) Kluge Ferenc 1786-ban alapított pápai kékfestő üzeme 1956-ig működött, azóta itt van a Kékfestő Múzeum. 1795-ben szerelték fel Magyarországon az első kötőgépet egy soproni üzemben. Magas színvonalra fejlődött hazánkban a csipkekészítés is, amire – több más mellett – kiváló példát szolgáltat például a halasi, a csetneki, a sóvári csipke.
A 20. század elején, majd a két világháború közötti időszakban a magyar textilipar jelentősen fejlődött, ebben az időszakban igen sok, később tekintélyessé vált gyár alakult. A második világháború igen nagy károkat okozott az ország textiliparának is, de a háború után a textilipar viszonylag hamar magához tért. Az ipar szerkezetében és az üzemek vezetésében gyökeres átalakulást hozott az államosítás (1948-49), majd többszöri átszervezés után, 1963-ban az akkori 187 textilipari üzem 42 országos vállalatba tömörült. Ezek mellett tanácsi vállalatok és szövetkezetek is működtek a textiliparban, összesen mintegy 140 ezer embert foglalkoztatva. 1965-ig az extenzív fejlődés volt jellemző, amit elősegített a tartós munkaerő kínálat, ezt követően a fejlődés intenzív jellege erősödött és a munkáslétszám csökkent. Az 1970-es években nagyarányú rekonstrukciós programot hajtottak végre a termelés mennyiségi növelése és korszerűsítése érdekében, amit azonban sajnos nem lehetett teljes körűen véghezvinni. Az 1989-90-ben végbement politikai és gazdasági változások következtében a korábbi igen jelentős, az akkori Szovjetunióba irányuló export kiesett, a hazai termelésű textiltermékek belföldi fogyasztása pedig – elsősorban az import liberalizációja és a kezdetben igen magas infláció következtében beálló keresletcsökkenés miatt – erősen visszaesett, ami a nagyvállalatok tönkremenetelét, a textilipar gyors leépülését eredményezte, amihez hozzájárult a gyárak egy részében még megmaradt elavult géppark és a nyugat-európai igényekhez képest nem mindig megfelelő minőség is. A korábbi állami vállalatok megszűntek, helyükön nagy számú kisebb gazdasági társaság alakult. Minthogy a felszámolások során a korszerű gépeket általában külföldön adták el, a privatizáció során alakult hazai vállalkozások számára csak a sokkal olcsóbb régebbi, kevésbé korszerű gépek maradtak hozzáférhetők, így ezek sem tudták felvenni a versenyt a megnövekedett minőségi igényekkel. (Ehhez nem egy esetben az új vállalkozók egy részének hiányos hozzáértése is párosult.) Súlyosbította a helyzetet, hogy a textiliparban mindig is viszonylag nagyon alacsonyak voltak a munkabérek – ez sajnos ma is fennáll –, ami miatt ennek az iparágnak sokszor igaztalanul is nagyon alacsony a presztízse. Jelentős részben épp emiatt a szakember-utánpótlás nem kielégítő, mivel a korábban igen színvonalas szakmai oktatás is leépült. A privatizáció során létrejött vállalkozások egy része azonban valóban sikeres lett, képes volt gépparkját és technológiáját felújítani, a kornak megfelelő berendezéseket beszerezni, ennek köszönhetően  ma is működnek magas műszaki és minőségi színvonalon termelő textil- és ruhaipari vállalatok hazánkban, amelyek termékei az export piacokon is megállják a helyüket. Emellett  az alacsony bérszínvonal számos jelentős külföldi textilipari vállalatot is vonzott Magyarországra, amelyek ide telepítették át gyáraikat vagy egyes gyártási lépcsőiket (elsősorban a kelmegyártás területén). Mindezek eredményeként tulajdonképpen számos igen korszerű textilgyár is működik hazánkban, ha részben vagy teljesen külföldi tulajdonban is. Jelentős részük műszaki textíliák gyártásával foglalkozik.
A textilipar világszerte megfigyelhető tendenciája a termelésnek az ázsiai, óceániai, indiai, dél-amerikai országokba való áthelyeződése. Ez, valamint a hazai textiliparban érvényesülő rendkívül kedvezőtlen munkabérviszonyok hátrányosan hatnak a hazai textilipar – és ezen belül elsősorban a szokványos ruházati cikkek gyártása – további fejlődésére. A kiutat a lakás- és háztartási textíliák, valamint a nagy értékű, bár jelentős és technológiai fejlesztést igénylő műszaki és egészségügyi textíliák, védőöltözékek termelésének fejlesztése jelentheti.
Endrei Walter: Magyarországi textilmanufaktúrák a 18. században. Akadémiai Kiadó, Budapest, 1969
Endrei Walter: A textilipari technikák termelékenységének története. Akadémiai Kiadó, Budapest, 1993
Endrei Walter (szerk.): Műszaki innovációk sorsa Magyarországon. Akadémiai Kiadó, Budapest, 1995)
Lázár Károly: Kötéstechnológia I. Szakközépiskolai tankönyv. Műszaki Könyvkiadó, Budapest, 1983
Magyar nagylexikon  XVII. (Szp–Ung). Főszerk. Bárány Lászlóné. Budapest: Magyar Nagylexikon. 2003.  406–407. o. ISBN 963-9257-17-6  
Szabó I. (szerk.): Könnyűipar Magyarországon. Könnyűipari Minisztérium, Budapest, 1985

A TfL Rail egy elővárosi vasút London Liverpool Street pályaudvar és Shenfield között. A vonal 32,5 km hosszú és 14 állomás található rajta. A járatokat az MTR Corporation üzemelteti a Transport for London (TfL) megrendelésére. Az első üzemnapja 2015. május 31-én volt, az utolsó pedig 2018 decemberében lesz, amikor átveszi a szerepét az Elizabeth line.2018 májusától a Heathrow Connect üzemeltetését is átveszi a TfL a Paddington pályaudvar és a Heathrow repülőtér között. A két különálló vonal közötti metrószakasz átadásától Elizabeth line néven fog üzemelni.2016 májusa és 2017 májusa között a TfL Rail 47 millió utast szállított.
2013 júniusában a TfL bejelentette, hogy az Arriva, az MTR Corporation, a Keolis/Go-Ahead Group és a National Express Group pályázik a Crossrail üzemeltetéséért.2014 júliusában kiderült, hogy a hongkongi MTR nyerte a pályázatot, amivel 8 évig üzemeltetheti a vonalat, mely további két évvel kibővíthető.A Greater Angliától, mint korábbi üzemeltetőtől átvették a Liverpool Street és Shenfield közötti szakaszt, a meglévő vonatokat átfestették, az állomásokon elhelyezték a szükséges tájékoztatókat és táblákat. Mind a 14 állomáson személyzet is működik.
A TfL Rail a Great Eastern Main Line nevű vasútvonalon közlekedik Liverpool Street és Shenfield között.
Hétköznap és szombaton csúcsidőn kívül mind a két irányban jellemzően hat vonat megy óránként (kb. 10 perces követés), melyek minden állomáson megállnak. Csúcsidőben sűrűbben is indulhatnak vonatok, melyek a kisebb forgalmú megállókat kihagyják. Vasárnap általában negyedóránként jár, felváltva Shenfieldig, vagy Gidea Parkig.
A tervek szerint Shenfield és Liverpool Street között csúcsidőszakban óránként 12 vonat fog közlekedni, azon kívül pedig 8 darab.
Ez a szócikk részben vagy egészben  a   TfL Rail című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.

Ariadna Thalía Sodi Miranda (Mexikóváros, 1971. augusztus 26.), művésznevén Thalía vagy (az albumokon, illetve többnyire az angol nyelvű és a nemzetközi sajtóban) Thalia – ejtsd: (IPA) /taˈliˑa/ – az Egyesült Államokban élő többszörös díjnyertes mexikói énekes-dalszövegíró, zeneszerző, színésznő, műsorvezető, publicista és üzletasszony. 
Az 1990-es években készített tévéfilmsorozatai és latinpop-albumai révén vált nemzetközileg is ismertté, elsősorban Latin-Amerikában és a Fülöp-szigeteken. Énekhangja lírai mezzoszoprán, háromoktávos terjedelemmel bír. Eddig öt nyelven (spanyolul, angolul, franciául, portugálul és tagalogul) énekelt; a latin világban népszerűségének köszönhetően elnyerte a „telenovellák királynője” (Reina de las Telenovelas), valamint a „szépség császárnője” (Emperatriz de la Belleza) jelzőket. Egy 2007-es közvélemény-kutatás alapján a harmadik legnépszerűbb nő Mexikóban, egy 2009-ben végzett Google-felmérés szerint pedig az egyik legkeresettebb latin művész az interneten. Több mint 50 millió albumot adott el világszerte, Primera fila című koncertalbuma Mexikóban elérte a legmagasabb, gyémántlemez minősítést. Egyúttal az első mexikói énekesnő, aki csillagot kapott a hollywoodi Hírességek sétányán. Férjezett (Tommy Mottola, 2000), egy lány- (Sabrina Sakaë, 2007) és egy fiúgyermek (Matthew Alejandro, 2011) édesanyja.
Ernesto Sodi Pallares († 1977) mexikói biokémikus, kriminológus és igazságügyi írásszakértő, valamint Yolanda Miranda Mange († 2011) festő- és szobrászművész utolsó, ötödik leánygyermekeként látta meg a napvilágot a mexikóvárosi Hospital Español klinikán. Yolanda Miranda asszony előző házasságából született legidősebb nővére (féltestvére), Laura Zapata, aki Mexikóban szintén elismert színésznő; Ernestina bölcsész és író; Federica régész, a mexikói Nemzeti Antropológiai és Történeti Intézet (INAH) Chichén Itzá-i tárlatának volt igazgatója; Gabriela pedig művészettörténész. Legidősebb nővérének köszönhetően Thalía már korai gyermekéveitől kezdve vonzódott a művészetek iránt: egyéves korában tűnt fel először egy üdítőreklámban, majd 5 évesen egy mozifilmben; klasszikus balettet tanult, zongoraórákra járt és szertornázott. Édesapja példájára először híres biológus vagy pszichológus akart lenni, majd olimpiai tornásznak készült, de végül 9 éves korában elhatározta, hogy énekesnő lesz. Általános- és középiskolai tanulmányait a Liceo Franco Mexicano francia–spanyol kéttannyelvű iskolában végezte.
Zenei pályafutását igen fiatalon kezdte: mindössze 9 éves volt, amikor 1981-ben belépett a Pac-Man nevű gyermekegyüttesbe, amelyet Paco Ayala alapított. Az együttes később a nevét Din-Dinre változtatta, és többször fellépett a Juguemos a cantar („Játsszunk éneklőset!”) című gyermekdalfesztiválon. Összesen négy albumot adtak ki az 1982–1983-ban. 1984-ben Thalía már szólistaként lépett fel a Juguemos a Cantar című dalversenyen a Moderna niña del rock („Modern rockleány”) című dallal. 1984-től Mexikó ifjúsági pop-rock zenekarával, a Timbirichével részt vett a Grease című musical spanyol nyelvű változata, a Vaselina előadásán kórustagként, majd 1986-tól 1989-ig az együttes egyik frontleánya volt. A serdülő lány tehetségére és nőies szépségére ekkor figyeltek fel a producerek, és már kisebb szerepeket is kapott telenovellákban; első főszerepét 1989-ben játszotta. Az együttesből való kilépését követően, 1990 januárjában egy évre az Egyesült Államokba utazott, a Los Angeles-i egyetemen (UCLA) angol nyelvet tanult; ének-, zongora-, basszusgitár-, testnevelés-, jazz- és modern tánc-, színjátszás-, előadásmód-, esztétika- és táncórákat vett, megtanult továbbá szaxofonon játszani. Megújult – sokak által bírált – külsővel visszatért Mexikóba, ahol megjelent első, Thalía című szólólemeze, amelyet Alfredo Díaz Ordazszal készített el, aki egyben az első és legnagyobb szerelme volt. Bemutatkozó albuma – amelyet szintén sok kritikával illettek – a Timbiriche zenei hagyományát követve pop-rock stílusra épült.
1991-ben jelent meg második szólóalbuma, amely a Mundo de cristal címet viselte; ekkor már több dalfesztiválon is részt vett. 1992-ben harmadik lemezét Spanyolországban készítette el Love címmel. Szintén ebben az évben vállalta el a később „María-trilógia”-ként emlegetett három sorozat főszerepét, amelyekben az a közös, hogy mindegyiknek főhőse egy María keresztnevű, nincstelen családból származó lány. Ennek első részeként forgatták a María Mercedes című filmsorozatot, amellyel akkora népszerűségre tett szert, hogy elnyerte a „telenovellák királynője” címet. 1993–94-ben ezt követte a máig egyik legnépszerűbb telenovellája, a Marimar. A színésznő a sorozat készítése alatt veszítette el volt szerelmét, Alfredót. A hír nagyon összetörte, és hatással volt a szerepére is: a sorozatbeli könnyek valódiak voltak. Még ugyanebben az évben szerződést írt alá az EMI Music México zenei kiadóval.
1995-ben, három év kihagyás után komolyabban elkezdett foglalkozni az énekléssel, nemzetközi karrierének építésével. Emilio Estefan (a kubai származású énekesnő, Gloria Estefan férje) és Óscar López producerekkel készítette el a negyedik lemezét En éxtasis címmel. Ez az első, EMI által kiadott album megnyitotta számára az utat a nemzetközi hírnév felé. A kiadóváltás egyben teljes stílusváltást is jelentett, az énekesnő áttért az igényesebb latin pop műfajra. Az album valamennyi latin-amerikai országban, sőt az Egyesült Államokban is átütő siker volt, több mint egymillió példányban kelt el (később Európában is több helyen megjelent). Többszörös arany- és platinalemezzel díjazták. Ebben az évben kezdték meg a María-trilógia harmadik melodrámája, a María la del barrio forgatását, amely Magyarországon csak María címmel futott. A sorozat 1996-ban ért véget. Ugyanebben az évben, május 4-én megkapta csillagát Miami 8. utcájában.
1997-ben a Fülöp-szigeteken oly nagy népszerűségnek örvendett sorozatainak köszönhetően, hogy egy különleges albummal jutalmazta az ázsiai országot Nandito Ako címmel, amely saját és más slágerek feldolgozását tartalmazta a Fülöp-szigetek hivatalos nyelvén – tagalogul – és angolul. A lemez kiadása alkalmából a szigetekre utazott, ahol Quezon City kulcsát ajándékozták neki, valamint a város díszpolgárává avatták. Az amerikai kontinensen eközben további arany és platinalemezeket kapott az En éxtasis eladott példányaiért. Március 2-án kinevezték a Miami karnevál királynőjének, április 25-ét pedig a Los Angeles-i városi tanács Thalía napjává (Día de Thalía) nyilvánította karrierje elismeréseként. A sikersorozat folytatásaként Emilio Estefan producerrel elkészítette az Amor a la mexicana címet viselő albumát, amelyen népének gyökereihez visszatérve a dallamos vérpezsdítő mexikói-kubai ritmusoké volt a főszerep. Ezzel az albummal rótta le tartozását rajongói szeretetéért. A Mexikóvárosi Viaszmúzeumban leleplezték életnagyságú viaszfiguráját. Az EMI eközben újra kiadta az En éxtasist. Ennek és legújabb albumának eladott példányszámáért újabb arany- és platinalemezek tulajdonosa lett. Az Amor a la mexicana Európa több országában is megjelent, világszerte több mint hárommillió példányban kelt el.
1998-ban részt vett a riói karneválon. Főszerepet kapott a hollywoodi Mambo Café című mexikói-amerikai vígjátékban, amelyben Nydiát, a Puerto Ricó-i diáklányt alakította. Az Egyesült Államokban munkatársa és barátja, Emilio Estefan egy összejövetelt szervezett, ahol bemutatta a Mariah Careytől előző évben elvált Tommy Mottolának, a Sony Music lemezkiadó akkori igazgatójának.
1999-ben forgatták utolsó sorozatát, a Rosalindát, amely – bár hazájában, Mexikóban nem váltotta be a hozzá fűzött reményeket – a világ számos országában, többek között Magyarországon is, nézettségi rekordokat döntött. Emilio Estefan és Kike Santander zeneszerzőkkel készítette el a film világhírű betétdalát. A sorozat végeztével egy időre visszavonult pihenni és elkészíteni legújabb könnyűzenei albumát.
Utolsó telenovellájának forgatása után 2000 első felében New Yorkban vette fel Emilio Estefannal legújabb, immár hetedik szólóalbumát Arrasando címmel, amelyen a tizenkét dal közül nyolc a saját szerzeménye. Az album, mexikói megjelenését követően már a második napon százezres példányszámban kelt el, első slágere, az Entre el mar y una estrella felkerült a neves amerikai Billboard zenei magazin Top Latin Songs listájának élére. Egy hónappal megjelenése után az album Spanyolországban már platinalemez volt. 2000. szeptemberben Thalía Magyarországra is ellátogatott vadonatúj lemezének európai bemutatóturnéja részeként, egyúttal Rosalinda című sorozatának hazai népszerűségéért megkapta a legnézettebb telenovellahősnek járó díjat. 2000. december 2-án mondott igent Thomas Daniel Mottolának a New York-i Szent Patrik-katedrálisban fényűző esküvői szertartás keretében, és végleg az Egyesült Államokba költözött.
2001-ben különleges albumot készített: Thalía con banda – grandes éxitos, amelyen a legutóbbi három albumának legnagyobb slágereit adta elő jellegzetesen mexikói, klasszikus fúvószenekari, „rezesbanda” kíséretben. Az album néhány napon belül Mexikóban már aranylemez lett. Arrasando című albumával két kategóriában is nevezést nyert a II. Latin Grammy-díjra, amelynek kiosztó gálája a szeptember 11-ei amerikai terrortámadások miatt nem került megrendezésre. Az Arrasando Latin Grammy-díjat nyert a „Legjobb hangmérnöki közreműködés egy albumnál” (Mejor ingeniería de grabación para un álbum) kategóriában.
2002-ben kiadta új, Thalía című popalbumát, melynek stílusában – amire címe is egyben utal – valamennyire visszatért rockosabb gyökereihez. A bemutatkozó kislemez a Tú y yo, emellett kiemelkedik a szenvedélyes No me enseñaste című ballada, valamint egy régi spanyol sláger feldolgozása, az A quién le importa. A Thalía (2002) az énekesnő egyik legsikeresebb albumának tekinthető. Érdekesség, hogy a Tú y yo című dalt az albumról egy hongkongi lányegyüttes feldolgozta kínai nyelven.Szeptember 22-én a nemzetközi sajtó bejelentette, hogy szervezett emberrabló csoport ötmillió dolláros váltságdíjat követelve elrabolta két nővérét, Laura Zapata színésznőt és Ernestina Sodi írónőt Mexikóvárosban. Thalía karrierje ezzel kettétört, törölte a betervezett promóciós útjait, és internetes oldalán keresztül kérte a rajongókat, hogy imádkozzanak nővérei kiszabadításáért. Laura 18, Ernestina 34 napot töltött az emberrablók fogságában. Testileg mindketten épségben úszták meg az esetet; az elkövetőket azóta elfogták.
2003 májusában készítette el az I Want You című dal videoklipjét, amely első – s idáig egyben utolsó – angol nyelvű albumának bemutatkozó slágere volt. A dalban a Fat Joe néven ismert rapper, José Cartagena működött közre. Miamiban megrendezték a Latin Zenei Billboard-díjátadó gálát, amelyen előző, Thalía című spanyol lemezével megnyerte az év latin popalbumáért járó trófeát (női kategóriában), valamint ugyanazért elvitte a közönségdíjat is. Júliusban jelent meg a várva várt angol nyelvű bemutatkozó albuma, szintén csak egyszerűen Thalía címmel, amelyen az addig megszokott latin zenétől eltérően valódi amerikai stílusú, R&B jellegű popzenét adott elő. Az album és bemutatkozó dala, az I Want You sok helyütt felkerült a slágerlisták előkelő helyeire; hazánkban a dal negyedik helyezést ért el a VIVA Chart Show-ban, az országszerte ismert VIVA zenei csatorna 40-es slágerlistáján. Bár az album a 11. helyen debütált az amerikai Billboard 200 lemezeladási listán, a következő héten az eladások jelentős mértékben visszaestek, a siker így nem volt hosszú életű.
2004-ben megjelent az EMI kiadó gondozásában az elmúlt tíz év legnagyobb slágereit tartalmazó Greatest Hits, illetve DVD-változata videoklipekkel. A promóció részeként Thalía megtartotta első (és máig egyben utolsó), High Voltage turné fantázianéven ismert koncertsorozatát. A turné április 27-étől május 16-áig tartott, melynek keretében Mexikóban (Guadalajara, Mexikóváros, Monterrey, Toluca) és az Egyesült Államokban (New York, Miami, Chicago, San Antonio, McAllen, El Paso, Los Angeles, San Diego, San José) adott telt házas koncerteket olyan kiemelkedő helyeken, mint a mexikóvárosi Auditorio Nacional vagy a Los Angeles-i Universal Amphitheater. A koncertsorozatot az Egyesült Államokban a Hershey’s cég finanszírozta.
2005. április 7-én fellépett a texasi énekesnő, Selena Quintanilla halálának tízéves évfordulója alkalmából rendezett Selena Vive! („Selena él!”) emlékkoncerten a houstoni Reliant Stadionban. Április 28-án szintén fellépett a Latin Zenei Billboard-díjak 2005 gáláján, ahol bemutatta új lemezének első, Amar sin ser amada című dalát. Az album, melyet Estéfano Salgado kolumbiai producerrel közösen készített, El sexto sentido („A hatodik érzék”) címmel július 19-én jelent meg Mexikóban, az Egyesült Államokban és Magyarországon.
2006-ban a mexikói „Megasztár”, a Cantando por un sueño („Énekléssel egy álomért”) című műsor tiszteletbeli házigazdája volt: a műsor betétdalát adta elő, amely három új dallal együtt felkerült az El sexto sentido új kiadására, az El sexto sentido Re+loaded albumra. Július 11-én kiadója, az EMI-Televisa koktélpartit rendezett, amelynek keretében El sexto sentido albumáért 2 platina- és 4 aranylemezt, valamint gyémántlemeznek megfelelő elismerést és emléktáblát kapott a világszerte több mint 12 millió példányban eladott lemezeiért.
2007. június 12-én hozták nyilvánosságra az ¡Hola! és a Hello! magazinok weboldalain, hogy az énekesnő a magazin mexikói kiadásának adott exkluzív interjúban hivatalosan bejelentette, hogy áldott állapotban van, és néhány hónapon belül kislánynak ad életet. Október 7-én, vasárnap hajnalban, magyar idő szerint 8.44-kor megszületett a kislánya: Sabrina Sakaë Mottola Sodi 3,75 kilogrammal és 50,2 centiméterrel jött a világra (a Sabrina a Severn folyó latin neve, a kelta mitológiában a folyó őrangyala; a Sakaë jelentése pedig japánul ’boldogulás, jó szerencse’: Thalía a keleti kultúrák iránti vonzalma miatt választotta e különleges nevet elsőszülött gyermekének). A baba és a mama is kiváló egészségnek örvendtek. Az első exkluzív fényképek Thalíáról kislányával és férjével november 14-én jelentek meg az ¡Hola! magazin mexikói kiadásában, adta hírül a magazin weboldala.
2008. június 24-én jelent meg Lunada című albuma, amelyen az énekesnő újból Emilio Estefannal dolgozott együtt, és egy június 17-én, New Yorkban tartott sajtótájékoztató keretében mutatta be. A forró, nyári slágereket tartalmazó lemez elkészítésében Thalíát terhessége ihlette, amikor már alig várta, hogy ismét felvehesse a bikinit a tengerparton. Bemutatkozó slágere a Ten paciencia, de természetesen nem maradhatott el egy, a kislányának írt dal sem a lemezről, melynek címe Bendita. Július 17-én a Ten paciencia című dalával, hawaii lánynak öltözve, fellépett az Univision által rendezett Premios Juventud 2008 díjkiosztó gálán, ahol rendkívül látványos előadását követően – karrierje elismeréseként – a Díva díjat vehette át Eduardo Santamarinától, a show férfi házigazdájától.2008. október 22-én az énekesnő nyilvánosságra hozta, hogy Lyme-kórban szenved, de a betegség korai felismerésének és az antibiotikumos kezelés megkezdésének köszönhetően jól érzi magát. A baktériumos fertőzést kullancscsípés okozta New York külterületén lévő otthonukban, ahol sok a kullancsot terjesztő erdei vad.2009. április 6-án hivatalos fórumán közzétett üzenetben elmondta, hogy az EMI-jal felbontotta a szerződését, és már folynak a tárgyalások egy új kiadóval. Jelenleg új albumán dolgozik, amelynek felvételét – egészségi állapotától függően – őszre tervezi. Egyúttal elismerte, hogy az EMI-nál lévő tulajdonosváltásból és átszervezésből adódó problémák miatt nem részesülhetett a Lunada promócióban, amihez betegsége is hozzájárult.
A 2009. július 20-ai héten több hírforrás közzétette, hogy az énekesnő szerződést írt alá a Sony Music Entertainment kiadóval, melynek keretében akusztikus CD/DVD-t készít. Ennek felvételére július 29–30-án került sor a floridai Coral Gablesben, a Miami Egyetem BankUnited Centerben. A produkció a 2008-ban indított Primera fila („Az első sorban”) című akusztikus kiadványsorozat (az MTV Unplugged latin megfelelője) második része. Bemutatkozó kislemeze az Equivocada című ballada, amelyet október 7-én adtak ki, a teljes album pedig az Egyesült Államokban és Latin-Amerikában december 1-jén, Spanyolországban és Görögországban 2010. március 16-án jelent meg.
A kiadvánnyal az énekesnő régi álma vált valóra: „Mindig is szerettem volna készíteni egy élő lemezt, de soha nem támogattak benne. Most megtaláltam hozzá a megfelelő csapatot” – nyilatkozta. A művésznő alapelgondolása e projekt vonatkozásában az volt, hogy szakít azokkal a sztereotípiákkal és előítéletekkel, melyek szerint csak egy „megcsinált sztár”, s kizárólag a zenére és a hangjára fókuszál; így sokkal természetesebb, egyszerűbb külsővel mutatkozott. A Primera fila: Thalía megjelenésének napján a legkeresettebb latin popalbum volt a mexikói és az amerikai iTunes Store online zeneáruházban; mindössze három napra rá, Mexikóban aranylemez lett. Az albumot Thalía nagy visszatérésének tekintették a slágerlisták élére, ami előző lemezénél elmaradt.2010. február 18-án fellépett a XXII. Lo Nuestro-díjátadón, ahol egy egyveleget énekelt el a Qué será de ti, Entre el mar y una estrella és Amor a la mexicana című dalaiból, továbbá – 30 éves zenei pályafutásának elismeréseként – Gloria Estefan átadta neki a Jóvenes con Legado („Fiatalok nagy hagyatékkal”) trófeát. A Primera fila promóciója céljából április 12-én három napra Spanyolországba, Madridba, majd április 20-án Mexikóba utazott, ahol a Sony Music képviselői két platina- és egy aranylemezt adtak át neki az album sikerének elismeréseként. Érkezése a mexikóvárosi repülőtérre hatalmas tumultust és zűrzavart okozott: nemcsak rajongók és a sajtó tagjai voltak jelen tömegesen, hanem elsőként repülőtéri alkalmazottak köszöntötték és kértek tőle autogramot, közös fényképet.A Sony Music México 2010. október 15-én bejelentette, hogy Thalía elérte a gyémántlemez minősítést a Primera fila eladásaival; ez a legmagasabb elismerés Mexikóban, amely egy lemez eladásaiért adható (300 000 eladott példánynak, azaz öt platinalemeznek felel meg), s rajta kívül mindössze néhány előadónak sikerült csak elérnie. 
A Mexikói Nemzeti Zeneakadémia (Academia Nacional de la Música en México) 2010. november 4-én és 5-én rendezte meg a nyolcadik Oye! (Premio Nacional a la Música Grabada) díjátadót Monterreyben, melyen Thalía megnyerte a Solista femenina (Az év énekesnője) kategóriát. Az Oye! a Grammy-díjjal egyenértékű zenei elismerés Mexikóban.
2011. március 3-án bejárta a világsajtót  a hír, miszerint Thalía és a Tommy Mottola második közös gyermeküket várják a nyár végére. Az énekesnő hivatalos mikroblogjában azt is bejelentette, hogy már dolgozik új lemezén, valamint az utolsó simításokat végzi harmadik könyvén.Május 27-én azonban újabb tragédia rázta meg a Sodi családot: Thalía édesanyja, Yolanda Miranda asszony 76 éves korában váratlanul elhunyt Mexikóvárosban. Az énekesnő a következő szavakkal búcsúzott tőle a Twitteren: „Ma meghalt a fél lelkem. Úgy érzem, lassan meghalok. Köszönöm az imádságaitokat az én harcosomért, az édesanyámért.” Június 25-én, helyi idő szerint 11.48-kor megérkezett az újabb gyermekáldás, egy egészséges kisfiú, aki 3572 grammal jött világra, és a Matthew Alejandro Mottola névre keresztelték szülei. Az örömhírt elsőként közvetlenül Thalía osztotta meg rajongóival hivatalos mikroblogján.
2012. szeptember 4-én az Univisión bejelentette, hogy szeptember 21-én Thalía zártkörű koncertet tart Habítame siempre címmel, amelyre sorsolás alapján lehetett a rajongóknak jegyeket nyerni. Az exkluzív koncert az új, azonos című nagylemeze bemutatójának felvétele volt. Az album első kislemeze a Manías, amelyet az énekesnő az édesanyjának dedikál, egy Raúl Ornelas-szerzemény feldolgozása, október 8-án jelent meg digitális formátumban. A teljes album november 19-én jelent meg (az előzőhöz hasonlóan a Sony Music Latin kiadónál), és néhány új szerzeménytől eltekintve feldolgozásokat tartalmaz duettek formájában. A közreműködők között olyan világsztárok szerepelnek, mint Michael Bublé és Robbie Williams, a latin sztárok közül Leonel García, Samuel Parra Cruz (Camila), Jesús Navarro (Reik), Prince Royce és Gilberto Santa Rosa. Thalía 13. stúdióalbuma az USA és Latin-Amerika, valamint néhány dél-európai ország kivételével (ahol CD formátumban is kiadták), digitális letöltés formájában vásárolható meg. 2013 júniusában jelent meg Mexikóban az album különkiadása öt bónuszdallal és DVD-melléklettel, amely a bemutató koncertet tartalmazza.
2013. március 24. és április 27. között tartotta második nagyszabású élő koncertsorozatát Viva! Tour néven, melynek keretében az USA-n belül Chicagóban, Houstonban, Los Angelesben és New Yorkban, illetve hazájában, Mexikóvárosban a neves Auditorio Nacionalban koncertezett. Az utóbbiból egy 16 tételt tartalmazó CD+DVD album is készült Mexikóban Viva Tour en vivo címmel, melyet a Sony Music México adott ki november közepén.
December 5-én helyi idő szerint 11.30 órakor – magyar idő szerint 20.30-kor – avatták fel csillagját a híres Hollywood Walk of Fame-en, amivel Thalía egyik legnagyobb gyermekkori álma vált valóra. Az énekesnő a 2514-es számú csillagot kapta zenei munkásságának elismeréseként, ezzel ő lett az első mexikói énekesnő, aki ebben a magas szintű elismerésben részesült Hollywoodban.
2014. március 25-én jelent meg első gyerekeknek szóló albuma Viva Kids volumen 1 címmel CD+DVD változatban, amelyen gyermekkorának nagy slágereit dolgozza fel saját előadásában. A lemez tartalmazza továbbá a 2013. októberében megjelent mesekönyvéhez készített dalt is.
A 2019-es Premio Lo Nuesrto díjátadó ünnepségen Lali Espõsito-val a Lindo Pero Bruto, és Natti Natasha-val a No Me Acuerdo című dalaikat adták elő.
Thalía a szólókarriert 1990-ben kezdte, miután 1989-ben kilépett a Timbiriche együttesből. Azóta tizenkét stúdióalbumot, két remixalbumot, két „greatest hits”-albumot, valamint egy akusztikus koncertalbumot készített. A Fonovisa Records ezen kívül számos különféle válogatásalbumot kiadott az első három szólólemezéből. Legnagyobb sikereit az En éxtasis, Amor a la mexicana, Arrasando és Thalía (2002) nagylemezeivel érte el. Az alábbiakban a legfontosabb nagylemezek véleményezése olvasható, az Allmusic-albumleírások felhasználásával. (A részletes albumkritikákat lásd az egyes albumok szócikkeiben.)
Allmusic-értékelés: Az En éxtasis Thalía bemutatkozó albuma az EMI-nál, óriási előrelépés a karrierjében. Az első olyan album, melyen Thalía jól megírt, lendületes dalokat énekelhet. Néhányuknál – például a Piel morena és a Me faltas tú – olyan neves latin producerekkel dolgozhatott, mint Emilio Estefan, illetve Kike Santander szerző. Természetesen akad néhány felejthető szám, amit csak helykitöltőnek szántak, ahogy minden albumon, de Thalía főként első osztályú dalokat énekel, és még sosem volt olyan jó az összhatás, mint itt. A fent külön is említett dalok mind kiválóak, és kiváló a María la del barrio, Thalía egykori telenovellájának fülbemászó főcímdala is. Talán a Piel morena a lemez legjelentősebb száma, nemcsak az album lendületes nyitódala lévén, hanem mert ez volt az énekesnő első nemzetközi nagy sikere is, amivel felkerült a Billboard Top Latin Songs listájára, amit az évtized végéig aztán Thalía uralt. Az En éxtasist nem lehet egyetlen kategóriába sem igazán besorolni, változatos zene, különböző latin stíluselemekkel (cumbia, pop, salsa stb.), mindenből van benne egy kicsi, ami jó a latin zenében. Összességében Thalía első igazán figyelemre méltó albuma.
Allmusic-értékelés: Az Amor a la mexicana az En éxtasisnál sokkal érettebb kiadvány, amelyben a legjobb dalokat szintén a két latin slágergyáros, Kike Santander és Emilio Estefan írta, akiknek a Piel morena átütő sikere is nagyban köszönhető. Így az eredmény már előreláthatóan is kitűnő. A legtöbb dal itt is ugyanazon latin ritmuselemekre épül, mint az óriási sikerű Piel morena – egy kis salsa, egy kis cumbia, banda, ballada és így tovább. Az Amor a la mexicana azonban nemcsak egy egyszerű latin album, hanem egy jól megírt album ellenállhatatlan, találó mexikói szövegezéssel, fülbemászó, könnyen énekelhető számokkal. Szédületes tempó, nagyon kevés egyhangú pillanattal (ha létezik ilyen egyáltalán), tíz erős dallal. Összességében lehetne Thalía legjobb albuma. Az Amor a la mexicana eléggé homogén album: dalai hasonló hangzásúak, szabadok, természetesek (nem így a soron következő albumok, amelyeket egy meghatározott piacra szántak, vagyis az eladhatóság, nem pedig az igényesség volt a fő szempont). Az Amor a la mexicana ezáltal egy időtlen, örökzöld album, amely önmagát adja.
Allmusic-értékelés: A szintén Estefan-produkció Arrasando az előző két album hatalmas sikerei után határozottan érett szupersztárt teremtett Thalíából 2000-ben. A maga korszakához, a millenniumhoz illő trendi album, amikor is a szédületes tánczenéért bolondult mindenki. Többnyire ebből a stílusból áll, ahol a szintetizátor és a dancebeat dominál, akárcsak az elragadó vokálok. A dance ekkor élte fénykorát a diszkókban, s egészen jól működött Thalíánál, főleg azért, mert ő mintsem akkora énekes, mint amekkora jelenség: kétségkívül nagyon bájos és vonzó személyiség. Az Arrasandóban bombasztikus szintetizátorhangzásokkal, és effektusokkal túldíszített háttérvokálokkal lovagolja meg a ritmusokat. Az eredmény túl jóra sikeredett: bizonyára senkit sem ment meg attól, hogy őrülten táncra perdüljön. Különösen vonatkozik ez a címadó dalra, amely kifejezetten a szórakozóhelyek csúcsidejében ajánlott. A lemezen számos lassabb szám is található, amely segít kiemelni az erényeit. Leginkább említésre érdemes a könnyed Entre el mar y una estrella, valamint a megnyugtató No hay que llorar. Az album érdekessége, hogy egy sor bevezető sláger után Thalía mindenféle stílust kipróbál, változó, de mókás összhatással. A lemez Thalía akkori telenovellájának főcímdalával, a Rosalindával zárul, amely mulatságosan elüt a többitől, mivel tradicionális latin zene. Az Arrasando természetesen különbözik az elődjétől és az utódjától: vakmerőbb, mint a modern Thalía (2002), de nem olyan kötetlen, mint Amor a la mexicana. A három közül bizonyára ez illik legjobban a korszakhoz, ezért egy különösen érdekes, korát megidéző album.
Allmusic-értékelés: A borítókép – Thalía pompás mexikói „torreádor” ruhában – rögtön elárulja, amiről ez az album szól: a szülőhazája iránti tiszteletét rója le. A mű a legnagyobb slágereit tömöríti Pancho Ruiz, Adolfo és Omar Valenzuela új – hagyományos mexikói fúvószenekari – hangszerelésében, köztük a toplistás Amor a la mexicana, Entre el mar y una estrella és Arrasando. Felvétele a mexikói rezesbanda zene őshazájában, a Sinaloa állambeli Los Mochis városban készült. A banda, más néven grupera műfajnak Mexikóban nagy hagyománya van és többféle alfaja létezik, azonban Thalía a tradicionális fúvószenekari összeállítás mellett döntött.
Allmusic-értékelés: Az album elkészítése előtt Thalía már gigantikus szupersztár volt a latin világban, így a csúcson maradás reményében ismét a legjobbakkal dolgozik együtt. Most sem maradhatott ki Emilio Estefan, ám Thalía ezennel inkább az Estéfano–Julio Reyes szerzőpáros mellett döntött. Nemhiába, Estéfano volt akkor az egyik legnagyobb latin zeneszerző, aki sikerek sorozatát írta meg jó pár művésznek, köztük a kortárs Paulina Rubio. A Thalía (2002) egy élvezet: gondosan elkészített popdalok minden fajtából, a maga vonzerejével, persze némelyik jobb, mint a másik, de mindegyik kellemes és szórakoztató. Az erények túl bőségesek ahhoz, hogy mindet részletezzük, ám a fantasztikus Tú y yo nyitódal, valamint a hathatós No me enseñaste ballada Thalía valahai legnagyobb sikerei közé tartoznak, s mindketten első helyezést értek el a Billboard Top Latin Songs listáján. A lemez a játékidő legnagyobb részében nagyon ütős, amíg hirtelenjében át nem megy az angol nyelvű következő albumának háromdalos úgymond promóciójába. Ravasz marketingfogás, ellenben hidegzuhanyt zúdít az egyébként közel tökéletes albumra. Thalía angol nyelvű dalai minőségileg sokszor vitatottak, de egy biztos: mindig vegyes érzelmekkel fogadják, még a leglelkesebb rajongói is. Végeredményben, e három utolsó daltól eltekintve ez a valaha elkészített legjobb albuma, amely éppúgy eredménye Estéfano munkájának, mint Thalía páratlan vonzerejének. A korszak trendjeihez kötődik, de korántsem annyira, mint az Arrasando. Egy mérföldkő, kétségtelenül Estéfano egyik megkoronázott szerzeménye.
Allmusic-értékelés: Ez az album nem több annál, mint ami a címe: számos remixelt sláger, amelyek a klubok számára ideálisak. Következésképpen az egyik legkevésbé hallgatható albuma, azonban jó hézagpótlóként szolgált a világsikert aratott előző lemeze után. Csak rajongóknak ajánlott.
Allmusic-értékelés: A latin szupersztár angol nyelvű debütáló albuma az előző latin albumokhoz hasonlóan mesterien szerkesztett. Thalía ravaszul végigfut azokon a stílusokon, amelyek a késői ’90-es évektől a városi club-dance színtereit uralták. Ashanti stílusjegyeket ötvöz Fat Joe-val az I Want You című bemutatkozó dalban, amelyben szintén van valami a Big Punisher Still Not a Prayer című klasszikus slágeréből. Pozitív energiát sugároz a Don’t Look Back, amely tulajdonképpen Kylie Minogue Love at First Sightjának gyengébb koppintása. Való igaz, hogy az ilyen zenével az előadóról alkotott stilizált összkép inkább piacképes, mint úttörő, ám az album szelíd fotóiból, amelyek oldják a „dívásságát” egy átlagos „amerikanizált” szexi popsztár-beállítás javára (olyan dalokhoz, mint a Misbehavin’ vagy a What’s It Gonna Be Boy), Thalía amerikai debütálása csak egy alvajáró üggyé válik, amely a Jennifer Lopezt utánozni próbáló előadók tömkelegével hozza őt összefüggésbe. Sajnálatra méltó, hogy Thalía tehetségét megvezették, amikor egyébként annyira jól hangzik az izgalmas Closer to You és Save the Day dalokban: egy másfajta stílus, amellyel Thalía próbálkozik, de kifejező énekhangjából nyilvánvaló, hogy ez az, ahova ő tartozik, és több, mint ami a lagymatag Fat Joe duettről elmondható. Az album dupla csalódás, hiszen a második fele nagyrészt csak az első rész dalainak spanyol változataiból áll. E lemeztől azt várták, hogy megmutassa mindazt Amerikának, amit Mexikó és a világ már évekkel azelőtt is tudott Thalíáról. Ám sajnálatos módon az album nem koncentrál kellőképpen egyetlen dologra sem, amelytől igazán felemelkedhetne a csillaga.
Allmusic-értékelés: Bár nem az első válogatásalbuma Thalíának, de az első hivatalos EMI kiadvány, amely e kiadónál töltött elmúlt 10 évét öleli fel. A Greatest Hits non-stop élvezet: a tizenhat dal öt albumról, köztük két vadonatúj meglepetéssel, jól kiegyensúlyozott válogatása a latin popsztár slágereinek az 1990-es évek közepétől a korai 2000-es évekig. A dalok kronológiai sorrendben szerepelnek, ezáltal jól hallható zenéjének stílusbeli fejlődése, nemzetközivé válása. Az album így a vonatkozó időszak latin popzenéjének kivonatát adja: még soha nem testesítette meg egyetlen latin előadó sem a pop lényegét úgy, mint Thalía. Az előrébb lévő számok színvonalasak együtt az utánuk következőkkel, különösképp a kiváló Cuando tú me tocas. Ha valaki betekintést kíván tenni Thalía meglehetősen bőséges munkásságába, a Greatest Hits pontosan ideális e célra. Mivel minden egyes EMI-os albumának saját egyénisége van, hasznosnak bizonyul a különböző hangzásokat kivonatolva összegyűjteni. Következésképpen, ha az a pár szám elnyeri valaki tetszését ezen a kiadványon, valószínűleg azt az albumot is szeretni fogja, amelyről az adott dalok származnak. A Greatest Hits egy nagyszerű, elejétől a végéig hallgatható album, nonstop élvezettel, teli vidám, jókedvű slágerekkel, több mint egy órán át. – A DVD-kiadás 16 videoklipet tartalmaz. Thalía páratlan karizmájának, színészi képességeinek, lenyűgöző szépségének köszönhetően nagyon nyerők a klipek minden szempontból. Aligha járhat rosszul e kollekcióval, aki kedveli Thalíát.
Allmusic-értékelés: A 2005-ös El sexto sentido végig spanyolul van, kivéve három dal angol verzióját a végén. Egyszerű latinpop-album a szükséges balladákkal (a harsány Olvídame valóban megmutatja a hangját), rámenős hibrid-poppal (a tangóharmonikával fűszerezett nyitódal, az Amar sin ser amada), valamint túláradó diszkózenével, mint a Seducción és a No me voy a quebrar. Az albumon bonus trackként helyet kapott a klasszikus texasi Selena-sláger, az Amor prohibido Thalía tolmácsolásában. Az El sexto sentido szerzői Estéfano és Julio Reyes, Thalía hangja pedig lendületes, különösen a legnagyobb hangmagasságokban. Ám a produkcióból hiányzik valamiféle életerő. Túltengenek az olyan dalok, mint például az Un sueño para dos, a Sabe bien pedig a sablonos dance-pop kategória, csak éppen spanyolul van. Szerencsére a 24000 Besos (24000 Baci) – egy Adriano Celentano-szám spanyol változata – egy sokkal jobb, szédítően vidám dal, ahol a lényeg nem veszett el a fordításnál. Viszont erősségei ellenére is, az El sexto sentido csak egy termék a sok közül. Thalía egy szupersztár, színésznő és énekesnő, szerepelt a híres amerikai Dr Pepper üdítő reklámjában is, mindazonáltal – bár valószínűleg nagy hatással lesz a megszállott rajongókra – a „Hatodik érzék” nem az ő szupersztárságához méltó alkotás.
Allmusic-értékelés: Thalía ismét Emilio Estefannal dolgozott együtt, az eredmény pedig egy szórakoztató album néhány nagyszerű dallal, amely főként stílusa miatt értékelendő. Az elején lévő pár szám, és az album rövidsége teszik élvezhetővé. Ugyanakkor a régi rajongók, akik arra számítottak, hogy vetekedhet az énekesnő 1990-es évek végén – szintén Estefannal – készített nagy sikerű albumaival, minden bizonnyal csalódnak. A Desolvidándote című ballada kivételével minden dal gyors tempójú, amelyeket az erőteljes dobok, a trópusi ritmusvilág és az energikus előadásmód jellemez. A Ten paciencia című első kislemez remek hangulattal nyitja az albumot, ritmusát szinte a táncparkettekhez szabták. A Sangre caliente és a Será porque te amo is a produkció fénypontjai közé tartoznak, azonban az album további részei kevésbé lenyűgözőek. Figyelemre méltó még a Bendita című reggae, melynek anyai érzelmekkel teli szövegét maga Thalía írta; az Insensible, amely Juan Gabriel szerzeménye, valamint az Aventurero, egy könnyed reggaetón. A Lunada leginkább Thalía és Estefan legutóbbi közös albumához – Thalía (2002) – vagy az El sexto sentido című lemezhez hasonlítható, amelyeken szintén jól érezhető a produceri közreműködés.
Allmusic-értékelés: A Primera fila, Thalía két évtizedet felölelő pályafutásának első élő albuma, valóságos reveláció, egy unplugged akusztikus album, a mostanáig kiadott nagylemezei közül a legjobbak közé tartozik, és mindenképpen a legizgalmasabb. Miamiban vették fel kicsi, meghívottakból álló közönség előtt a BankUnited Centerben két estén, 2009. július 29-én és 30-án, ahol a művésznő 13 számot énekelt fel. Thalíát az album két új dalnál társszerzőként tünteti fel (Cómo; Ya lo sabía) Leonel García énekes-dalszerző mellett, a többi „bértollnokok” munkája, nevezetesen Reyli Barbáé (Enséñame a vivir), Espinoza Pazé (El próximo viernes), Mario Dommé (Equivocada) és Joan Sebastiané (Con la duda), az utóbbi duettet is énekel a művésznővel. Az album közepe táján hallható egyveleg kellemes emlékeztető Thalía mexikói dance-pop múltjából, a klasszikus erejű Amor a la mexicana különösen jó, remekül kiderül belőle, mekkora a különbség a korábban őt jellemző stílus és a Primera fila között. A feldolgozások közt kimagasló minőség a Ricardo Arjona-féle Mujeres pazar verziója, csattanósan zárja az albumot. Összegzésül elmondható, hogy a Primera fila Thalía eddigi legemlékezetesebb albuma, nem csak zeneileg, hanem mert kiviláglik belőle az előadóművészi tehetség, az, hogy Thalía képes a stúdió falain kívül is jót alkotni. Bizonyára ez el fogja hallgattatni az elégedetlenkedőket, és Thalíát újra a latin pop legfényesebb csillagai közé emeli.
Allmusic-értékelés: Négy évvel legutóbbi stúdióalbuma után a mexikói popdíva visszatért ambiciózus, Habítame siempre című albumával. Az elhunyt édesanyjának dedikált lemezen stílusok széles skálája található meg, köztük jó pár meglepetéssel. Míg a címadó kislemezdal a nagystílű mexikói pophagyomány jegyében készült ballada, gyorsan követi ezt Gloria Estefan klasszikus Con los años que me quedan című slágerének feldolgozása, hasonló elrendezésben, de négy különböző hangon énekelve, hogy más hangulatot kapjon. Az albumon pár duett is található, közte a Te perdiste mi amor Prince Royce-szal és a Muñequita linda Robbie Williamsszel, az 1940-es éveket idéző musical-cabaret stílusban. A népszerű Bésame mucho interpretációja, melyet Michael Bubléval ad elő angolul és spanyolul, a klasszikus popot lenyűgözően ötvözi a tangóval és a nueva canción stílussal.
Bár pályafutását énekesnőként kezdte, a világ nagy részén – főleg Közép-Európában és a keleti országokban – telenovella-szerepeiről vált ismertté. Thalía összesen hét mexikói filmsorozatban, valamint egy mexikói–amerikai vígjátékban szerepelt. Első teljes főszerepét 1989-ben a Luz y sombra című telenovellában kapta, de csak az 1990-es években vetített „María-trilógia” hozta meg számára az igazi – hazai és nemzetközi – hírnevet.
1996-ban az Atlantai olimpiai játékok egyik hivatalos dalát – Todo es posible – énekelte, amely a Voces Unidas című válogatásalbumon jelent meg az EMI kiadónál.1997-ben az Anastasia című amerikai rajzfilm spanyol és portugál nyelvű énekhangja volt a latin-amerikai változatban, aminek keretében a Viaje tiempo atrás (Journey to the Past, spanyolul), Viagem ao passado (Journey to the Past, portugálul), Una vez en diciembre (Once Upon a December) és Lograrás hacerlo (Learn to Do It) című dalokat énekelte. Közülük az első az Anastasia Soundtrack című albumon is megjelent mint bonus track, és a dalhoz külön videoklipet is készítettek Mexikóban. A további három betétdal csak helyi kiadású albumokon szerepelt.
2001-ben a Dr Pepper amerikai üdítőmárka reklámjában szerepelt. Részt vett a szeptember 11-én történt New York-i terrortámadások emlékére készített El último adiós című jótékony dalban és videoklipjében, amelyet 50 elismert latin énekes adott elő (rajta kívül többek között Alejandro Sanz, Christina Aguilera, Gloria Estefan, Jennifer Lopez, José Feliciano, Ricky Martin és Shakira); részt vett továbbá Michael Jackson Todo para ti (What More Can I Give) című jótékony dalában, amelyet eredetileg szintén a terrortámadások emlékére írtak.
2004-ben a Hershey’s Kisses csokoládédesszert reklámjában a Shoop Shoop Song (It’s in His Kiss) című világsláger spanyol változatát énekelte, amely egy Hershey’s által kiadott kislemezre került fel. Ezt kereskedelmi forgalomba nem hozták, hanem ajándékba járt bizonyos Hershey’s termékek vásárlóinak, illetve internetes játékban lehetett megnyerni. Ezután további Hershey’s termékeket is reklámozott.
2006-ban a mexikói Cantando por un sueño jótékony célú dalverseny főcímdalát énekelte, amely az El sexto sentido című album különkiadásán hallható. Szerepelt a Hershey’s Kisses csokoládédesszert 100. évfordulójára készített tévéreklámban, valamint még egy Hershey’s reklámban.
2008-ban az amerikai MTV Tr3s zenei csatorna egyik jelképe volt.2009. szeptember 1-jétől Las aventuras de Eebee y Thalía címmel kisgyermekeknek szóló, nevelő célzatú műsort vezetett az Eebee nevű furcsa bábfigurával, amelyet – hétfőtől péntekig – a spanyol nyelvű V-me csatorna sugárzott. Október 13-án Barack Obama amerikai elnök meghívására fellépett a spanyol örökség hónapja (Mes de la Herencia Hispana) alkalmából a Fehér Házban tartott Fiesta Latina elnevezésű rendezvényen, ahol az Amor a la mexicana című dalát énekelte élőben, miközben az elnököt is felkérte táncolni. December 17-én szerepelt az Univision csatorna Nuestra Navidad című karácsonyi összeállításában, ahol az Equivocada című dalát, valamint a Rudolf, a vörös orrú rénszarvas című karácsonyi dalt énekelte el spanyolul (Rodolfo, el reno de la nariz roja), gyerekkórus közreműködésével. A műsort november 11-én vették fel New Yorkban a St. Patrick katedrális előtti téren.2010 februárjában – több elismert latin művésszel együtt – részt vett a We Are the World című világhírű jótékonysági dal spanyol nyelvű változata, a Somos el mundo elkészítésében, melyet március 1-jén mutattak be a Cristina-showban; a kislemezt a haiti földrengés áldozatainak megsegítésére adták ki. A Viva Elvis – The Album című, november 8-án megjelent Elvis Presley-emlékalbum latin-amerikai kiadásán bónuszsávként a Love Me Tender című számot énekli „duettben” a rock and roll-királlyal. Szintén közreműködött a 2006-ban elhunyt legendás spanyol énekesnő, Rocío Dúrcal november 30-án kiadott, Rocío Dúrcal: Una estrella en el cielo című duett-emlékalbumán, melyen a De qué manera te olvido című dalhoz adta a hangját.2011 augusztusában duettet készített Michael Bublé kanadai énekessel; a Mis deseos / Feliz Navidad című feldolgozás az énekes október 24-én kiadott Christmas című karácsonyi albumán szerepel. Októberben vendégszerepelt a Dóra, a felfedező című rajzfilm egyik epizódjában, melyhez a Canta con tus amigos című betétdalt énekelt fel Dóra hangjával duettben. Az epizód bemutatására márciusban került sor.
2012. június 3-án Tony Bennett-tel vett fel duetett (The Way You Look Tonight) az amerikai énekes októberben megjelent, Viva Duets című albumához, amelyen népszerű latin énekesekkel készített duettek szerepelnek.
Művészi pályája mellett, Thalía üzletasszonyként is tevékenykedik. 1995-ben mutatta be első fehérnemű-kollekcióját Mexikóban, de komolyabban csak 2002 óta foglalkozik az üzleti élettel és a divat világával.
2002-ben adta ki első szemüvegkeret- és napszemüveg-kollekcióját a Kenmark Optical cégnél, amely azóta is akkora népszerűségnek örvend, hogy eladásai 2007-ben februárra már elérték az egymillió dolláros bevételt.2003-ban dobta először piacra a Thalía Sodi Collection nevű, női ruházatot és kellékeket, kozmetikai cikkeket magában foglaló kollekcióját, amely főleg fiatal nőknek és lányoknak kínált egyedi stílusú darabokat elérhető áron, az amerikai K-mart áruházlánc forgalmazásában. A szerződése 2006-ig tartott.
2004-ben saját magazin (Thalía, la revista – „Thalía, a magazin”) kiadásával is próbálkozott, azonban ez csak három próbaszámot ért meg. Ugyanebben az évben szerződtette a Hershey’s amerikai csokoládéóriás mint a cég új, latin kampányfiguráját, aminek keretében – a reklámozáson kívül – kiadta saját csokoládé-kollekcióját Dulcería Thalía („Thalía édességboltja”) néven. A terjeszkedő óra- és ékszergyártó Jacob & Co. szintén benne látta az ideális latin szépséget, ezért felkérte a cég első reklámarcának.
2005-ben a kozmetikai cikkeket forgalmazó Carol’s Daughter cég kampányában a latin nőt képviselte. Csatlakozott a koraszülések megelőzéséért és az egészséges gyermekekért küzdő March of Dimes alapítványhoz, amelynek munkájában aktívan részt vesz, jótékonysági tevékenységeket szervez.2006 márciusában összevont jótékonysági akciót szervezett a K-mart, a March of Dimes és a New York-i elektronikus tőzsde, a NASDAQ. Ennek keretében Thalía a K-mart áruházban fogadta a sajtót, ahol 1 centért jelképes, dedikált papírcipőket árusított. Ezután 100 rajongója kíséretében az áruháztól a NASDAQ épületéig jótékonysági sétát vezetett, majd a tőzsde hagyományaihoz híven a szimbolikus csengő megnyomásával zárta a napi tranzakciókat; autogramja megjelent a NASDAQ óriási külső kivetítőjén. Ezzel ő volt az első latin származású meghívott, aki a New York-i elektronikus tőzsdei napot zárhatta.2007. március 6-án bejelentették, hogy az amerikai ABC Radio Network spanyol nyelvű adása szerződést kötött Thalíával egy, az USA-ban élő latin közösség aktuális helyzetével, a divattal, életmóddal és hírességekkel foglalkozó szórakoztató heti műsor vezetésére Conexión Thalía Radio Show címmel. A műsort szombatonként, felvételről sugározzák. Július 17-én 66 ezer dollárért tett szert Antoine Tzapoff: Amazon című, María Félixet ábrázoló festményére egy licitáláson, amelyen a néhai mexikói színésznő holmijait árverezték el, a New York-i Christie’s aukciósházban. Augusztus 22-én jelent meg az Egyesült Államokban Thalía: Belleza! Lessons in Lipgloss and Happiness / Thalía: ¡Belleza! Lecciones sobre el brillo labial y la felicidad („Thalía: Szépség! Leckék a szájfényről és a boldogságról”) című, női szépségápolási tippekről szóló könyve a Chronicle Books kiadó gondozásában, angol és spanyol nyelven, amelynek hivatalos bemutatója és dedikálása szeptember 12-én volt a New York-i Border Books könyvesboltban. Novemberben a Fuller kozmetikai márka képviseletében kiadta új parfümét.2008. szeptember 15-én humanitárius tevékenységei elismeréseként Ilka-díjat adományozott neki a Hispanic Organization of Latin Actors (HOLA) a Kilencedik éves jótékonysági gálán New Yorkban. A díj alapítójáról, Ilka Tanya Payánról kapta a nevét. Thalía egészségügyi okok miatt nem tudott személyesen jelen lenni, így a díjat Horacio Ontiveros („El Pelón”), rádiós műsorvezetőtársa vette át a nevében. Október 14-én – szintén humanitárius tevékenységéért – Tisztelet Aranyérmet (Medalla de Oro de Honor) adott át neki a hispán művészetet támogató kulturális és képzőintézmény, a Casita María, a New York-i Hotel Mandarin Orientalban megrendezett éves Fiesta gáláján. Az év második felében a Fuller Cosmetics céggel kiadta női kozmetikai termékeket tartalmazó kollekcióját. Október 22-én az El Gordo y la Flaca című tévéműsornak adott telefonos interjúban nyilvánosságra hozta betegségét, valamint a róla készített információs honlapot, amely elérhető a www.sobreLyme.com címen.Publicisztikai tevékenységének folytatásaként, 2009. márciusban – szintén a Chronicle Books gondozásában – megjelent második, Thalía: ¡Radiante! című könyve, amelyben Dr. Andrew R. Kramer nőgyógyász társszerzővel a várandósággal kapcsolatos tanácsokat ad nőknek. Május 16-án férjével, Tommy Mottolával elismerésben részesült Miamiban a St. Jude Children’s Research Hospital kórház által megrendezett gálán a rákbeteg gyerekek megsegítésére folytatott tevékenységéért.2010. július 16-án új ruházati kollekciót dobott piacra Mexikóban, a C&A márka képviseletében, C&A inspirado en Thalía terméknéven. Decembertől a mexikói Genomma Lab bőrápolási termékeket gyártó cég Teatrical márkájának reklámarca.2011 januárjától a Head & Shoulders samponmárka latin-amerikai kampányfigurája. November 1-jén megjelent – az előző kettőhöz hasonlóan spanyol és angol nyelven – önéletrajz jellegű harmadik könyve, a Cada día más fuerte, illetve Growing Stronger, a Celebra kiadó gondozásában, amely személyes élményeit, sikereit és tragédiáit veti papírra.2013. októberben jelent meg negyedik könyve, ezúttal egy mesekönyv gyerekeknek Chupie, the Binky that Returned Home (Chupi, el binky que regresó a su hogar) címmel angol és spanyol változatban, Ana María Larrañaga rajzaival, a Celebra Children’s Book kiadónál.
Thalía hivatalos honlapja, a Thalia.com 2000-ben tűnt fel a világhálón. Kezdetben a Latino.com szórakoztató portál része volt, azonban 2001-ben a portált üzemeltető cég tönkrement, így a Thalia.com ideiglenes jelleggel – néhány hónapra – elérhetetlenné vált. 2002-ben, az énekesnőt menedzselő Hoffman Entertainment Inc. megbízásából, a Signatures Network a weboldalt újraépítette. 2003-ban, Thalía angol nyelvű albumának megjelenésekor – már más fejlesztővel – új, Flash-technológiát használó honlapot készítettek, melynek hibás programozása azonban ellehetetlenítette a rendszeres frissítést. Csak négy év múlva, 2007 novemberére készült el az újabb weboldal, amelyet a BKWLD fejlesztett. A honlaphoz tartozó hivatalos fórumon az énekesnő „Lady T” felhasználói névvel vett részt. 2009. július 14-étől hivatalos Facebook-, Myspace- és Twitter- oldala is van, melyek a Thalia.com nyitólapjáról is elérhetőek.
2010. január 25-én a Thalia.com adminisztrátora fórumos közleményben bejelentette, hogy a honlapot és fórumot határozatlan időre bezárják. A döntést hivatalosan nem indokolták, de többek szerint a január 23-ai éles kritikákhoz van köze, amiért Thalía playbackelt egy jótékonysági műsorban. Más vélemények szerint technikai okai is voltak a döntésnek.
TVyNovelas: Thalía. Edición especial. Editorial Televisa, S.A. de C.V., Mexikó, 2005. augusztus 3.
Tele-novela extra: Thalía – La vida en rosa. N° 24. Madrid, Spanyolország, 2003.
¡Qué pegue! Especial: Thalía. N° 25. Editorial Mina, S.A. de C.V., Mexikó, 2000. október.
Furia Musical. Año IX, N° 17. Editorial Televisa, S.A. de C.V., Mexikó, 2001. szeptember 15.
Szakmai életrajz (Biografía artística de Thalía) az MDC Thalía hivatalos rajongói klubtól.

A The Beatles angol beatzenekar volt a popzene egyik legnagyobb hatású és legsikeresebb zenekara, amely 2004 végéig világszerte több mint 1,3 milliárd lemezt adott el, többet mint bármely más együttes. A popkultúra egészét nézve kevesen voltak, akik népszerűségükhöz, kritikai elismertségükhöz és széles körű kulturális hatásukhoz mérhetőek.
A Beatles több eladási rekordot is felállított és több mint ötven Top 40-es kislemezük jelent meg. Az első brit zenekar volt, mely folyamatos népszerűségre tett szert az USA-ban, nem kevesebb mint 27 n° 1 helyezett dalt jegyezve csak Nagy-Britanniában és az USA-ban; ennek köszönhetően a Beatles a 20. század legsikeresebb zenekara lett. Az EMI 1985-ös becslései szerint addigra már több mint egymilliárd lemezt adtak el világszerte. „Yesterday” című daluk a modern kori zenetörténet legtöbbször feldolgozott dala (több mint 3000 változata létezik).
Ringo Starr - (dob, háttérvokál)Mindannyian az angliai Liverpoolban születtek. A zenekar elsődleges dalszerzői Lennon és McCartney voltak. Karrierjük során kiadott lemezeik többségének a producere George Martin volt. Menedzserük 1967-ben bekövetkezett haláláig Brian Epstein volt.
Legkorábbi szerzeményeik rock and roll és R&B-gyökerű dalok, néha balladák voltak. Az évek során zeneszerzőkként és előadókként is egyre összetettebbé váltak. Rengeteg stílust kipróbáltak, többször egybeolvasztottak néhányat. A számtalan stílus ellenére dalaik védjegye az ének és a vokál minősége volt. A pop és rock mellett folk, country, rockabilly, blues, soul, doo-wop és sok más is vegyült zenéjükbe. Több új zenei irányzatnak voltak az úttörői, ezek közé tartozik a pszichedelia („Strawberry Fields Forever”). Szintén először használtak dalaikban komolyzenei megoldásokat, nagyzenekari hangszereket, vagy éppen egy egész nagyzenekart. Többek között nekik köszönhető a mai szintetizátor elődei és különféle elektronikus effektek meghonosítása a zenében, előszeretettel használtak például visszafordítva lejátszott hangszalagokat, olyan hangzásvilágot hoztak létre, ami az akkori technikai körülményekhez képest rendkivül újnak hatott. Érdekesség, hogy a The Rolling Stones első slágere, az I' Wanna Be Your Man, is Lennon-McCartney szerzemény, később a Beatles is kiadta saját előadásában.
1963-as feltűnésük igazi szenzációt jelentett az Egyesült Királyságban, fiatal, sikoltozó és ájuldozó lányok tömegei követték őket; a brit sajtó a jelenségre a „Beatlemánia” nevet akasztotta. Ez 1964 elejére átterjedt Észak-Amerikára és az együttes hamarosan világszerte népszerű lett. Öt év alatt korai sikereik kétségtelenül egyszerű zenéjét (mint a „She Loves You” és az „I Want to Hold Your Hand”) művészi, igényes dalokká fejlesztették. Ők írták a dalaikat, feszegették a stúdiók felvételi lehetőségeinek határait, minden lemezük új, addig példa nélküli hangzásvilágot ért el (az amerikai stúdióknál gyakran gyengébb hangminőség ellenére) – mindezekkel hosszútávú befolyást gyakoroltak a rockzenére. Filmeket készítettek, a sajtó minden lépésüket követte és mintegy szimbolikus vezetői lettek az 1960-as évek ellenkultúrájának, nyilvánosan kutatva a keleti miszticizmust, a tudatmódosító szereket és a forradalmi politikát.
John Lennon 1956 nyarán alakította a The Quarrymen nevű skiffle zenekart. 1957. július 6-án egy rendezvényen léptek fel és ekkor találkozott Paul McCartneyval, aki hamarosan csatlakozott hozzájuk. 1958-ban egy ifjú gitáros, George Harrison került az együttesbe, amely különböző neveken játszott. 1960-ban Hamburgba utaztak, ahol megállapodtak a The Beatles név mellett. Stuart Sutcliffe ekkoriban, 1960–61-ben szintén velük játszott, és hatással volt megjelenésükre, stílusukra. Menedzserként időnként Allan Williams vagy Sam Leach dolgozott velük, amíg 1962-ben Brian Epstein véglegesen át nem vette ezt a szerepet. Segítségével szerződtek az EMI lemezkiadó Parlophone csoportjához. Az ekkor már két éve velük játszó, Pete Best nevű dobosukat kénytelenek voltak elküldeni, mert a Parlophone zenei producere, George Martin nem volt elégedett a teljesítményével, helyette Ringo Starr került a zenekarba.
A „Beatlemánia” Nagy-Britanniában kezdődött 1963. október 13-án: ekkor adtak televízió közvetítette koncertet a londoni Palladiumban. Hamarosan átterjedt az Egyesült Államokra, az Ed Sullivan Showban való fellépések hatására. A popzenekar világméretű szenzáció lett, óriási rajongótáborral és dühödt támadásokkal a kulturális kritika és elismert előadók, mint Frank Sinatra részéről a zenéjüket (amelyet faragatlannak és zeneietlennek minősítettek) vagy megjelenésüket (botrányosan hosszú hajukat) illetően.
1964-ben a Billboard 100-as slágerlistáján az öt vezető helyet foglalták el; ezt a teljesítményt azóta sem sikerült senkinek sem megismételni.
1965-ben az MBE (Member of the Order of the British Empire; a Brit Birodalom Rendjének tagja) érdemrend ötödik osztályával tüntették ki őket, amely ugyan még nem jár lovagi címmel, de így is elég nagy vihart kavart. Szerintük ez nem is nekik járna, hanem menedzserüknek, miszerint MBE=Mr.Brian Epstein. Lennon és Harrison ebben az évben kezdtek kísérletezni az LSD-vel, McCartney 1966-ban követte őket. S később a Lucy in the Sky with Diamonds c. számukat be is tiltatták, mert úgy találták, hogy a dal kábítószerre buzdítja a fiatalokat.
Lennon egy óriási botrányt kiváltó interjúban kijelentette, hogy a kereszténység haldoklik, és hogy a „Beatles népszerűbb, mint Jézus” Később, a heves bírálatokat követően egy sajtótájékoztatón bocsánatot kért, mert a Beatles dalait tiltólistára tették az amerikai rádiók, a déli államokban nyilvánosan égették el lemezeiket és olyan radikális csoportoktól kaptak fenyegetéseket, mint a Ku-Klux-Klan.
Utolsó hivatalos koncertjüket San Franciscóban adták 1966. augusztus 29-én; ezek után a lemezekre koncentráltak. Kompozícióik és zenei kísérleteik megnövelték művészi elismertségüket, miközben megőrizték óriási népszerűségüket. Pénzügyi helyzetük azonban rosszabbodni kezdett menedzserük, Brian Epstein 1967-es halála után, és a zenekar kezdett szétesni. Utolsónak minősíthető koncertjük egy, az Apple stúdió tetején történő élő fellépés 1969 januárjában, amelynek a felvételei végül a Let It Be albumon jelentek meg. 1969-ben vették fel utolsó valóban közös albumukat, az Abbey Roadot (bár 1970-ben több, korábban felvett számot dolgoztak át és jelentettek meg a Let It Be lemezen) 1970-ben hivatalosan is feloszlottak és Lennon 1980-as halálával az újraegyesülés minden reménye elveszett. Ettől függetlenül történt egy „virtuális” egyesülés, mert 1995-ben két, eredetileg Lennon-felvételt, a „Free as a Bird”-öt és a „Real Love”-ot a Beatles egykori tagjai átdolgoztak, és megjelentették az egyéb, kiadatlan anyagokat tartalmazó albumukon és a kapcsolódó dokumentumfilmen, a „The Beatles Anthology” projekt keretében.
A zenekar hivatalos feloszlása előtt és után, mind a négy Beatle jelentetett meg szólóalbumot, beleértve Lennon John Lennon/Plastic Ono Bandjét, McCartney McCartney-ját, Starr Sentimental Journey-jét és Harrison All Things Must Pass-ét. Egyes albumaik tartalmaznak együttműködéseket alapító Beatles tagokkal; Starr Ringoja (1973) az egyetlen ami tartalmaz kompozíciókat, előadásokat mind a négyüktől, habár külön számokban. Harrison megmutatta a szocio-politikai tudatosságát, és tiszteletet szerzett mikor megtartotta a Concert for Bangladesht New York City-ben, 1971 augusztusában, sok neves közreműködő muzsikustárssal, köztük az indiai szitár mester Ravi Shankarral.
Egy 1974-es kiadatlan jammelési szakaszon kívül (később a A Toot and a Snore néven vált ismertté) Lennon és McCartney nem rögzítettek együtt semmit.
Az 1975-ben a The Beatles szerződésének lejárata idején Az EMI-Capitollal, az American Capitol kiadó sietett pénzre váltani a rengeteg Beatles vagyonrészt, a csapat kreatív vezetőjétől, így kiadtak öt LP-t: a Rock 'n' Roll Musicot (összeállítás a gyorsabb számaikból), a The Beatles At The Hollywood Bowlt (részleteket tartalmaz két kiadatlan koncertről a Hollywood Bowlban), a Love Songst (összeállítás a lassabb számaikból), a Raritiest (összeállítás olyan számokból, amiket nem adtak ki az USA-ban) és a Reel Musicot (összeállítás olyan dalokból, amik a filmjeikben hangzottak el). Volt még egy nem EMI-Capitol kiadás is Live! at the Star-Club in Hamburg, Germany, 1962 címmel, ami a zenekar egy korai koncertjéről való felvétel a Star-Clubban, Hamburgban nem túl jó minőségű szalagon. Ezen feloszlás utáni LP-kből csak a Hollywood Bowl LP-t hagyta jóvá mindegyik együttestag. Az eredeti brit CD-k amerikai kiadásán kívül 1986-ban, ezeket a Capitol American összeállítás LP-ket törölték a Capitol katalógusból.
1980. december 8-án New York City-ben Mark David Chapman lelőtte John Lennont, az őrült rajongó még napjainkban is börtönben van. A liverpooli "Imagine" emlékműhöz rengetegen járnak zarándokolni. 1981 májusában George Harrison kiadta „All Those Years Ago” című kislemezét ami Harrison Beatlesszel töltött idejéről szólt. Egy héttel Lennon halála előtt vették fel, Starr dobolt rajta, később újraszinkronizálták új szöveggel Lennon tiszteletére. Paul és Linda McCartney később közreműködtek mint háttérvokálosok a számhoz.
A BBC-nek sok Beatles felvétele van, főleg stúdióban készültek 1963 és 1968 között. Ennek az anyagnak a java adta az alapját az 1988-as rádió dokumentum sorozatnak a The Beeb's Lost Beatles Tapesnek. 1989-ben több kivágás a Beatles munkafolyamatból feltűnt a rádió sorozatban a The Lost Lennon Tapesben. Később, 1994-ben a legjobb BBC felvételeket átadták az Emi-nek aki kiadta őket Live at the BBC címen.
1988-ban a Beatlest beiktatták a Rock and Roll Hall of Fame-be. Beiktatásuknak estéjén, Harrison és Starr jelentek meg átvenni a díjat, Lennon özvegyével Yoko Onóval és két fiával. McCartney távol maradt, és kiadott egy sajtónyilatkozatot amiben „fel nem oldott nehézségekre” hivatkozott Harrisonnal, Starr-ral és Lennon állapotával kapcsolatban. Szólóban Lennont 1994-ben, McCartney-t 1999-ben Harrisont pedig 2004-ben iktatták be.
A producer George Martinnak nagy szerepe volt sikereikben. Sokat kísérletezett, hogy előhozza a zenekarban rejlő lehetőségeket. Egy gyengébb producer rájuk erőltette volna nézeteit és meggátolta volna az általa felismert és bátorított tehetség érvényesülését. Korábbi munkáinak (például a skót zenét játszó Jimmy Sanddel vagy a parodista Goonékkal) köszönhetően nyitott szemléletű, kísérletező kedvű volt, aminek következtében az együttes sokat fejlődött. Mivel a Beatles tagjai rajongói voltak a The Goon Shownak, Martin velük való kapcsolata nagy benyomást tett rájuk.
Népszerűségük csúcsán, az 1960-as évek közepén, két filmmel a hátuk mögött (Egy nehéz nap éjszakája és a Help!) az együttes befejezte a turnézást. Nem volt könnyű sok ezer sikoltozó rajongó előtt fellépni, akik rendszerint akkora zajt csináltak, hogy a zenét nem lehetett tőle hallani, ezért 1966-ban abbahagyták a koncertezést és a lemezkészítésre koncentráltak.
A folyamatosan új zenei hangzás keresése, kábítószerek hatása és a stúdiók technikai fejlődése olyan albumokat hozott létre, mint a mai napig klasszikusnak számító Revolver (1966) és Sgt. Pepper’s Lonely Hearts Club Band (1967). Különösen figyelemreméltóak az olyan felvételi „trükkök”, mint a hangszerkesztés, a szokatlan mikrofonelhelyezések, változó felvételi sebességek mellett, hogy addig a popzenében nem használt hangszerek jelentek meg lemezeiken, vonósok és rézfúvósok egyaránt, indiai hangszerek, mint a szitár, és elektronikus zenei alkalmazások, mint a mellotron és a szintetizátor.
Egyre nagyobb gondot fordítottak saját produkcióikra. Paul McCartney növekvő dominanciájának is szerepe volt azokban a feszültségekben, amelyek végül az együttes széteséséhez vezettek.
A népszerűség egyre terhesebb volt számukra és a The Beatles („Fehér Album”) megjelenésének idejére nagyon közel kerültek a feloszláshoz: a zenekar tagjai több számot egyedül vettek fel, Ringo Starr pedig a felvételek közepén két hétre eltűnt a stúdióból. 1970-re végleg búcsút mondtak egymásnak és mindegyikük megkezdte szólókarrierjének építését, változó sikerrel.
Filmkarrierjük az Egy nehéz nap éjszakája című (többször a Marx fivérek munkáihoz hasonlított) 1964-es vígjátékkal kezdődött. Rendezője az a Richard Lester volt, aki a televíziós The Goon Show-t is rendezte; ezt a filmet fekete-fehérben és dokumentumszerűen készítették. 1965-ben forgatták a Help! című, színes, fantasztikus filmet, egzotikus helyeken, témája egy James Bond-stílusú svindli körül bonyolódik. A Magical Mystery Tour az amerikai író, Ken Kesey LSD irányultságú busztúrájának hatására készült, de a kritika a brit tévébemutató idején, 1967-ben földbe döngölte. Mára a klasszikus kultuszfilmek közé emelkedett.
A Sárga tengeralattjáró című animációs film nem sokkal ezután készült, de maguk a zenekar tagjai viszonylag kevéssel járultak hozzá: egy élőszereplős epilógusban kaptak szerepet és négy új dalt is adtak, de ebből az egyik, az „Only A Nothern Song” a Sgt. Pepper egyik kimaradt száma volt. Ettől függetlenül a kritika ünnepelte a rajzfilm merész, innovatív grafikai stílusát és humorát, csak úgy, mint a filmzenét.
1969-ben forgatták a Let It Be-t, amely a csapat hanyatlásának dokumentuma; zenéje az azonos nevű albumon jelent meg, amit még az Abbey Road előtt vettek föl. Ez lett az utolsó lemezük, hosszas szerződéses huzavonával és Phil Spector producer kontármunkájával megspékelve. Érdekes momentum, hogy a filmért 1971-ben elnyerték az Amerikai Filmakadémiai Díját, ismertebb nevén az Oscar-díjat az eredeti dalbetétek kategóriában. Ám nem név szerint lett odaítélve a tagoknak a díj, hanem mint "The Beatles" lettek megnevezve győztesként. A díjátadón azonban nem voltak jelen, Quincy Jones ismert afro-amerikai zeneszerző vette át helyettük.
2007-ben megjelent Across The Universe musical-filmben 33 Beatles dal szólal meg, és a szereplők nevei is egy-egy dalból ismerősek.(Főszereplők: Jude/Hey Jude, Lucy/Lucy In The Sky With Diamonds). A film készítéséből az együttes tagjai nem vették ki a részüket, a stáblistán úgy vannak feltüntetve, mint a dalok szerzői.
Bár tagjai viszonylag rövid időt töltöttek együtt, a Beatles jó néhány világrekordot állított fel, melyeknek egy részét máig sem döntötték meg.
A világ legsikeresebb előadói, miután az EMI becslése szerint több mint egymilliárd lemezt/CD-t/kazettát adtak el világszerte
Több listavezető számuk volt, mint bármely más együttesnek (Ausztráliában 23, Hollandiában 23, Kanadában 22, Norvégiában 21, az Egyesült Államokban 20, Svédországban 18). Érdekes módon még több daluk bekerülhetett volna ebbe a pozícióba, nem egy esetben ugyanis egymással versenyeztek. Például a "Penny Lane"-t és a "Strawberry Fields Forever"-t egyszerre, „dupla A-oldalas” kislemezként adták ki, ami az értékesítési adataik és a rádióidő megosztását okozta a két dal között. Még így is elérték a lista második helyét.
Több listavezető nagylemezük volt, mint bármely más zenekarnak (az Egyesült Államokban 19, az Egyesült Királyságban 15)
Ők töltötték a legtöbb időt a slágerlisták élén (174 hetet az Egyesült Királyságban, 132 hetet az Egyesült Államokban)
Övék – a megjelenést követő első heti eladások alapján számítva – a legsikeresebb dupla album (az Anthology 1-ből 855 473 darabot adtak el 1995. november 21. és 28. között)
Slágerlista-helyezések tekintetében Lennon és McCartney a legsikeresebb dalszerzők. Az Egyesült Államokban McCartneynak 32, Lennonnak 26 listavezető száma volt, ebből 23-at közösen jegyeztek; az Egyesült Királyságban McCartney 28, Lennon 29 száma került ilyen pozícióba, ezekből 25 volt közös szerzemény.
1964. április 4-én a Billboard slágerlistáján a Beatles foglalta el az első öt helyet. Ez más előadónak azóta sem sikerült. A dalok a "Can't Buy Me Love", "Twist and Shout", "She Loves You", "I Want to Hold Your Hand", és a "Please Please Me" voltak.
A következő héten, április 11-én a 100-as listán 14 a Beatles dala volt. Ezzel megtörték a korábbi csúcstartó, Elvis Presley 1956. december 19-én felállított rekordját, aki 9 dallal szerepelt a 100-as listán.
A "Yesterday" a legtöbbször feldolgozott dal a könnyűzene történetében, erre több mint 3000 alkalommal került sor. Ezzel bekerült a Guinness Rekordok Könyvébe. Ezen kívül ez a nemzetközi rádiózás történetének legtöbbet játszott száma is.
Az "I Want To Hold Your Hand" volt a leggyorsabban fogyó kislemez: az Egyesült Államokban 3 nap alatt 250 ezer, az Egyesült Királyságban két hét alatt egymillió darabot adtak el belőle (az első 2 nap során csak New York városában óránként tízezret vásároltak belőle a rajongók)
A "Can’t Buy Me Love" kislemezére adták le eddig a legtöbb előrendelést: az Egyesült Államokban 2,1 millió darabot (a megjelenés napján 940 225 darabot vásároltak belőle)
Az Egyesült Királyságban a Sgt. Pepper’s Lonely Hearts Club Band minden idők harmadik legjobban vásárolt albuma (több mint 5,1 millió eladott darabbal.)
1965-ös, Shea Stadion-beli koncertjükkel új rekordot állítottak fel a koncertlátogatók számával (több mint 55 600 ember) és bevételével. Ez volt a könnyűzene történetében az első koncert, amelyre stadionban került sor, nem színházban vagy koncertteremben.
Minden nézettségi rekordot megdöntöttek az Ed Sullivan Show-ban történt fellépésükkel: az adás több mint 70 millió nézőt vonzott. A legenda szerint még a bűnesetek száma is visszaesett ebben az időszakban, bár ez a híresztelés később hamisnak bizonyult.
1965. június 12-én a Beatles tagjai megkapták az MBE (A Brit Birodalom Tagja) érdemrendet.
A Beatles az egyetlen, aki ötször szerepel az Egyesült Királyság 100 legsikeresebb kislemezének listáján. Rajtuk kívül egyetlen előadó sem szerepel kettőnél több számmal rajta.
A Beatlesre igen kevéssé hatott a blues (nem úgy, mint kortársára, a Rolling Stonesra). Bár zenéjük nagyon különböző forrásokból táplálkozott, valódi gyökere a popzene volt. Sajátos énekharmóniáiban felfedezhető a korai Motown művészeinek hatása; leginkább valószínűleg Chuck Berry zenéje a Beatles hangzásának eredete (a "Roll Over Beethoven"-t és a "Rock And Roll Music"-ot feldolgozták korai lemezeiken, de koncerten más számokat is játszottak tőle). Berry hatása később is nyilvánvaló, olyan számok esetén, mint az "Everybody's Got Something to Hide Except Me And My Monkey" (1968) vagy a "Come Together" (1969). Amikor a "Come Together" megjelent, Chuck Berry jogutódja beperelte John Lennont szerzői jogok sértése miatt azzal, hogy nagyon hasonlít a "You Can't Catch Me"-re. A per megegyezéssel végződött, és Lennonnak később lehetősége nyílt néhány Berry-dal feldolgozására.
Néhányan állítják, hogy a Beatlest leginkább befolyásoló művész Elvis Presley volt. Ez kétséges. Paul McCartney egy interjúban azt mondta, hogy Elvis ébresztette fel az érdeklődését a gitár iránt és John Lennon is szerette a zenéjét. Mások szerint viszont Elvis annyira kis mértékben fedezhető fel az együttes hangzásában, számaik stílusában, és mivel olyan széles körből találhatunk rájuk ható zenei stílusokat, mint pop, R&B, soul és korai rock, hogy John és Paul ezt nyilvánvalóan más előadóktól is átvehették és Paul biztosan számtalan más okból is gitárt ragadott volna.
Mindannyian nagyon szerették Little Richard számait és néhány dalukban – különösen karrierjük elején – ők is használták a rá jellemző fejhangokat. 1962-ben együtt turnéztak Hamburgban, és a Star Clubban együtt adták elő a "Long Tall Sally"-t. Ez a dal a Beatles állandó koncertszámai közé tartozott, és a McCartney-féle feldolgozását (amely különböző válogatáslemezeken jelent meg, ill. Amerikában a The Beatles' Second Album-on) Paul legjobb rockénekesi teljesítményének tartják.
Elismerten fontos szerepe volt McCartney zenei fejlődésében Brian Wilsonnak a Beach Boys-ból. Wilson elmesélte, hogy a Rubber Soul amerikai verziója inspirálta a Pet Sound album elkészítésére, aminek hatására McCartney kitalálta a Sgt. Pepper’s Lonely Hearts Club Band koncepcióját. Másik példa a "Back in the USSR", amely a Beach Boys "California Girls" című számára való utalásokat tartalmaz.
Az Everly Brothers szintén nagy hatással voltak a Beatlesre. John és Paul folyamatosan utánozni próbálták Don és Phil Everly jól felismerhető kettős harmóniáit. Az 1962-es Love Me Do és "Please Please Me" felvételek vokális része sokat köszönhet az Everlyék "Cathy's Clown" (1960) című számában felbukkant újdonságnak. Egyébként a "Cathy's Clown" volt az első olyan dal, amelyik egyszerre volt listavezető az Atlanti-óceán mindkét partján.
Gerry Coffin és Carole King zenéjét is meg kell említeni, akik héthúros gitárt használtak. A Beatles megkísérelte az ő számaik kifinomultságát Buddy Holly, Berry és egyéb korai rock and roll előadók egyszerűségével vegyíteni. Lennon és McCartney dalszerzői együttműködését Goffin és King kapcsolata inspirálta és indulásukkor arról álmodtak, hogy olyanok lesznek, mint ők.
John Lennon kezdeti stílusa sokat köszönhet Buddy Hollynak és Roy Orbisonnak ("Misery" (1963) és "Please Please Me" (1963)). "That'll Be the Day" volt az első dal, amelyiket Lennon megtanult játszani és énekelni, és első dalaik eléggé hasonlítottak hozzá. McCartney beismerte, hogy "Legalább az első negyven, általunk írt dal Buddy Holly hatására született". Lennon nyilatkozata szerint "Buddy Holly elfogadhatóvá tette, hogy valaki szemüveget viselt. ÉN voltam Buddy Holly". Még a Beatles elnevezése is a zenész együttesének, The Crickets (Tücsök) nevű zenekarára utalt. A Beatles 65 albumon szerepelt egy Holly-feldolgozás, a "Words of Love".
Miután megismerkedtek Bob Dylan műveivel, Lennon a folkzene hatása alá került ("You've Got To Hide Your Love Away" és "Norwegian Wood"), majd a pszichedelikus zene felé irányította az együttest ("Strawberry Fields Forever", "Tomorrow Never Knows" és "I Am the Walrus"). A Beatles karrierjének késői szakasza során Lennon érdeklődése visszatért a korai rockzenéhez ("Don't Let Me Down" 1969-ből).
Paul McCartney legjobban talán a zenekar romantikus balladáinak írójaként ismert, kezdve az 1965-ös "Yesterday"-jel. Olyan művészi és új formátumú dalok kötődnek a nevéhez, mint az "Eleanor Rigby" és a "She's Leaving Home". Egyre inkább az R&B hatása alá került, a fejlődés nyomon követhető az "I Saw Her Standing There"-től (1963) a "Lady Madonna"-ig (1968). A "Helter Skelter" (1968) – mely egy korai heavy metal műnek is tekinthető – szintén Paul szerzeménye. Nagyszerűen bánt a zongorával, és a billentyűs hangszerek fontos szerepet játszottak mind zeneszerzői, mind előadói karrierje során. Érdekes módon sem McCartney, sem Lennon nem tanultak meg kottát olvasni.
George Harrison korai gitárstílusa az 1950-es évekbeli rockabilly nagyjaihoz hasonlított, mint Carl Perkins, Scotty Moore (ő Elvissel dolgozott) és Duane Eddy. Az "All My Loving" (1963) és a "She's A Woman" (1964) ennek az időszaknak a tipikus képviselői.
1965-ben Harrison valami újat hozott a nyugati kultúrába, amikor a "Norwegian Wood"-ban együtt dolgozott az indiai szitárművésszel, Ravi Shankarral. A vele való hosszú együttműködés eredményeképp George szerzeményei közül sok alapult a hindu zenén, például a "Love You To" (1966), "Within You, Without You" (1967), és a "The Inner Light" (1968). Az indiai zene és kultúra a zenekar egészét befolyásolta, ennek példái a "Tomorrow Never Knows" vagy a "Dear Prudence" is. Harrison későbbi munkáiban visszatért a nyugati zenéhez és jelentős popzenei zeneszerzővé vált, időnként olyan témákkal, amelyek jelezték kapcsolatát az indiai zenével és a hindu istennel, Krisnával.
Ringo Starr szerepe a Beatles hangzásában kevésbé ismert, mivel Ringo maga ritkán írt dalokat. Bár általában lágy baritonjáról ("Yellow Submarine" vagy az "Octopus's Garden"), megbízható dobjátékáról és egyszerű, közvetlen modoráról közismert, ő volt a felelős a zenekar időnkénti és megdöbbentően autentikus country-hangzásáért is ("What Goes On", "Don't Pass Me By").
A Beatles későbbi zenéjében a dalok üteme lelassul, rendszerint nagyobb szerep jut a dallamnak és a hangszerelésnek, mint a ritmusnak. Erre a stílusra jó példa a "Penny Lane" (1967).
A zenekar 1966-os döntése a koncertezés befejezéséről hirtelen irányváltást hozott. A "Paperback Writer"-t ért kritikák után kreatív energiájukat a stúdiómunkákba öntötték, olyan eredmény érdekében, amire büszkék lehetnek. A fejlődés trendje eddig is az egyre növekvő komplexitás irányába tartott technikailag és stílusukban is, de a folyamat látványosan felgyorsult, mint az a Revolveren is látható volt. Az új dalok témája többé nem te, én, szerelem, fiú és lány találkozása és hasonlók voltak, mint 1963-ban, amikor munkájuk elég nagy hasonlóságot mutatott például a Hollies zenéjével is. Ettől ekkorra elég messze kerültek és a témák a házjavítástól a cirkuszon át a nonszensz dalokig terjedtek.
A zene bonyolultsága, mely a Sgt. Pepper albumon olyan látványos, a Yellow Submarine-en érte el csúcsát. Részben – az "It's All Too Much" és az "Only A Northern Song" – az 1967-es lemezről kimaradt dalok kerültek rá, és csak ekkor (1969 januárjában, a Yellow Submarine film zenéjéhez) kerültek felhasználásra. Nyilvánvaló, hogy a Beatles maga nem érdeklődött túlságosan a projekt iránt, így nem érezték fontosnak, hogy sok új anyagot írjanak hozzá.
A Revolver/Sgt. Pepper időszak után úgy tűnt, kreativitásuk kifulladt és The Beatles elnevezésű dupla albumuknál, melyet nagyrészt Indiában írtak, visszatértek az egyszerűbb stílushoz és témákhoz (például "Birthday" – születésnap). Néhány dal zeneileg (mint a "Why Don't We Do It In The Road" vagy a "Wild Honey Pie") sokkal kevésbé volt összetett, mint legtöbb, két évvel korábbi anyaguk és 1969-ben, a "Get Back" projekt felvételeikor – az 1970-ben megjelent Let It Be alapjai – a zenekar kezdett szétesni. (A projekt arra irányult, hogy komoly hangtechnikai vágás és egyéb mesterséges hatások kiküszöbölésével visszatérjenek a zene alapjaihoz. A sors iróniája, hogy Let It Be-t agyontömték aláfestő zenével, és komoly mennyiségű hangmontírozást is alkalmazott rajta producere, Phil Spector). Mivel a Beatles nem akarta ennyiben hagyni a dolgokat, felvettek egy utolsó albumot, az Abbey Roadot, amely érettebb kísérlet annak a törekvésnek a megvalósítására, hogy a stúdiótechnikát a dalok jobbítására használják ahelyett, hogy kísérleteznének, aztán megnéznék, hogy is hangzik ez az egész.
A Beatles számait mai napig játsszák különböző emlékzenekarok koncertjein és zenés színpadi darabokban.
Zenéjük igazi erejét valószínűleg John és Paul kontrasztos stílusa adta. Lennon számai az akkori ízlésnek túl szarkasztikusak és skizofrének voltak, nehéz lett volna egy teljes, 45 perces albumot eladni velük; McCartney albuma pedig túl nyálasnak ígérkezett. Mikor a két stílust kombinálták, a dalok kiegyensúlyozták egymást. Egy kis keleties Harrisonnal megfűszerezve a lemezek sokkal erőteljesebbek lettek, mint az az egyedi számok összességéből következett volna.
Ringo Starr, Paul McCartney, Linda McCartney és George Harrison is felléptek vendégművészként A Simpson család című animációs sorozatban, bár nem egyidőben. Ez az egyetlen nem varieté jellegű műsor, amelyikben mindegyik, John Lennont túlélő Beatles-tag szerepelt.
George Harrison részt vett Eric Idle és Niel Innes Rutles című filmjének elkészítésében, ami gyakorlatilag egy Beatles-paródia. Innesnek még a Beatles dalok zenéjét és szövegét is sikerült kifiguráznia, alig kevésbé hihető számokkal, mint az eredetiek voltak.
A Beatles már az 1960-as években szerette volna megfilmesíteni A Gyűrűk Urát, nyilatkozta egy újságnak Peter Jackson, a nagysikerű film rendezője, akinek maga Paul McCartney mesélte el, hogy tervükből végül azért nem lett semmi, mert a megfilmesítés jogaival akkor még Tolkien rendelkezett, aki pedig nem lelkesedett az ötletért, hogy a liverpooli négyes vigye mozivászonra művét. McCartney szerint John Lennon játszotta volna Gollamot, Csavardi Samut Ringo Starr, Gandalfot George Harrison, míg maga McCartney Frodót alakította volna. Jackson szerint azért is kár, hogy a projektből nem lett semmi, mert a fiúk biztosan zseniális dalokat írtak volna a filmhez.
A Beatles most és mindörökké. Egy kiállítás képei; Rainer Moers dokumentumainak felhasználásával összeáll. Ungvári Tamás; Sportpropaganda, Bp., 1982
Ungvári Tamásː Beatles biblia. A négy apostol mítosza; 2. bőv. kiad.; Zeneműkiadó, Bp., 1982
Molnár Imre–Molnár Gábor: Halhatatlan Beatles. Lírai monográfia; magánkiad., Bp., 1986 ISBN 963-500-451-6
Lennon–McCartney: Yesterday. Beatles dalszövegek angolul és magyarul; összegyűjt., vál., sajtó alá rend., ford. Márton András; Maecenas, Bp., 1990 ISBN 963-7425-32-2
B mint Beatles. Szórakoztató Beatles-enciklopédia; szerk. Bánosi György, összeáll. Bánosi György, Tihanyi Ernő, Horváth Endre, fotó Horváth Endre; Sygnatura, Bp., 1993 ISBN 963 8208 104
Együtt a Beatlesekkel. Hoffmann Dezső fotói, 1962-65; szerk. Pearce Marchbank, közrem. Sally Payne, bev. Szántó Péter, ford. Szervánszky Attila; Berger, Bp., 1993
Jon Ewingː Beatles; ford. Bihari Balázs, Kozma Zsolt; Kulturtrade, Bp., 1994 (CD-könyvtár)
Brandon Toropovː Mágikus, misztikus utazás. With the Beatles. 909 kérdés és válasz a Beatlesről; ford. Dani János; Alexandra, Pécs, 1998
Ian MacDonaldː A fejek forradalma. A Beatles dalai és a hatvanas évek; ford. Révbíró Tamás; Park, Bp., 1999
Molnár Imre–Molnár Gáborː Halhatatlan Beatles. Lírai monográfia; CMGK, Bp., 2001
The Beatles. Antológia; szerk. Brian Roylance et al., ford. Árokszállásy Zoltán, Béresi Csilla; Kossuth, Bp., 2001
Benedek Szabolcsː George Harrison, 1943-2001. A Beatles-gitáros emlékére; Halász–Royal Press, Pécs–Göd, 2001 (Dekameron könyvek)
Bánosi György–Tihanyi Ernő: Beatles zenei kalauz. 1958-1999. Az együttzenélés esztendői és a szólóévek; Anno, Bp., 2001 ISBN 963-85389-5-3
Ungvári Tamásː Új Beatles biblia. A négy apostol mítosza; diszkográfia Kis Kós Antal, képanyag Illés Andrea; Scolar, Bp., 2011 ISBN 978-963-244-255-6
Benedek Szabolcsː Beatles apokrif. A feloszlás után; Scolar, Bp., 2012 ISBN 963-244-322-5
Ian MacDonaldː A fejek forradalma. A Beatles dalai és a hatvanas évek. Lennon, McCartney, Harrison, Starr; ford. Révbíró Tamás; 3. jav., bőv. kiad.; Trubadúr, Bp., 2015
Marsi Józsefː Beatles kódex. A Beatles több mint 1100 felvételének adatgyűjteménye, angol és amerikai lemezeinek teljes katalógusa; szerk.; magánkiad., Bp., 2015 ISBN 978-963-12-3604-0
Az Egri Road Beatles Múzeum, a Kelet-Közép Európai régió egyetlen Beatles gyűjteménye 2015. május 15-én nyitotta meg kapuit Egerben. A pincétől az emeletig majd 2000 tárgyi emléket felvonultató múzeum a pincehelyiségben található rövid, filmes bevezető után kronológiai sorrendben, multimédiás falak alkalmazásával mutatja be a Beatles történetét. Filmrészletek, korabeli híradók, interjúk, koncertfelvételek tekinthetők meg gombnyomásra, illetve fejhallgatón keresztül hallgathat bele a látogató a zenekar műveibe. A vitrinekben korabeli sajtótermékek, ruhadarabok, makettek, limitált kiadások, ritkaságok tekinthetők meg. Bábuk, poszterek, zászlók, fali grafikák, a zenekar hangszereinek pontos mása, a Sárga tengeralattjáróba való bepillantás, a Bors Őrmester lemez monumentális megjelenítése, játékok és élményfotózás varázsolja vissza a látogatót a legendás hatvanas évekbe.
Notes on … Series by Alan Pollack Alan W. Pollack elemzései a Beatles dalairól.
Steve Clifford's Beatles Website Rengeteg információ Beatles-relikvia gyűjtőknek és rajongóknak.
There are places I'll remember… Híres Beatles helyszínek a nagyvilágban a Google Earth segítségével

A The Clash, röviden csak Clash (magyarul csapás, ütés) angol punk rock együttes, 1976 és 1986 között voltak aktívak. A zenekar bátran feszegette a műfaj határait, és zenéjében felhasználta a reggae, a funk, a new wave, a dub és a rockabilly elemeit is. Az együttes klasszikus felállása – Joe Strummer, Mick Jones, Paul Simonon és Topper Headon – csak 1977-re alakult ki.
A Sex Pistols felbomlása után csaknem egy évtizeden át a Clash volt a brit punk központi zenekara. Pályafutása során hat stúdiólemezt adott ki. Legnagyobb sikerét harmadik lemezével, a London Calling című dupla albummal érte el, amelyet a Rolling Stone az 1980-as évek legjobb lemezének választott 1990-ben. Az 1982-es Combat Rock album volt az utolsó, amelyet a klasszikus felállásban rögzítettek.
A Clash belső kohéziója meggyengült, és 1983. szeptember 27-én Joe Strummer és Paul Simonon kirúgta a fő zeneszerzőt, Mick Jones-t. A Clash utolsó stúdióalbuma, a Cut the Crap 1985. november 4-én jelent meg. Az újhullámos hangzású albumot értetlenkedve fogadták a kritikusok és a Clash-rajongók, és a zenekar a következő évben feloszlott.
A Clash szövegei baloldali politikai mondanivalójukról ismertek. Míg a nagy előd és kortárs Sex Pistols nihilizmust hirdetett, addig a Clash lázadásra szólított fel, és fellépést sürgetett a faji diszkrimináció, a rendőri brutalitás és a harmadik világ népeinek elnyomása ellen. Az együttes 2003-ban, egy évvel Joe Strummer halála után, bekerült a rock and roll hírességek csarnokába.
A második világháborút követően Nagy-Britanniának gazdasági nehézségekkel, a gyarmatbirodalom széthullásával és a társadalom szerkezetének drasztikus megváltozásával kellett megküzdenie. Az ország újjáépítése sikerült, de az 1970-es évek közepén a gazdaság recesszióba került, a munkanélküliség, különösen a fiatalok között, nagyon magas volt. Az állástalan fiatalok a kormányt okolták, tele voltak dühvel, agresszióval, a különböző divatirányzatok tagjai – Modok, Teddy fiúk, rockerek – gyakran egymáson vezették le a feszültséget. London bevándorlók lakta szegénynegyedeiben egyre fokozódott a feszültség a növekvő rasszizmus miatt.
Ebben a kiélezett időszakban érkezett meg Nagy-Britanniába az Egyesült Államokból a punk, amely gyorsan népszerű lett a fiatalok között. A brit punkzene erős politikai mondanivalója miatt különbözött az amerikaitól, és véglegesen lezárta a hippikorszakot. A punk az elkeseredett fiatalok illúzióvesztését, sikertelenségét, kilátástalanságát és reménytelenségét üvöltötte világgá. Ezt az általános életérzést talán legpontosabban a Sex Pistols fogalmazta meg mindössze két szóban: No future, azaz nincs jövő. A Time 1978. január 16-án elég pontosan látta, mit jelent a punk mozgalom, amikor azt írta hogy „Nagy-Britanniában a punk a munkásosztálybeli fiatalok hangja, akik nem találnak munkát és egy cseppet sem törődnek hazájuk hagyományaival.”
A hangos, gyors és vad zene segített utat engedni egy frusztrált generáció dühének. Ez a zene, valamint a punkok sajátos, polgárpukkasztó öltözködése, a biztosítótűkkel összefogott tépett pólók és a színes irokézfrizurák, illetve a társadalmi szokásokra fittyet hányó viselkedése, sokkolta az idősebbeket. „A punk-rock célja az erőszak népszerűsítése, a szex és a rombolás, ebben a sorrendben”, tudósított az NBC News 1977-ben, abban az évben, amikor megjelent a Sex Pistols dühös, káoszra és anarchiára buzdító Never Mind the Bollocks, Here’s the Sex Pistols című lemeze.
Az első punkzenekarok (The Fugs, MC5, The Stooges, New York Dolls, Television, The Ramones, Sex Pistols) megváltoztatták a zenéléssel kapcsolatos attitűdöt is: az együttesalapításhoz és a fellépéshez már nem volt szükség komoly hangszeres tudásra, elég volt az elszántság és a dühös mondanivaló. Míg a nagy rockzenekarok hosszas gitár- és dobszólókkal bűvölték közönségüket, addig a Ramones 14 számot tudott le 30 perc alatt bemutatkozó albumán. A punk „csináld magad” hozzáállás a hivatalos kultúra, a konzervatív értékek és elvárások teljes elutasítását jelentette.
Az együttes későbbi szerzőpárosa, Mick Jones és Joe Strummer munkanélküli segélyért állt sorban, amikor először találkozott. Mindkettőjüknek volt már zenei múltja. Strummer együttese a The 101ers volt, amely főként kocsmákban lépett fel, és rockot, rockabillyt játszott. Strummer 1976 tavaszán csodálkozott rá a punkra, amikor a Sex Pistolssal léptek fel. Később azt mondta, elég volt öt másodpercet meghallgatnia a Sex Pistols első számából, hogy rájöjjön, a 101ers-szel „olyanok vagyunk, mint a tegnapi újság, nekünk végünk”. Hamarosan kivált az együtteséből, hogy punkot játsszon.
Mick Jones és gyerekkori barátja, a Clash leendő basszusgitárosa, Paul Simonon a The Ramones egyik londoni koncertjén kapott kedvet az együttesalapításhoz, és London SS néven kezdtek zenélni. A London SS ügyeit a Sex Pistols-menedzser Malcolm McLaren üzlettársa, Bernard „Bernie” Rhodes intézte. Ebben az időben Strummer alkalmi munkákból élt, és egy foglalt házban lakott.
Az együttes megalakulásakor Strummer elhagyta a foglalt ház kommunáját és addigi barátait, mert úgy érezte, új időszámítás kezdődik. Rhodes azt javasolta Strummernek, hogy a szövegek legyenek erőteljesen politikai beállítottságúak, amit a frontember megfogadott.
A The Clash nevet Simonon javasolta, mert feltűnt neki, hogy az újságok milyen előszeretettel használják a kifejezést. Az együttes első felállásában még szerepet kapott Keith Levene gitáros és Terry Chimes, becenevén Tory Crimes (konzervatív bűnök) dobos is. Levene néhány hónap múlva távozott, és később Johnny Rottennel zenélt együtt a Public Image Ltd-ben. A Clash ebben az időben egy vasúti raktárhelyiségben próbált London egyik külvárosában. Az együttes 1976. július 4-én a sheffieldi The Black Swanben lépett fel először, a Sex Pistols előzenekaraként.
Szeptemberben felléptek a 100 Club punkfesztiválján a Sex Pistols, a Damned, a Buzzcocks, a Vibrators és a Siouxsie and the Banshees mellett. A New Musical Express újságírója, Geoff Hill ezt írta róluk: „Számaik rövidek és lényegre törők, (…) előadásmódjukból úgy tűnik, kifejezetten kedvelik a rockzenét”. 1976 októberében a Clash-tagok részt vette az első nagyobb punk-Teddy összecsapásban a University of London Unionban, és a koncert után el kellett barikádozniuk magukat az öltözőben. Mick Jones könnyebb orrsérüléssel úszta meg a verekedést.
A Clash a Damneddel és az amerikai The Heartbreakersszel részt vett a Sex Pistols Anarchy című 1976. decemberi nagy-britanniai turnéján, amelyet óriási médiafelhajtás és felháborodás kísért, egyrészt az első Sex Pistols-lemez, másrészt Johnny Rottenék botrányos tévészereplése miatt. Az együttesek nem léphettek fel számos helyen, amelyet korábban lefoglaltak, így a tervezett 19 koncertből csak három lett. Manchesterben olyan botrányosra sikeredett a Sex Pistols fellépése, hogy még a Clash-tagoknak is menekülniük kellett a helyszínről, és egy kínai étteremben rejtőztek el.
1977 februárjában a CBS lemeztársaság leszerződtette a Clasht. Április 24-én megjelent az együttes első albuma, a The Clash Nagy-Britanniában. Az anyagot három egymást követő hétvégén rögzítették. A lemezen 14 szám kapott helyet, köztük a ma már punk-rock himnusznak tekinthető White Riot, az I’m So Bored With the U.S.A. és a London’s Burning. A lemez a társadalmi igazságtalanságok bemutatásán túl azt üzente, hogy a negatív tendenciákon lehet változtatni.
A kiadó azt kérte az együttestől, tegyenek még egy extra számot a lemezre, hogy az hosszabb legyen. A Clash úgy döntött, hogy a jamaicai énekes, Junior Murvin reggae dalát, a Police & Thieves-t dolgozza fel, amely előrevetítette vonzalmát a későbbi lemezeken hangsúlyosan megjelenő reggae iránt. A felvételeken még Chimes dobolt, de utána kiszállt, mert elege lett a folyamatos politikai „nyomulásból”. Chimest Topper Headon váltotta 1977. október 25-én, és ezzel kialakult a Clash klasszikus felállása.
1978. április 30-án a Clash részt vett a Rock Against Racism (Rock a rasszizmus ellen) kampányban, amikor a Náciellenes Liga rendezvényén 70 ezer ember előtt lépett fel a Victoria Parkban Tom Robinson, az X-Ray Spex és a Steel Pulse társaságában. Amerikai kiadójuk, az Epic egy ideig visszatartotta a nagylemezt, mert túl durvának ítélte. A Rock & Roll Hall of Fame szerint ironikus, hogy a kiadó később „az egyetlen banda, amelyik számít” matricával adta ki a Clash-albumokat.
Az együttes a Buzzcocks és a Jam társaságában elindult a White Riot-turnéra, amelyet botrányok kísértek. Joe Strummert és Topper Headont Newcastle-ben azzal vádolták meg, hogy loptak a hotelből, az észak-londoni Rainbow Thetre-ben pedig nagyjából kétszáz széket tört össze a közönség, és darabjaikat a színpadra dobálta.
Közben kiadójuk, a CBS beleegyezésük nélkül kiválasztotta a Remote Control című számukat második kislemezükre. A Clash, tiltakozásul művészi szabadsága megsértése miatt, a dub és reggae zenész, Lee „Scratch” Perry segítségével rögzített Complete Control megjelentetésével vágott vissza. 1977 végén és 1978 elején más számok is megjelentek kislemezen, a Clash City Rockers és a (White Man) In Hammersmith Palais. Az Epic végül, a jó sajtóvisszhang és a jelentős magánimport hatására, 1979-ben kiadta a The Clash-t az Amerikai Egyesült Államokban.
Második nagylemezük, a Give ‘Em Enough Rope 1978. augusztus 16-án jelent meg Nagy-Britanniában, és az Epic korábbi habozása miatt az Egyesült Államokban hamarabb látott napvilágot, mint az első album. A lemez producere az amerikai Sandy Pearlman volt, aki a Blue Öyster Culttal is együtt dolgozott. Az albumon tíz szám kapott helyet, közöttük a Safe European Home, az English Civil War és a Tommy Gun. A Safe European Home Joe Strummer és Mick Jones 1977. novemberi jamaicai utazásának emlékeit dolgozza fel, amikor a két zenész a közállapotok miatt szinte ki sem tudott mozdulni a hotelszobából. A számok főként a harmadik világ konfliktusaival, az európai terrorizmussal és London lepusztulásával foglalkoznak. A lemez dallamosabb és szentimentálisabb lett, mint bármelyik punkzenekar addig kiadott anyaga.
A Rolling Stone magazin kritikusa azt írta az albumról, hogy a Clash zenéje még mindig gyors és hangos, de a lírai hangsúlyok felhasítják a durva felszínt. Greil Marcus úgy látta, hogy míg a Sex Pistols nihilizmust hirdetett, addig a Clash forradalomra biztat: „Ha Johnny Rotten olyan volt, mint az Antikrisztus, a Clash frontembere, Joe Strummer egy utcai harcos hangján szólal meg. Nem az Armageddonra, csak a következő csatára hív fel”. A brit Sounds, az amerikai Rolling Stone és a Time az év lemezének választotta a Give ‘Em Enough Rope-ot. 1978 októberében az együttes megvált Bernard Rhodes-tól.
Az együttes 1979 februárjában megkezdte első amerikai turnéját. Addigra már százezer külföldről behozott példányt adtak el az első lemezből az Egyesült Államokban. A Pearl Harbor-turné hat koncertből állt, de nem egy punk előadót, hanem Bo Diddley rhythm and blues zenészt kérték fel azok megnyitására, ami előlegezte a punk műfaji határainak további feszegetését. Ebben az évben jelent meg az együttes The Cost of Living című kislemeze.
1979 nyarán a Clash megkezdte harmadik lemeze, a London Calling elkészítését. A producer Guy Stevens volt. Számaikhoz a korai amerikai rock and rollból merítettek inspirációt. A dalokat Strummer és Jones utóbbi nagymamájának lakásán írta. A dupla nagylemezt mindössze 23 nap alatt vették fel a londoni Wessex-stúdióban, és 1979. december 26-án jelent meg Nagy-Britanniában. Az album négy oldalán 19 szám kapott helyet, köztük a lemez címadója, valamint a Spanish Bombs, a The Guns Of Brixton és a Revolution Rock.
A Train in Vain az utolsó pillanatban került fel a lemezre, és még a borítóról is lemaradt, de az együttes első olyan dala lett, amely felkerült az amerikai slágerlistára. A lemezt eredetileg a The Last Testament (Az utolsó testamentum) címen tervezték kiadni, jelezve, hogy az albummal véget ért a zene Elvis Presleyvel kezdődött fejezete. A címtől végül elálltak, de a borító rózsaszín és zöld betűi Elvis Presley első, önmagáról elnevezett lemezére utalnak.
A London Calling meghozta az áttörést. Az eklektikus – punk, reggae, ska, R&B, rockabilly, dzsessz elemeket felvonultató – album a Clash főműve lett. 1990-ben a Rolling Stone az 1980-as évek legjobb lemezének választotta, mivel az Egyesült Államokban csak 1980 januárjában adták ki. 1998-ban a brit Q magazin az 1970-es évek legjobb albumának választotta. A Rolling Stone minden idők legjobb 500 albumát felsoroló listáján a nyolcadik helyet kapta a London Calling. A magazin méltatásában azt írta, hogy a London Calling 19 „apokaliptikus dalát” az a meggyőződés vezérli, hogy a rock and roll visszavág a sötétségnek.
A borítón Paul Simonon látható abban a pillanatban, amikor a New York-i Palladiumban adott koncerten eltöri basszusgitárját a színpadon. A képet, amelyet Pennie Smith készített, a Q magazin minden idők legjobb rock fotográfiájának választotta.
A nicaraguai baloldali forradalmárokról elnevezett 1980-as Sandinista! című tripla lemez, amelyet New Yorkban vettek fel, óriási bukás lett Nagy-Britanniában, de az Egyesült Államokban jól fogadták. A lemez 1980. október 12-én látott napvilágot. Ez volt az első olyan Clash-lemez, amelyből többet adtak el Amerikában, mint az Egyesült Királyságban. Az együttes tagjai, kereskedelemellenes aktusként, elérték, hogy a Columbia olcsóbban adja, mint egy dupla lemezt. A kiadó veszteségeit a zenészek díjazásából és a turné költségeiből vonta le. A Village Voice's éves Pazz & Jop szavazásán az év albumának választották a kritikusok.
Az együttes visszahívta Bernie Rhodes-t, és a zenekarban egyre több lett a veszekedés, a vita. Jones és Strummer egyszer össze is verekedett, és kapcsolatuk annyira megromlott, hogy Strummer a gitáros postaládájába dobta be az elkészült dalszövegeket. Strummer túlzottan idealistának és kompromisszumképtelennek tartotta zenésztársát.
1981 decemberében, amikor a Clash megkezdte következő albuma, a Combat Rock felvételét, Topper Headont letartóztatta a rendőrség kábítószer-birtoklásért. 1982 áprilisában, kevéssel a lemez megjelenése előtt Joe Strummer váratlanul eltűnt, és csak egy hónap múlva bukkantak rá Párizsban. Többen úgy vélték, hogy az eltűnés csak Rhodes marketingötlete volt.
1982-ben megjelent a Combat Rock, amelynek felvételeit Glyn Johns, a Rolling Stones, a Who és a Led Zeppelin producere vezette. Ezen a lemezen szerepel az együttes utolsó két nagy slágere, a Topper Headon által írt Rock the Casbah és a Should I Stay or Should I Go. A Rock the Casbah az iszlám vallási vezetők zenei tiltására válaszolt. Joe Strummer később elmondta: elkeserítette, hogy az öbölháború idején az általa megvetett amerikai hadsereg a katonáinak játszatta a számot. A Should I Stay or Should I Go megjelenésekor a 17. helyet érte el a brit kislemezlistán, 1991-ben viszont az első lett, köszönhetően a számot felhasználó Levis-reklám népszerűségének. Ez volt az egyetlen Clash-szerzemény, amely vezette a listát.
A drogfüggő Topper Headont 1982. május 10-én, az amerikai Combat Rock-turné előtt kirúgták, bár Strummer korábban azt ígérte neki, hogy ideg-összeroppanásra hivatkozva csak visszavonultatják egy időre, és majd visszaveszik, ha rendbe jön. A dobok mögé ismét Terry Chimes ült be. 1982 júliusában Headont Londonban letartóztatta a rendőrség, mert lopott tárgyakat találtak nála. Chimes távozott, és az 1983-as amerikai turnén már Pete Howard dobolt.
A Clash belső kohéziója összeomlott: Strummer egyre nehezebben viselte, hogy valódi sztárok lettek, és szeretett volna visszatérni a punk gyökerekhez, míg a szintetizátorba „beleszerető” Jones populárisabb irányba akart elmozdulni. 1983. szeptember 27-én, menedzserük javaslatára, Joe Strummer és Paul Simonon kirúgta Mick Jones-t. Az együtteshez két új gitáros csatlakozott: Nick Sheppard és Vince White. Strummer később azt mondta: „Életem egyik legnagyobb hibáját követtem el Mick kirúgásával”.
A Clash utolsó stúdióalbuma, a Cut the Crap, amelyen 12 szám kapott helyet, 1985. november 4-én jelent meg. Az albumon, amely eredetileg az Out of Control címet kapta volna, nemcsak a zenekar, de a menedzser, Bernie Rhodes is rajta hagyta kéznyomát, ugyanis Jones kirúgása után maga is számokat kezdett írni a Clashnek, és az 1980-as évek közepének divatos újhullámos hangzását honosította meg, szintetizátorral és dobgéppel. Mick Jones, akit ilyen irányú kísérletezése miatt rúgott ki Strummer és Simonon, hasonló zenét játszott új együttesével, a Big Audio Dynamite-tal, és debütáló lemezük néhány héttel korábban jelent meg a Cut the Crapnél. A Cut the Crapet értetlenkedve fogadták a kritikusok és a Clash-rajongók egyaránt, és a zenekar a következő évben feloszlott.
A zenekar feloszlása után, 1988-ban Joe Strummer ezt mondta: „Hibáztam. (…) Be akartam bizonyítani, hogy én vagyok a Clash, és nem Mick. Rájöttem, hogy ostoba voltam. Rájöttem, hogy ez a dolog nem egy emberről szólt, hanem a négyünk közti kölcsönhatásról, és ez a varázslat akkor ért véget, amikor Toppert kirúgtuk, nem amikor Micket”.
A Clash megszűnése után Joe Strummer kiadott egy szólólemezt Earthquake Weather címmel 1988-ban, majd filmzenéket írt, eljátszott kisebb filmszerepeket, és fellépett a The Pogueszal is. 1999 októberében jelent meg új zenekara, a The Mescaleros első lemeze, a Rock, Art and The X-Ray Style. A BBC-ben saját műsora volt. Joe Strummer 2002-ben váratlanul meghalt.
Mick Jones dub, reggae és free-jazz elemekkel és hangmintákkal operáló klubzenekart alapított Big Audio Dynamite néven. Az 1985-ös felállással négy lemezt – This Is Big Audio Dynamite (1985), No. 10 Upping Street (1986), Tighten Up Volume '88 (1988), Megatop Phoenix (1989) – adtak ki. A második lemez öt dalának Joe Strummer volt a társszerzője. Jones 1990-ben létrehozta BAD II nevű zenekarát.
Paul Simonon Havana 3 A.M. néven alakított rockabilly zenekart, de csak egy lemezt adtak ki 1991-ben. Simonon azóta festészettel foglalkozik. Topper Headon, miután kirúgták a zenekarból, tovább kábítószerezett, és 15 hónapos börtönbüntetésre ítélte a bíróság, miután egy ismerőse meghalt a tőle kapott kábítószer túladagolása miatt.
2000-ben a tagok megállapodtak arról, hogy klasszikus felállásukban részt vesznek a Ian Dury tiszteletére tervezett koncerten a londoni Brixton Academyn. Az esemény előtt kevesebb mint két héttel Strummer lemondta a fellépést.
A Clash a feloszlás után több válogatáslemezt adott ki, köztük a Super Black Market Clash-t (1993), a The Essential Clash-t (2003) és a The Clash Hits Backet (2013). Megjelent két koncertalbumuk is régi felvételekből. A From Here to Eternity: Live 1999. október 4-én látott napvilágot az Epic Recordsnál. A dalokat különböző koncerteken rögzítették, többek között a New York-i Bonds International Casinóban 1981-ben, Londonban a Victoria Park-i antirasszista fellépésen, valamint a bostoni The Orpheumban 1982-ben. A Live at Shea Stadium album anyagát 1982. október 13-án New Yorkban vették fel, amikor a Clash a The Who-val lépett fel. A koncertet rögzítő szalagot Joe Strummer találta meg egyik költözése során.
A Clash színre lépésekor, az 1970-es évek közepén Angliát számos válság feszítette, többek között az emelkedő munkanélküliség, a növekvő szegénység és az erősödő rasszizmus. Mindennaposak voltak a tüntetések és az azokra adott brutális rendőri válaszok. A fiatalok körében általánossá vált a reménytelenség és a kiúttalanság. Az ő érzéseiket jelenítette meg a punk, a lázadók ellenkultúrája. A Clash ebben a közegben jelent meg. Míg nagy elődje, a Sex Pistols reakciós, nihilista és gyakorta ízléstelen volt, addig a Clash szövegei mögött ott volt a komoly politikai gondolat. A szövegíró Joe Strummer talán a White Riot című számban fejezte ki legjobban világnézetét: „Minden hatalom azoknak a kezében van, akik elég gazdagok, hogy megvásárolják” (All the power's in the hands/Of the people rich enough to buy it).
Strummer szövegei keményen kritizálták a kapitalizmust (Clampdown) és az imperializmust (I’m So Bored with the U.S.A), valamint kiálltak a faji egyenjogúság mellett. Alternatívát mutatott a fiataloknak az önteltség, a megalkuvás és a népszerű kultúrát jellemző politikai kétértelműséggel szemben, miközben radikalizmusra, dacra és ellenállásra biztatott. Elutasította Margaret Thatcher és Ronald Reagan politikáját (London's Burning), mivel fasizmushoz közelinek találta. Strummer számos baloldali és szélsőbaloldali felszabadítási és egyéb mozgalommal szimpatizált. A Náciellenes Liga Victoria Park-i koncertjén olyan pólóban lépett fel, amelyre a Vörös Brigádok olasz neve és a Vörös Hadsereg Frakció címere volt nyomtatva.
Joe Strummer egy beszélgetésben úgy fogalmazott, hogy a punk-rock társadalmi mozgalom volt a számára, ahol szólhatott azokról a jelenségekről, amelyeket fontosnak tartott. Ahogy a Know Your Rights című szám kezdődik: „Ez egy közszolgálati közlemény, gitárokkal!” (This is a public service announcement — with guitars!). Elmondása szerint világlátását elsősorban az 1968-as diákmozgalmak és a Salvador Allende idején Chilében történtek befolyásolták. A Clash az elsők között lépett fel a rasszizmus és a szélsőjobboldali Nemzeti Front, valamint a rendőri brutalitás ellen. Kiállt az éhségsztrájkoló északír mozgalmárok, a dél-amerikai dzsungelekben harcoló sandinisták és a chilei baloldal (Washington Bullets) mellett.
Joe Strummer és Mick Jones az elsők között ismerte fel Európában a New York-i rap erejét a hetvenes évek végén, és alkalmazták is zenéjükben. Tisztelgésként az egyik korai rap zenekar, a Sugar Hill Gang előtt, felvették a The Magnificent Seven című kislemezüket, amely az egyik legfontosabb ilyen kiadvány lett az életművükben. Vállalták annak veszélyét is, hogy rap előadókkal együtt léptek fel a Clash on Broadway turnén, holott sokan tartottak a két különböző kultúrájú közönség és zene találkozásától. Előszeretettel tisztelegtek a lázadó fekete, főleg amerikai és karibi zenészek előtt (Police & Thieves).
A Rolling Stone magazin, visszatekintve a zenekar működésére, megállapította, hogy a Clash, eltérően a kor más punkegyütteseitől, a nyers dühöt kiinduló pontnak, és nem végpontnak tekintette. „Az ügy lázadói voltak, pontosabban sok ügyé, kezdve az antithatcherizmustól a faji egységen át a sandinistákig” – írta a lap, emlékeztetve arra, hogy zenei kísérleteik soha nem térítették el őket gyökereiktől.
Az együttest 2003-ban iktatták be a Rock and Roll Hall of Fame-be, a rockhírességek csarnokába. A hivatalos méltatás szerint a Clash jelentős szerepet játszott a punkmozgalom megalkotásában és definiálásában. „Ha a rövid életű Sex Pistols dicsőséges nihilista volt, akkor a Clash a punk politika iránti szenvedélyes elkötelezettségét fejezte ki”, írták. A méltatásban emlékeztettek arra, hogy a Sex Pistols 1978. januári feloszlása után a Clash lett a punkmozgalom központi hangja, és a frontvonalban is maradt a következő öt évben. „Lemezei tévedhetetlen ösztönnel és nyers erővel” ragadták meg az időszakot jellemző kavargást és felfordulást, áll a Rock and Roll Hall of Fame szövegében.
A Rolling Stone magazin a Clasht a világ legjobb rock and roll bandájának nevezte, és 2004-es, a száz legnagyobb zenészt felsoroló listáján a 28. helyre sorolta. A VH1 hasonló listáján a 22. helyet foglalja el. A Rolling Stone minden idők legjobb 500 albumát felsoroló listáján a nyolcadik helyet kapta a London Calling, míg a címadó szám a 15. lett az 500 legjobb dal rangsorában.
Zeneileg a Clash hamar kilépett a hetvenes évek közepén divatos punk keretei közül. Zenei és kulturális mindenevők voltak, így hatott rájuk a rockabilly, a reggae, a rap, és ez a hatás szerzeményeikben is megjelent a maguk nyers rock and roll stílusában. A zenekar ennek megfelelően számos irányzatra, együttesre volt hatással, köztük Bruce Springsteenre, a Beastie Boysra, a Public Enemyre és a Srí Lanka-i popcsillagra, M.I.A.-ra. Bruce Springsteen az E Street Banddal el is játszotta a London Calling című számot 2009. június 28-ai koncertjén a Hyde Parkban. Bob Dylan fia, Jakob Dylan azt mondta, hogy a Clash inspirálta első gitárja megvásárlására. Együttese, a The Wallflowers Reboot the Mission című számában meg is énekelte a nagyszerű Jos Strummert. A New Jersey-i indie együttes, a The Gaslight Anthem egy teljes számot (I'da Called You Woody, Joe) szentelt Joe Strummer és a Clash emlékének, amelyben a zenekart egy lövedékhez hasonlítja, amely átüti a koponyát, és az agyba hatol (I heard it like a shot from my skull to my brain).
Hatással volt a Clash a Meat Beat Manifesto Satyricon című lemezére, a Renegade Soundwave több számára és a Massive Attackre. A szakirodalom szerint megfigyelhető az együttes hatása a Stiff Little Fingersen, a Midnight Oilon, a Green Dayen és a Ranciden. Az utóbbit a Rolling Stone kritikusa egyenesen „gyógyíthatatlan Clash-fanatikusoknak” nevezte egy 2003-as lemezkritikájában. A zenekar szintén hatott a Bad Brainsre, a The Libertinesre, a Babyshamblesre, az Arctic Monkeysra és a The Strokesra. Több számukat feldolgozták más együttesek, a Guns of Brixtont például a Dropkick Murphys, Jimmy Cliff, a Die Toten Hosen és a Nouvelle Vague is. A White Riot című Clash-szerzeményt a Dropkick Murphysen kívül játszotta a Rage Against the Machine, a Sham 69, a Redska és az Angelic Upstarts.
↑ AZ Lyrics:   The Clash Lyrics. AZ Lyrics. Hozzáférés ideje: 2017. április 7. 
↑ AZ Lyrics 2:   The Gaslight Anthem Lyrics. AZ Lyrics. Hozzáférés ideje: 2017. április 7. 
↑ Official Charts:   SHOULD I STAY OR SHOULD I GO. Official Charts. Hozzáférés ideje: 2017. április 7. 
↑ Knowles:  Chris Knowles. Clash City Showdown (2003). Hozzáférés ideje: 2017. április 7. 
↑ Biography:   Joe Strummer. Biography.com. Hozzáférés ideje: 2017. március 15.  Archiválva 2013. november 27-i dátummal a Wayback Machine-ben
↑ Billboard:  Kenneth Partridge. The Clash's 'London Calling' at 35: Classic Track-by-Track Album Review. Billboard (2014). Hozzáférés ideje: 2017. március 16. 
↑ Clash:   Singles. Theclash.com. Hozzáférés ideje: 2017. március 16.  Archiválva 2017. május 8-i dátummal a Wayback Machine-ben
↑ Clash 2:   Live at Shea Stadium. Theclash.com. Hozzáférés ideje: 2017. április 7.  Archiválva 2017. április 8-i dátummal a Wayback Machine-ben
↑ Film:  Julien Temple. Joe Strummer: A jövő nincs megírva. Vertigo Films (2007). Hozzáférés ideje: 2017. március 18. 
↑ Youngs:  Ian Youngs. A brief history of punk. BBC (2002). Hozzáférés ideje: 2017. március 16. 
↑ History:   History of the Punk Rock Subculture. Study.com. Hozzáférés ideje: 2017. március 16. 
↑ History 2:   The Clash play their first live gig. History.com. Hozzáférés ideje: 2017. március 21.  Archiválva 2017. március 22-i dátummal a Wayback Machine-ben
↑ Westway:   The Clash: Westway to the World. YouTube (2012). Hozzáférés ideje: 2017. március 16. 
↑ Zuschlag:  Anna Zuschlag. Punk Rock, Culture Wars: An Encyclopedia of Issues, Viewpoints, and Voices. M. E. Sharpe. Hozzáférés ideje: 2017. március 16. 
↑ Ultimate Classic Rock:  Michael Gallucci. The History of the Clash’s Masterpiece, ‘London Calling’. Ultimate Classic Rock (2015). Hozzáférés ideje: 2017. március 17. 
↑ Lloyd:  Peter Alan Lloyd. Photos: The Sex Pistols’ Anarchy Tour in 1976. Bombed Out! (2016). Hozzáférés ideje: 2017. március 17.  Archiválva 2017. április 7-i dátummal a Wayback Machine-ben
↑ Discogs:   The Clash – Give 'Em Enough Rope. Discogs. Hozzáférés ideje: 2017. március 18. 
↑ Discogs 2:   The Clash – The Clash. Discogs. Hozzáférés ideje: 2017. március 18. 
↑ Discogs 3:   The Clash – London Calling. Discogs. Hozzáférés ideje: 2017. március 18. 
↑ Discogs 4:   The Clash – Cut The Crap. Discogs. Hozzáférés ideje: 2017. március 21. 
↑ Discogs 5:   The Clash – From Here To Eternity - Live. Discogs. Hozzáférés ideje: 2017. április 7. 
↑ Hall of Fame:   Quite simply, The Clash were among the most explosive and exciting bands in rock and roll history. Rock & Roll Hall of Fame. Hozzáférés ideje: 2017. március 17. 
↑ Rolling Stone:  Greil Marcus. The Clash: Give 'Em Enough Rope. Rolling Stone (1979). Hozzáférés ideje: 2017. március 17. 
↑ Rolling Stone 2:   The Clash, 'London Calling', 500 Greatest Albums of All Time. Rolling Stone. Hozzáférés ideje: 2017. március 17. 
↑ Rolling Stone 3:   The Clash Bio. Rolling Stone. Hozzáférés ideje: 2017. március 21. 
↑ Rolling Stone 5:  Greg Kot. Rancid. Rolling Stone (2003). Hozzáférés ideje: 2017. március 21. 
↑ Rolling Stone 100:   100 Greatest Artist. Rolling Stone. Hozzáférés ideje: 2017. március 21. 
↑ Rolling Stone 500:   500 Greatest Song All of Time. Rolling Stone. Hozzáférés ideje: 2017. március 21. 
↑ VH1:   VH1 LISTED 100 Greatest Artists of All Time. VH1. Hozzáférés ideje: 2017. március 21. 
↑ Timeline:   History of The Clash!. Timetoast. Hozzáférés ideje: 2017. március 21. 
↑ Diffuser:  James Stafford. 30 years ago: The Clash close out their carrer with the underwhelming 'Cut the Crap'. Diffuser FM (2015). Hozzáférés ideje: 2017. március 23. 
↑ D’Ambrosio:  Antonino D’Ambrosio. ‘Let Fury Have the Hour’: The Passionate Politics of Joe Strummer. Monthly Review (2003). Hozzáférés ideje: 2017. április 7. 
↑ YT:   The Clash - Live At Rock Against Racism, 1978 (Full Concert!). YouTube (2010). Hozzáférés ideje: 2017. április 7. 
↑ YT 2:   Dropkick Murphys - Guns Of Brixton (with lyrics) - HD. YouTube (2011). Hozzáférés ideje: 2017. április 7. 
↑ YT 3:   Nouvelle Vague - Guns Of Brixton (Full Track). YouTube (2016). Hozzáférés ideje: 2017. április 7. 
↑ YT 4:   Gentleman & die Toten Hosen - Guns of brixton. YouTube (2007). Hozzáférés ideje: 2017. április 7. 
↑ YT 5:   Guns Of Brixton By Jimmy Cliff. YouTube (2012). Hozzáférés ideje: 2017. április 7. 
↑ YT 6:   Bruce Springsteen and the E Street Band: London Calling Live in Hyde Park (Trailer). YouTube (2014). Hozzáférés ideje: 2017. április 7. 
↑ YT 7:   Dropkick Murphys - White Riot (Live The Clash Cover). YouTube (2009). Hozzáférés ideje: 2017. április 7. 
↑ Huffington Post:  Jeff Whelan. Joe Strummer’s Legacy. Huffington Post (2012). Hozzáférés ideje: 2017. április 7.
A zenekar 1976-ban alakult meg Londonban. Három tag már a The Damned megalakulása előtt is játszott egy másik zenekarban. Első stúdióalbumukat 1977-ben jelentették meg. Második nagylemezüket ugyanebben az évben adták ki. Azóta még nyolc stúdióalbum került ki a kezeik közül. Az évek során több tag is kiszállt az együttesből. Ennek ellenére a mai napig működnek. Többször turnéztak is fennállásuk során. Lemezkiadóik: Stiff Records, Chiswick Records, Bronze Records, Toshiba Records, Nitro Records, English Channel, MCA Records. A Damned a punk rock műfaj egyik korai és legismertebb képviselőjének számít, a honfitárs Sex Pistols és The Clash, illetve az amerikai Ramones zenekarokkal együtt.
Annak ellenére, hogy 1977-ben megjelent első lemezüket pozitív kritikákkal illették a kritikusok, és mára sokan klasszikusként tekintenek rá, ugyanebben évben piacra dobott második albumukat viszont sokan csalódásnak érezték. A Sounds magazinban megjelent kritika szerint a Damned második lemeze az "első albummal szerzett siker újrahasznosítása, néhány változtatással". Az együttes nem is játszik dalokat erről a lemezről koncertjeik során.
Annak ellenére, hogy a The Damned a punk rock műfaj egyik úttörőjének számít, harmadik albumuktól kezdve áttértek a gótikus rock és egyéb rockzenei stílusokra is.
https://noisey.vice.com/en_ca/article/8gxkz3/never-mind-the-sex-pistols-it-was-the-damned-that-pioneered-uk-punk
A The Dead Boys egy amerikai punkegyüttes, amely 1976-ban alakult meg Clevelandben, és egészen a mai napig aktív. Pályafutásuk alatt azonban többször is feloszlottak, először 1976-tól 1979-ig tevékenykedtek, majd 1987-ben újból összeálltak egy rövid időre, majd 2004-től 2005-ig. 2017 óta megint együtt vannak, az alapító tagok, Cheetah Chrome és Jeremy Blitz újra megalkotta a zenekart, azonban új tagokkal, negyvenedik évfordulójuk alkalmából. A régi-új együttes kiadott egy új nagylemezt is, amely a legelső albumuk újrarögzített változata. Pályafutásuk alatt három nagylemezt, öt koncertalbumot és két DVD-t dobtak piacra.

A The Emancipation of Mimi Mariah Carey amerikai énekesnő tizennegyedik albuma és kilencedik stúdióalbuma. 2005. április 4-én (az Egyesült Államokban április 12-én) jelent meg. Az album dalaiban számos, az R&B-vel rokon műfaj megjelenik, az 1970-es évekbeli retro-soultól a quiet storm, gospel és más műfajokig. Az album több szempontból is Carey legsikeresebb albuma; ez jelentette számára a nagy visszatérést, miután előző albumai nem arattak akkora sikert, mint amiket karrierje első felében megjelentetett. Az album a Billboard 200 albumslágerlista első helyén nyitott, és az énekesnő minden eddigi albuma közül ebből kelt el a legtöbb a megjelenését követő első héten; az Egyesült Államokban, ahol ez volt 2005 legtöbb példányszámban elkelt albuma, az eladási adatokat tekintve ez Carey második legsikeresebb albuma az 1995-ben kiadott Daydream után. A The Emancipation of Mimi az USA-ban hatszoros platinalemez lett, és elnyerte a legjobb kortárs R&B-albumnak járó Grammy-díjat a 2006-os díjkiosztón; világszerte több mint tízmillió példányban kelt el.
Az albumról több kislemez jelent meg, mint Carey eddigi bármelyik albumáról, köztük a We Belong Together, mely az énekesnő egyik legnagyobb sikere; számos országban vezette a slágerlistát, és egyben segített Careynek megdönteni több rekordot; az album további, szintén nagy sikerű kislemezei közül a legfontosabbak az It’s Like That, a Shake It Off, a csak Európában megjelent Get Your Number, a Say Somethin’ és az album új kiadásán szereplő Don’t Forget About Us.
Carey már a Charmbracelet World Tour idején, 2004 elején elkezdett új dalokat írni. Mivel korábbi mentora, Lyor Cohen, otthagyta az Island/Def Jam kiadót és átment a Warner Bros. Recordshoz, Antonio „L.A.” Reid vette át a helyét. Voltak kritikusok, akik már ebből megjósolták Carey nagy visszatérését, mert Reid már több másik énekes, köztük Pink és Usher karrierjét is egyengette. Voltak, akik Mariah karrierjének végét jósolták, mert két korábbi albuma, a Glitter (2001) és a Charmbracelet (2002) nem volt olyan sikeres, mint a korábbiak.
Az első készülő dalhoz Carey Kanye Westet kéte fel közreműködőnek, akit már évek óta ismert, de még nem dolgoztak együtt, mert a Glitter album '80-as évekbeli hangzása idegen volt West hangzásvilágától, a Charmbracelet készítése közben pedig West nem ért rá. A Stay the Night című dalt olyan dallamra írták, ami a The Stylistics Betcha by Golly Wow! című számából használ fel részletet. Carey a dal írása közben rájött, hogy az eléneklése közben sok hajlításra lesz szükség, nem lesz könnyű előadni, de úgy döntött, meghagyja ilyennek. „Nagy teljesítmény lesz elénekelni, de ez része a dalnak és a hangulatnak, amit kelteni próbálunk vele… amolyan retró, Jackson 5-féle hangulatot ad neki, és ezzel elégedett vagyok.”
Carey már évek óta szeretett volna együtt dolgozni a The Neptunesszal (Chad Hugo és Pharrell Williams), a sikeres producerduóval, akik hagyják ugyan, hogy az előadó együtt írja velük a dalt, de nem engedik, hogy társproducerük is legyen, mert úgy gondolják, az megzavarja a kettejük alkotta harmóniát. Carey némileg vonakodott, hogy tizennégy év óta először lemondjon arról, hogy egy dala társproducere legyen, de végül beleegyezett. Az együttműködésnek két dal lett az eredménye, a Say Somethin’ és a To the Floor. Mikor Carey megtudta, hogy Snoop Dogg rapper (akivel korábban a Crybaby című számon dolgoztak együtt) a szomszéd stúdióban dolgozik, megkérte, hogy rappeljen a Say Somethin’-en. A dalt az első kislemeznek tervezték, és ez volt az első, amit a rajongók hallhattak, végül azonban csak az album hetedik kislemezeként jelent meg; Carey nem akarta, hogy ez jelenjen meg elsőként. Gyakran „nagyon Pharrell”-ként jellemezte a dalt, bár létrejöttét kellemes tapasztalatként élte meg. A másik együtt írt dalban, a To the Floorban Nelly rappel, aki szintén egy közeli stúdióban dolgozott éppen, és átment Careyhez, hogy felvegyék a rapet. A dal volt a második, amit a rajongók hallhattak az albumról, mert Tonight címen kiszivárgott az internetre.
Carey már kilencedik albuma, a Rainbow (1999) óta rendszeresen dolgozott a Flyte Tyme-mal (Jimmy Jam és Terry Lewis). Ezen az albumon is akart velük dolgozni, de mivel nekik nem volt idejük erre, társukat, James „Big Jim” Wrightot küldték, hogy dolgozzon Careyvel. Wright már Jimmy Jammel és Lewisszel együtt korábban is társszerzője és társproducere volt Carey pár számának, de ez volt az első alkalom, hogy nélkülük dolgozott együtt az énekesnővel. Carey és Wright úgy döntöttek, szintetizátorok nélkül fognak dolgozni, hogy kissé retro hangzású, nem túlcsiszoltnak ható dalokat hozzanak létre. Először a Circles című dal készült el, majd az I Wish You Knew, mivel azonban utóbbi Carey érzései szerint túlságosan hasonlított a Circleshöz, úgy vették fel, mintha koncertfelvétel lett volna, közönség háttérzajával, középen egy beszélt résszel, ahol az énekesnő a közönséghez szól, hogy retrós, amolyan Diana Rossos legyen.
A harmadik dal, amin az énekesnő együtt dolgozott Wrighttal, a gospel hangzású Fly Like a Bird volt. A dalhoz Carey felkérte templomának lelkészét, Clarence Keatont, hogy beszéljen benne. A dal spirituális üzenetű, Istenről szól. Ez lett az album legtöbb kiadásának záródala, hogy emelt hangulatban hagyja a hallgatót.
Amikor már pár dal elkészült, Carey meglátogatta a stúdióban N.O.R.E. rappert és nem túl ismert producerét, Scram Jonest. Jones megírta Careyvel a Your Girl című számot, ami részletet használ fel az új-zélandi R&B duó, az Adeaze A Life with You című számából. A Your Girl eredeti változatában N.O.R.E rappelt volna. Carey úgy jellemezte a dalt, hogy „egyike azoknak a boldog, gyors tempójú felvételeknek, de kicsit hiphop is, amolyan Scram Jones-os”, és hozzátette, hogy „a legtöbb énekes barátomnak nagyon tetszik”.
Ahogy Wrighttal, Carey Jonesszal is az R&B gyökereihez kívánt visszanyúlni. James Poyser dalszerző-producerrel addig zongoráztak egymásnak, míg megszületett a Mine Again című felvétel. Carey a dalt az album erőteljes balladájának nevezte, olyannak, amitől megszakad az ember szíve és szeretne újra összekerülni a volt párjával. Miközben a One and Only című dalon dolgozott a The Legendary Traxsterrel, megtudta, hogy a dalt eredetileg Twista rapper használta gyakorláshoz, ezért meghívta Twistát, hogy rappeljen a felvételen. Carey azt mondta a dalról: „természetesen alakult ki ebben a gyorsan éneklő, ritmikus stílusban, mert a ritmus egyszerűen magával ragadott”, és hozzátette: „Úgy örülök, hogy ő Twista is rajta van, mert nagy rajongója vagyok, szerintem lenyűgöző a stílusa.” Swizz Beatz producerrel, akivel korábban a Jay-Z-vel együtt felvett Things That U Do című számon dolgozott együtt Carey, a Secret Love című dalt írták, ami végül csak az album Japánban megjelent változatára és az Európában kiadott Get Your Number kislemezre került fel bónuszdalként.
Carey ezután Atlantába repült, hogy régi barátjával, Jermaine Duprival dolgozzon, akivel már többször is dolgozott az elmúlt tíz évben. Dupri először egy olyan dallamot szerzett, ami hasonlított Usher Confessions Part II (2004) című számához, Carey pedig szöveget írt hozzá. Dupri refrénnek az I gotta get away („El kell szabadulnom”) szöveget javasolta, de Carey úgy gondolta, a dallamhoz jobban illik az I gotta shake it off („Le kell, hogy rázzam”) szöveg. A Shake It Off címre keresztelt dal az énekesnő egyik kedvenc dala az albumon.
Carey ezután hallott egy instrumentális számot, melyet Dupri saját készülő albumához írt, és ami az Imagination együttes Just an Illusion című számából használt fel részletet. Dupri megkérte, hogy énekelje el ő is a dalt. Carey először habozott, mert nem akart még egy olyan dalt írni, ami másik dalból használ fel részletet, és úgy érezte, az ő hangjából hiányzik az, ami Dupriéban megvan. Így a dal, a Get Your Number végül egy duett lett, amiben Dupri énekli a refrént, Carey pedig az egyes versszakokat énekli/rappeli. Carey azt mondta a dalról: „Sokan szeretik, mert egészen olyan Fantasy-szerű hangulata van.”
Az album már majdnem készen volt, és a Say Somethin’-t már kiválasztották első kislemeznek, Carey pedig elégedett volt az eredménnyel, de Antonio Reid visszaküldte Atlantába, hogy dolgozzon még. A város éjszakai élete inspirálta az It’s Like That című dalt, ami végül az első kislemez lett. Carey így beszélt a dalról: „Olyan felvételt akartam, ami jó móka, ami a diszkóknak való és azoknak az embereknek, akik készülnek, hogy elmennek táncolni; egy amolyan igazi csak-engedd-el-magad, érezd jól magad dal, amolyan „ez az én éjszakám”-féle.” Az énekesnő kritikákat kapott, amiért a dal alkoholt és droghasználatot említ, de ő azt mondta, az csak a vicc kedvéért került bele. A dal refrénjét („It’s like that y’all”) az It’s Like That című 1984-es Run-D.M.C. számból kölcsönözték, így a dal keveri a régi hiphop-hangzást a modernnel.
Carey egy másik dalt is írt második atlantai útján, a We Belong Togethert, melyet az énekesnő úgy jellemzett, hogy „a One Sweet Day és a Breakdown keveréke”, egy olyan dal, melyet mindenki át tud élni.
Carey két dalt írt együtt Mahogany dalszerző-producerrel. Az elsőn, a Sprung címűn robotszerű hangok hallatszanak; ez a dal csak egyes nemzetközi változatokon szerepelt bónuszdalként. A második, a When I Feel It eredetileg az album tizenharmadik száma lett volna, de az utolsó pillanatban Carey kiadója mégsem kapott engedélyt a dalrészletre, amit felhasználtak benne, és már nem volt idő nélküle felvenni a dalt, ezért le kellett hagynaia az albumról. A When I Feel It 2007 júliusában kiszivárgott az internetre.
Careynek ezután el kellett döntenie, melyik dal kerül fel az albumra a When I Feel It helyett. Több szám volt még, amit felvett, de aztán úgy döntött, nem kerül az albumra; közülük a Sprungot és a Secret Love-ot már kiválasztotta bónuszdalnak, ezért a Joy Ride című számra esett a választása. A dal társszerzője és -producere a tizenöt éves Young Genius volt, akivel Carey együtt tudott érezni, mert ő is ugyanennyi idősen kezdett dalokat írni. Az érzéki szerelmes dalt Carey elmondása szerint többen az album szerelmeskedő-dalának hívták.
Carey kapcsolatba lépett R. Kellyvel is, hogy írjanak együtt dalokat, de némi együtt töltött idő után úgy találták, nem tudnak együtt dolgozni, így nem születtek közös dalaik.
Az albumon kevesebb rapper van, mint Carey legutóbbi albumain: csak négy, és közülük is három nagyrészt nem rappel, hanem énekel. Több dalban eredetileg szerepelt volna rapper: a Your Girlben N.O.R.E és a Stay the Nightban Ludacris, végül azonban ezek a dalok rap nélküli változatban kerültek fel az albumra. Carey az albumon többet mellőzi a szintetizátorokat, mint azelőtt; bár korábban már kísérletezett élőben felvett hangszerekkel a Subtle Invitationon (Charmbracelet album, 2002), a Bringin’ On the Heartbreak kislemezváltozatán (2003) és a There Goes My Hearton (Charmbracelet új kiadás, 2003), ez volt az első alkalom, hogy ilyen fontos szerephez jutottak egy stúdióalbumon az így felvett dalok.
Careyt már többen kritizálták néhány korábbi albuma borítója miatt (a Rainbow borítóján például alsóneműben látható). A Charmbracelet borítóján csak az arca látható, az alakja nem. A The Emancipation of Mimi borítóján az arany középútra törekedett, igyekezett egyszerre szexisnek és érett felnőttnek mutatkozni, ezért Markus Klinko és Indrani divatfotósokat kérte fel a fényképezéshez, ruháját pedig az As Four New York-i divattervezőcsoport készítette.
Az albumborítón Carey bőre sötétebbnek tűnt, emiatt és a beállítás miatt több rajongónak Beyoncé Knowlest juttatta az eszébe. Ez az énekesnő fülébe jutott, és mivel nem akarta, hogy úgy tűnjön, Knowlest utánozza, az album korlátozott példányszámban másféle borítóval is megjelent, digipak kiadásban. Ehhez ugyanabból a fényképsorozatból választottak borítót, ahonnan az eredeti albomborítót is, de nem teljes alakos képet, és Carey természetes bőrszínével. Ennek a borítója kihajtogatva nem dalszöveges füzet, hanem az eredeti borítót ábrázoló poszter.
Az album új kiadását eredetileg DualDisc formátumúnak tervezték, ehelyett azonban sima CD-ként 2005. november 15-én, két változatban; a The Emancipation of Mimi: Platinum Edition című CD-n az eredeti dalok mellett négy bónuszdal található, a The Emancipation of Mimi: Ultra Platinum Edition címűn pedig megtalálhatóak a bónuszdalok, ezen kívül DVD-mellékleten az addig elkészült négy videoklip.
A négy bónuszdal közt három új dal található: Don’t Forget About Us, So Lonely (One & Only Part II), Makin’ It Last All Night (What It Do), valamint a We Belong Together egy remixe, amin Styles P és Jadakiss rappel. A remix korábban megvásárolható volt az iTunes Store-on, de CD-n eddig nem jelent meg.
A Don’t Forget About Us és a Makin’ It Last All Night (What It Do) producere Jermaine Dupri; a So Lonely (One & Only Part II) a One and Only folytatása, szintén duett Twistával, producere Rodney „Darkchild” Jerkins. A So Lonely korábban már megjelent Twista 2005-ben kiadott albumán, a The Day Afteren, de ez az újabb változata egy további versszakot is tartalmaz, melyet Carey írt.
Jermaine Dupri bejelentette, hogy a jótékonysági célú dal, amit a Katrina hurrikán áldozatainak megsegítésére készít, szerepelni fog az albumon; az első jelentések szerint a Shake It Off egy remixe, melyben Jay-Z, Young Jeezy és Juelz Santana is közreműködik, és csak az iTunes Store és Rhapsody zeneletöltő-oldalakon elérhető, szintén rákerült volna a Mimi új kiadására. Nem tudni, végül miért nem kerültek rá. Carey több mint három új számot szeretett volna rárakni az album új kiadására, de a Billboard szabályai szerint az egyes albumok új kiadásain (a remixeket nem számolva) csak három új dal szerepelhet, különben nem az előző album eladási adataihoz számítják hozzá, hanem új albumnak számít.
A DVD-n az album addig megjelent öt videoklipje közül az első négy szerepel (It’s Like That, We Belong Together, Shake It Off és Get Your Number). A Get Your Number videoklipje Észak-Amerikában ekkor jelent meg először. Carey fel akarta tenni rá a Don’t Forget About Us klipjét is, de időbeli korlátok miatt nem sikerült; ehelyett egy weblink került rá, és az interneten érhető el a videoklip, valamint egy exkluzív interjú az énekesnővel.
Carey két korábbi albumának, a Glitternek (2001) és a Charmbraceletnek (2002) viszonylagos sikertelenségét a nem megfelelő promóciónak tulajdonították. Ezért az énekesnő új személyi menedzsert szerződtetett, Benny Medinát és új publicistát vett fel, Marvet Brittót. A The Emancipation of Mimi reklámkampánya igyekezett kíváncsiságot ébreszteni az album címét („Mimi emancipációja”) illetőleg. Carey azt nyilatkozta, az emancipáció a címben arra utal, hogy végleg felszabadult volt férje, Tommy Mottola hatalma alól, és már beszélhet is róla részletesen (válásuk után egy pár évig még nem beszélhetett a kapcsolatukról); a Mimi pedig a beceneve, amit mindeddig csak pár közeli barát és hozzátartozó ismert. Az album címével azt akarta kifejezni, „ami művészként vagyok… Ez a szórakoztató rész, az igazi én, nem pedig az imázs és mindaz, ami azzal jár, hogy én vagyok Mariah Carey”. A The Wendy Williams Experience rádióműsorban egykori legjobb barátja, Brenda K. Starr azt mondta, hogy a Mimi nem is volt Mariah beceneve, és hogy Careyt üres pózolók veszik körül.
Az album reklámhadjárata Európában indult. Carey számos tévéműsorban előadta az It’s Like Thatet, köztük a brit Top of the Popsban. Ezután Japánba ment, és szerepelt a Music Station és az MTV csatornák műsorain, valamint fellépett a MTV Video Music Awards Japan díjkiosztón. Később több amerikai tévé- és rádióműsorban is fellépett (The Oprah Winfrey Show, The Wendy Williams Experience). Közvetlenül a megjelenés előtti időben felgyorsultak az események. Carey fellépett a VH1 Save the Music koncertjén és adott egy minikoncertet a Good Morning America tévéműsorban; a felvétel kedvéért a New York-i Times Square egy részét lezárták. Szerepelt a The Ellen DeGeneres Showban és a The Tonight Show with Jay Leno műsorban is, annak ellenére, hogy korábban megfogadta, nem megy Leno műsorába, mert a műsorvezető érzéketlenül bánt vele, amikor az énekesnő karrierjében és magánéletében válság állt be. 2005. július 2-án fellépett a brit Live 8 műsorban; ezután még többen vették meg az albumot és a We Belong Together kislemezt. Az énekesnő lemondta további brit fellépéseit, mert a We Belong Together nem lett listavezető az országban, ezért azonban később elnézést kért.
A The Emancipation of Mimi az elmúlt évek legsikeresebb Carey-albuma lett. A Billboard 2005-ös Critics’ & Artists’ Choice listáján a 9. helyre került. Az Amazon.com Top 100 Editor’s Picks of 2005 listáján a 61. helyre sorolták, a Rolling Stone magazin az év végi, legjobb albumokat felsoroló listáján a 43. helyre sorolta.
Az albumot és egyes dalait összesen tíz kategóriában jelölték Grammy-díjra; többen, mint eddig bármelyik Carey-albumot. Ebből nyolc jelölést a 2006-os díjkiosztón kapott; többet, mint eddig bármelyik évben: az év albuma; a legjobb R&B-album; az év felvétele (We Belong Together); az év dala (We Belong Together); a legjobb, női énekes által előadott dal (It’s Like That); a legjobb, női énekes által előadott R&B-dal (We Belong Together); a legjobb hagyományos R&B-előadás (Mine Again); a legjobb R&B-dal (We Belong Together). Három kategóriában nyert (legjobb kortárs R&B-album, legjobb, női énekes által előadott dal, legjobb R&B-dal).
A 2007-es díjkiosztón az album új kiadásán szereplő Don’t Forget About Us kapott két jelölést: a legjobb R&B-dal és a legjobb, női énekes által előadott R&B-dal kategóriában; mindkettőt Mary J. Blige Be Without You című száma nyerte.
A megjelenését követő első héten a The Emancipation of Mimiből 404 000 példány kelt el az Egyesült Államokban, több, mint addig bármelyik Mariah Carey-albumból. A Billboard 200 albumslágerlista első helyén nyitott, ezzel ez lett Carey ötödik listavezető albuma és a harmadik, ami a lista első helyén nyitott. Az album huszonkét hétig maradt a Top 5-ben, és egy héthetes szünet után másodjára is felkerült az első helyre. Harmincöt hétig maradt a Top 20-ban, majd az Ultra Platinum Edition megjelenésével ismét visszatért a Top 5-be, és az egy hét alatt eladott 185 000 példánnyal a 4. helyre került A Billboard magazine's R&B/Hip-Hop Albums listáját öt hétig vezette.
2005-ben az USA-ban ebből az albumból kelt el a legtöbb: csaknem ötmillió. Az év utolsó teljes hetében több kelt el belőle, mint 50 Cent The Massacre című albumából, ami hat héttel a The Emancipation of Mimi előtt jelent meg. Női szólóénekestől Alanis Morissette Jagged Little Pill című, 1996-os albuma óta ez volt az első olyan album, ami egy adott év legtöbb példányszámban eladott albuma lett.Az USA-ban ez Carey legsikeresebb albuma az 1995-ben megjelent Daydream óta, amiből tízmillió példány kelt el és gyémántlemez lett; jelenleg az énekesnő albumai közül a negyedik helyen áll az Egyesült Államokban elkelt példányszám tekintetében a Daydream (1995), a Music Box (1993) és a Mariah Carey (1990) albumok után. A Billboard szerint 2007 májusáig 5.8 millió példány kelt el az albumból.A The Emancipation of Mimi Kanadában a slágerlista 2. helyére került, több mint 200 000 eladott példánnyal kétszeres platinalemez lett A megjelenését követő nyolcadik hónapban az albumból Európában több mint egymillió kelt el, így az IFPI-től platinalemez minősítést kapott 2005 végén az IFPI azt jelentette, hogy az albumból világszerte 7.7 millió példány kelt el, így eladott példányszám tekintetében abban az évben csak a Coldplay X&Y című albuma előzte meg. Az albumból 2006 augusztusáig tízmilliót szállítottak szét az üzletekbe az Island Records adatai szerint
Mine Again (2006)Az album első kislemeze, az It’s Like That a tizenhatodik helyre került a Billboard Hot 100-on, és számos országban a Top 20-ba került; nagyobb sikert aratott, mint Carey előző két albumának legtöbb kislemeze. Az album második kislemeze, a We Belong Together 2005 legsikeresebb dala és az énekesnő karrierjének egyik csúcspontja volt; a Billboard Hot 100 slágerlistát tizennégy héten át vezette, és több országban a Top 5-be került. Ez lett az énekesnő 16. listavezető száma a Hot 100-on.
A harmadik kislemez a Shake It Off lett, ami a Billboard Hot 100 második helyéig jutott 2005 augusztusában – az első helytől a még mindig ott található We Belong Together tartotta vissza. Ezzel Carey az első és egyetlen női előadó, akinek egyszerre sikerült elfoglalni a Hot 100 első két helyét Az Egyesült Királyságban és Ausztráliában a Shake It Off dupla A-oldalas kislemezként jelent meg a Get Your Numberrel, és a Top 10-be került; a kontinentális Európában a Get Your Number külön kislemezként jelent meg. Az Egyesült Államokban a negyedik, Európában az ötödik kislemezként jelent meg az albumnak csak a Platinum Edition változatán szereplő Don’t Forget About Us, ami a We Belong Togetherhez hasonló lassú, szomorú szerelmes dal, és elődjéhez hasonlóan ez is listavezető lett a Billboard Hot 100-on. Ezzel, a 17. listavezető dallal Carey holtversenybe került Elvis Presleyvel mint a legtöbb Billboard-listavezető számmal rendelkező szólóénekes.
A következő kislemez az eredetileg az első kislemeznek szánt Say Somethin’ lett 2006 áprilisában; ugyanebben a hónapban jelent meg a Fly Like a Bird is kislemezen. a Say Somethin’-t a Top 40/rhythmic rádióknak küldték el, és kisebb sikert aratott a korábbi kislemezeknél, csak a 79. helyig jutott a slágerlistán; a Fly Like a Bird, amit az R&B-rádióknak küldtek el, nem került fel a Hot 100-ra, de a 19. helyig jutott a Hot R&B/Hip-Hop Songs slágerlistán.
A Mine Againt nem jelentették meg kislemezen az USA-ban, de a rádiók játszották, és a 73. helyig jutott a Billboard' Hot R&B/Hip-Hop Singles & Tracks slágerlistáján, Japánban pedig mind az ott nem nagyon reklámozott Say Somethin’-t, mind a kislemezen meg sem jelentetett Stay the Nightot játszották a rádiók. Az AllAccess.com szerint a Mine Again promóciós kislemezét 2006 augusztusában küldték el a rádióknak, az albumról az USA-ban megjelentetett hetedik, utolsó kislemezként. A csak a Platinum Editionön szereplő dalok közül egy másik, a So Lonely is megjelent kislemezen 2006 elején, a Hot 100-ra nem került fel, de a Hot R&B/Hip-Hop Songs slágerlistára igen, a 65. helyig jutott fel.
Ez a szócikk részben vagy egészben  a   The Emancipation of Mimi című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
A The Fame Monster (a borító írásmódja szerint The Fame Mons†er) Lady Gaga amerikai énekesnő második fő stúdióalbuma és harmadik középlemeze, amely 2009. november 18-án jelent meg. Az eredeti elképzelések szerint újra kiadták volna Gaga The Fame című (2008) debütáló albumát, kiegészítve a nyolc új dallal. Később azonban Gaga és kiadója, az Interscope Records úgy döntött, hogy az új számok egy különálló albumon is megjelennek, mivel az énekesnő szerint az újrakiadás túl drága lett volna, és a nyolc szám önálló koncepcióval rendelkezik, így önmagában is megállja a helyét. Ugyanakkor a The Fame Monster deluxe kiadása a kezdeti terveknek megfelelően a The Fame dalait is tartalmazza egy második lemezen. Emellett több, kifejezetten rajongóknak szánt kiadás is napvilágot látott az albumból.
Az album a hírnév sötétebb oldalát mutatja be, amellyel 2008–09-es, világ körüli turnéja alatt kellett szembesülnie az énekesnőnek. A különféle buktatókat – például szex, szerelem, magány, alkohol – Gaga egy-egy szörnyetegként („monster”) nevezte meg. Debütáló albuma és a The Fame Monster hangulatvilágának különbségét a jin-jang kettős koncepciójához hasonlította. Az album kétféle borítója is ezt a kettősséget szimbolizálja. A The Fame Monster dalainak inspirációja többek között a gótikus zene és a divatbemutatók voltak. A kritikusok pozitívan értékelték az albumot, és többnyire a Bad Romance, a Telephone és a Dance in the Dark című számokat dicsérték.
Az album néhány országban a The Fame-mel együtt szerepelt az albumeladási listákon, míg más országokban – például az Egyesült Államokban, Japánban és Kanadában – különálló albumként. A listák élére került az Egyesült Királyságban, Írországban, Németországban, Lengyelországban, Ausztráliában és Új-Zélandon, és számos országban a legjobban fogyó tíz album között volt. 2015 áprilisáig csak az Egyesült Államokban mintegy 1,6 millió példányban kelt el. Első kislemeze, a Bad Romance első lett Kanada, az Egyesült Királyság és Írország listáin, és második az Egyesült Államokban, Ausztráliában és Svédországban. A soron következő kislemezek a Telephone és az Alejandro voltak, s mindkettőnek sikerült bejutnia a legjobb tíz közé az Egyesült Államokban és az Egyesült Királyságban. Az album népszerűsítésére Gaga 2009. november 27-én The Monster Ball Tour címmel világ körüli turnéra indult, amely 2011. május 5-éig tartott. 2011. február 13-án az album és dalai három kategóriában díjat nyertek az 53. Grammy-díjátadó gálán, amellett, hogy többek között Az év albuma kategóriában is jelölést kapott.
Gaga 2009 októberében a Rolling Stone magazinnak beszélt arról, hogy fülhallgatókat tervez Dr. Dre rapperrel, és az interjúban arról is beszámolt, hogy egy új albumot készül kiadni. Ezt mondta: „Szerintem az albumok újrakiadása nem valami korrekt, […] Ez arról szól, hogy az előadók újabb kislemezdalokat pakolnak rá egy már kész alkotásra, hogy az még jobban fogyjon. Eredetileg [a kiadóm] három új számot kért tőlem [hogy újra kiadhassák a The Fame albumot], de végül több lett belőle. Ez egy új album értékű zenei anyag.” Az album a The Fame Monster nevet kapta. Gaga elmondta, hogy csupán a véletlen műve, hogy az album címe hasonlít a tervezett fülhallgató nevére („Monster Heartbeats”). Valójában az album egyik dala, a Monster volt a címadó, melyet Gaga elmondása szerint jóval Dr. Dre-vel való találkozása és a közös munkájuk előtt megírt. Az énekesnő arról is beszélt, hogy imádja a szörnyes filmeket, illetve ezt mondta: „Megszállottja lettem a témának, miképp süllyednek hanyatlásba a hírességek, illetve hogy a hírnév egyfajta szörnyeteg a társadalomban. Erről is szól az új albumom…” Lady Gaga elmondása szerint az albumot a The Fame folytatásának szánta. „...A The Fame Monster( [...] afféle még nem végeztem a The Fame albummal dolog. Amondó voltam: „[...] még nem állok készen arra, hogy egy teljesen új koncepcióval rendelkező lemezt csináljak. A The Fame Monster-rel elkészítem egyfajta lezárását művemnek, a The Fame-nek” - mondta.Gaga később elmondta, hogy az albumon nyolc új dal lesz, és egyes kiadásai a teljes debütáló albumot is tartalmazzák. A The Fame Monster a hírnév sötétebb oldalával foglalkozik, mellyel Gagának 2008–2009-ben kellett szembesülnie. Egy interjúban ezt mondta:
„Miközben a világ körüli turnémon voltam két évig, számos szörnyeteggel kellett szembenéznem, melyek mindegyike megjelenik az album egy-egy dalában: »Félelem a Szex Szörnyetegtől«, »Félelem az Alkohol Szörnyetegtől«, »Félelem a Szerelem Szörnyetegtől«, »Félelem a Halál Szörnyetegtől«, »Félelem a Magány Szörnyetegtől«, és így tovább.”
„…ez az album egy kísérletezés […] a gótikus rock ütemeivel, a 90-es évek dance zenéjének dallamaival, a 80-as évek melankolikus popjának szövegei iránti mániám, és a kifutók világa iránt érzett szeretetem megjelenítődése. Miközben a dalszövegeket írtam divatbemutatókat néztem, melyekről levettem a hangot, és a dalaim megszületésében nagy szerepük volt.”
A Billboard.com egy cikkében beszámolt róla, hogy a The Fame Monster első kislemeze a Bad Romance lesz. Gaga beszélt egy Speechless nevű balladáról, amelyet édesapjának ajánlott. Azt is elmondta, hogy az új számok nem a pénzzel vagy a hírnévvel foglalkoznak, hanem mindazzal ami mögöttük van. A The Fame és a The Fame Monster albumokat egymás ellentéteinek nevezte, s a hangulatviláguk közti különbséget a jin és jang kettős koncepciójához hasonlította. Gaga azt mondta, az album készítése közben egyfajta kettősséget érzett önmagában is. Az MTV-nek ezt így magyarázta: „Készen állok a jövőre, de gyászolom a múltat, […] muszáj elengedni bizonyos dolgokat. Gyászolnod kell őket, mintha meghaltak volna, hogy aztán továbbléphess… erről a folyamatról szól az album.”
A The Independent szerint az album első dala, a Bad Romance rögtön megalapozza az album hangulatát, amely tökéletesen illeszkedik a CD-borító gótikus stílusához. A dalban hallható „I want your ugly; I want your disease…” szöveg a Boney M-re utal, de felidézheti a Depeche Mode 1986-os ötödik nagylemezét, a Black Celebrationt is. Több dal szövegében morbid, zombifilmeket idéző sorokat fedezhetünk fel, mint például a Monsterben („He ate my heart…”), a kozákok zenéjéhez hasonlatos Teeth-ben („Take a bite of my bad-girl meat…”) és a Dance in the Darkban („Silicone, saline, poison, inject me…”). Utóbbi dalban az énekesnő olyan híres embereket említ meg, akiknek élete tragikus véget ért: Marilyn Monroe, Judy Garland, Sylvia Plath, Diána walesi hercegné, Liberace és JonBenét Ramsey. A Monster Gaga korábbi zenéjére is jellemző dadogós részeket tartalmaz, hangszerelésére pedig erőteljes dobhasználat jellemző. A Speechlesst az 1970-es évek rockzenéje inspirálta. A PopMatters szerint a dalban Gaga éneklési stílusa és a gitárbetétek Freddie Mercuryt és a Queent idézik. A dal élő hangszerekkel lett felvéve, köztük dobokkal, gitárral és zongorával – ez utóbbit Gaga szólaltatja meg a számban.
Az album ötödik dala, a Dance in the Dark egy olyan lányt mutat be, aki kényelmetlenül érzi magát, amikor szeretkezik. A számmal kapcsolatban Gaga az alábbiakat nyilatkozta: „A lány nem akarja hogy a barátja lássa őt meztelenül. Csak akkor képes kiengedni magából a belső állatot és szabad lenni, ha a fények kialusznak.” A So Happy I Could Die egy óda jellegű dal, amely arról szól, hogy szexuális vonzalmat érez egy nő iránt, és ezzel kapcsolatban ezt énekli: „I love that lavender blonde/ The way she moves the way she walks/ I touch myself, can't get enough.” A dal egy szerelmi vallomás, amely értelmezhető úgy is, hogy Gaga önmagát teszi meg szerelme tárgyául, hiszen a szöveg szerint önmagával táncol és saját magát érinti meg. Az Alejandro című dalon az ABBA és az Ace of Base együttesek erőteljes hatása érezhető. Dalszövegét tekintve arról szól, hogy Gaga igyekszik elhárítani több latin férfi közeledését. A Telephone arról szól, hogy az énekesnő inkább a táncparkettet választja, ahelyett hogy válaszolna a szerelme hívására. A dal fő inspirációja Gaga fulladástól való félelme volt, egy fojtogató érzés, amely amiatt alakult ki, mert kevés ideje van életében ellazulni, mikor mindenféle gondok és a munka terhe nélkül jól érezheti magát. Gaga elmondása szerint a dalban szereplő telefon jelképes; nem egy fizikailag is létező telefon, hanem egy hang a fejében, amely folyton arra ösztökéli hogy még keményebben és keményebben dolgozzon. Az utolsó dal a gospel stílusú Teeth, melynek szövege BDSM stílusban íródott. Gaga az igazságtól való félelmét énekli meg a dalban – a „show me your teeth” („mutasd ki a fogad”) sor a „show me your truth” („mutasd az igazságod”) felszólítás sajátos megfogalmazása.
Az eredeti tervek szerint az album egy kétlemezes újra-kiadása lett volna a The Fame albumnak, de 2009. november 12-én Gaga elmondta az MTV-nek, hogy az album egylemezes változatban is megjelenik, mert nem akarja újból megvetetni rajongóival debütáló albumát. Döntését így indokolta:
„…ez valójában a második albumom, […] Nem tennék hozzá dalokat, vagy vennék el az albumra kerülő dalokból. Ez egy komplett zenei alkotás, amely megáll a saját lábain. Nincs szüksége a The Fame támogatására. Akiknek nincs meg a debütáló albumom, készül dupla lemezes kiadás is, amely tartalmazza mindkét albumot.”
Így a „standard” verzión csak a nyolc új szám, a „deluxe” verzión pedig a The Fame dalai is helyet kaptak. Az albumból készült egy Super Deluxe Fame Monster Pack nevű, rajongóknak szánt kiadás, mely 2009. december 15-én látott napvilágot. Ez a verzió számos extrát tartalmaz a The Fame Monster lemez mellett: egy füzetet az énekesnőről, képeslapokat, posztert, egy papírbaba-kollekciót, személyes feljegyzéseket az énekesnőtől, Gaga egy hajtincsét – valójában egy tincset egyik parókájából – és egy 3D-s szemüveget, amely az énekesnő elmondása szerint nagyon hasznos lesz „több dologhoz, amely nemsokára történni fog”. Gaga a rajongóitól kapott képek egy válogatását is mellékelte a csomaghoz. „Ezer és ezer festményem, rajzom, vázlatrajzom, divattervem van … képek a rajongóimtól. Ezeket összegyűjtöttem ebbe a kis könyvbe” – mesélte Gaga.2010. május 3-án megjelent a The Fame Monster limitált számban kapható pendrive-változata. Ezen a nyolc dal mellett helyet kapott kilenc remix, nyolc videoklip, egy digitális füzet, kislemezborítók és egy fotógaléria. 2010. augusztus 24-én került forgalomba a The Fame Monster Ultimate Fan Pac nevű kiadás, amely az album mellett egy Lady Gaga képével és Just Dance felirattal díszített pólót és egy Lady Gaga-feliratú kulcstartót is tartalmaz.Hedi Slimane divattervező-fényképész, aki az énekesnő Haus of Gaga nevű kreatív csapatjának is tagja, két borítót is készített a The Fame Monsterhez. Az egyiken Gaga szőke parókában van és fekete dzsekit visel, míg a másikon barna parókában van, erős szemceruza-használattal. Gaga azt mondta, amikor az album koncepcióján gondolkodott, eltökélte, hogy a borítókép sokkal sötétebb tónusú, ingerültebb hangulatvilágú lesz, mint bármi, amit korábban csinált. Kiadójának azonban nem tetszett a barna parókás kép, mert túl gótikusnak, elvontnak találták, azt mondták, nem illenék egy poplemezhez. Gaga elmondta, hogy reagált erre:
„Nem tudjátok mi a popzene, mert tavaly is mindenki ezt hajtogatta nekem, hogy amit csinálok, nem pop, és most nézd, hol tartok – szóval ne mondd meg nekem mi a popzene, mert én tudom hogy mi a popzene. […] A jin és jang koncepciót akartam megjeleníteni a borítókkal is. […] Nem akarok valami elbűvölő fotót, […] mint akármelyik szőke lány. Azt akarom hogy a képet nézve a rajongóim azt mondják: »Ugyanazt érzem, amit ő is.«”
A Bad Romance jelent meg az album első kislemezeként. Alexander McQueen 2010-es tavaszi/nyári Párizsi divathetén került bemutatásra 2009. október 6-án, pár nappal azután hogy kiszivárgott a dal félkész, demó változata. 2009. október 27-étől megjelent digitális letöltés formájában. A dal első helyezést ért el Kanadában, Nagy-Britanniában, az Európai Hot 100 listán, Németországban, Ausztriában, Bulgáriában, Dániában, Finnországban, Franciaországban, Magyarországon, Írországban, Olaszországban, Norvégiában, Romániában, Szlovákiában, Spanyolországban és Svédországban, miközben a 2. helyig jutott az Egyesült Államokban, Ausztráliában, Új-Zélandon, Belgiumban és Svájcban. A 2011-ben megrendezett 52. Grammy-díjkiosztón Gaga díjat kapott a Bad Romance-ért A legjobb női popénekes teljesítmény kategóriában. A számhoz készült, Francis Lawrence-rendezte videoklip egy fürdőházban játszódik, ahol Gagát eladják szexrabszolgának az orosz maffiának. A videó rendkívül pozitív fogadtatásban részesült, és A legjobb rövid hosszúságú videoklip kategóriában elnyert Grammy mellett hét kategóriában díjat nyert a 2010-es MTV Video Music Awards gálán is.
Második kislemezként jelent meg a Beyoncé Knowles R&B énekesnő közreműködésével készült Telephone. Szintén pozitív kritikai fogadtatásban részesült, és Grammy-jelölést kapott A legjobb popénekesi közreműködés kategóriában. A dal már hivatalos megjelenése előtt számos országban megjelent a slágerlistákon. 2010. március 22-én megszerezte az első helyezést a brit kislemezlistán, és ezzel Lady Gagának zsinórban a második első helyezett kislemeze volt Nagy-Britanniában, összességében pedig már a negyedik. A Billboard Hot 100 listán a 3. volt a legjobb helyezése, mellyel már zsinórban a hatodik kislemeze amely a legjobb tízbe tudott kerülni az Egyesült Államokban. Első lett még a legjobb popdalokat összesítő Pop Songs listán is, és ezzel megismételte az előző kislemezek sikereit, melyek mind elsők lettek ezen a listán. Ezzel beérte Beyoncét és Mariah Carey-t, akik szintén hat első hellyel büszkélkedhettek ekkor a Pop Songson. A dalhoz készült, Jonas Åkerlund által rendezett videoklip 2010. március 11-én került bemutatásra az E! News című tévéműsorban. A Quentin Tarantino filmes munkái előtt tisztelgő klipben Gaga folytatta a Paparazzi című szám videójának történetét, és többek között egy női börtönben játszódik, ahonnan Beyoncé kihozza a gyilkossá vált Lady Gagát. A klipben található feltűnően sok termékelhelyezés az énekesnő elmondása szerint nem reklámcélú volt, csupán egyfajta „Warholi kommentárt akart fűzni az amerikai kommersz kultúrához.” A videó díjat kapott A legjobb közreműködés egy videoklipben kategóriában a 2010-es MTV VMA-n.Az Alejandro lett az album harmadik, és egyben utolsó kislemeze. Lady Gaga lemezkiadója a Dance in the Dark című számot szerette volna kislemeznek a Telephone-t követően, de Gaga az Alejandro megjelenését pártolta. Az énekesnő és kiadója közti konfliktus után végül valóban az Alejandro került kiadásra. Gaga Twitter oldalán fejezte ki ebből fakadó elégedettségét: „Az Alejandro megy a rádióban. Basszus, annyira jól hangzik, megcsináltuk, kis szörnyek.” A kislemez 2010. április 20-án került a rádiókhoz az Egyesült Államokban. Az Alejandro világszerte remek eredményeket ért el, sikerült a legjobb ötbe jutnia többek között Ausztráliában, Kanadában, Németországban és Spanyolországban is. Az Egyesült Államokban is bejutott a legjobb öt közé, s ezzel már zsinórban a hetedik kislemeze volt az énekesnőnek, amely a legjobb tíz közé jutott a Billboard Hot 100 listáján. A dalhoz Steven Klein amerikai fotográfus forgatott videót, melyben elmondása szerint az igaz szerelmünk nélküli életből fakadó fájdalmat akarta megjeleníteni. Amellett, hogy a videó nagyrészt pozitív kritikai visszhangban részesült, Lady Gagát a klippel kapcsolatban több támadás is érte. Az amerikai Katolikus Liga a vallásos elemek használata miatt kritizálta az énekesnőt.Lady Gaga 2011-ben, az In:Demand című rádiós műsorban adott interjúban elmondta, hogy a tervek szerint a Dance in the Dark és a Monster című számok is kiadásra kerültek volna kislemezként az Alejandro után, de új albumának, a Born This Way-nek munkálatai miatt nem lett volna ideje népszerűsíteni a számokat, ezért ez végül nem valósult meg.
A The Fame Monster népszerűsítése a Saturday Night Live műsorban vette kezdetét, ahol Gaga zongorán előadott egy részletet Bad Romance című dalából. Gaga ezután számos talk showban népszerűsítette albumát, úgy mint az It's on with Alexa Chung és a németországi Wetten, dass..?. 2009. november 16-án Gaga előadta a Speechless című dalát a 30 éves születésnapját ünneplő Los Angeles-i Kortárs Művészetek Múzeumában. Az előadásban egy orosz balettiskola tagjai is közreműködtek. 2009. november 16-án Gaga szerepelt a CW tévécsatorna A pletykafészek című sorozatának The Last Days of Disco Stick című epizódjában, és előadta a The Fame Monster első kislemezét, a Bad Romance-et. Az epizódban az Alejandro, a Telephone és a néhány országban promóciós kislemezként megjelenő Dance in the Dark is felcsendült. A Bad Romance és más dalok a 2009-es American Music Awards gálán, a The Jay Leno Show-ban, és a The Ellen DeGeneres Show-ban is előadásra kerültek. 2010. január 15-én Gaga a The Oprah Winfrey Show vendége volt, ahol a Monster, a Bad Romance, és a Speechless elegyéből álló produkcióval lépett fel. Az 52. Grammy-díjkiosztót Gaga nyitotta meg előadásával, és a Poker Face után Elton Johnnal duettezve elénekelte a Speechlesst, illetve Elton Your Song című dalát. 2010. február 16-án, a BRIT Awardson Alexander McQueen emlékének ajánlva előadta a Telephone balladaverzióját, majd a Dance in the Darkot. 2010. április 20-án GagaKoh címmel adott koncertet Tokióban a MAC kozmetikai cég Viva Glam kampányának részeként, amely a nők figyelmének felhívását tűzte ki célul a HIV-fertőzés veszélyeire és annak megelőzésére. Gaga Speechless, Alejandro, és Bad Romance című számait énekelte el a rendezvényen. 2010. július 9-én az amerikai NBC tévécsatorna Today című reggeli szórakoztató műsora keretében adott koncertet a Rockefeller Plaza előtt, ahol többek között Bad Romance, Alejandro és Teeth című számait is elénekelte.Gaga már az album megjelenése előtt bejelentette, hogy közös turnéra indul Kanye Westtel. A turné a The Fame Kills Starring: Lady Gaga and Kanye West nevet kapta. Azonban Kanye West Taylor Swifttel való incidense után – a 2009-es MTV Video Music Awards gálán – azt mondta, egy időre szünetet tart a zenei életben. Kanye bejelentését követően a tervezett turné minden állomásán lemondták a koncertet. Nem sokkal később Gaga arról beszélt, hogy önálló turnéra fog indulni a közös projekt helyett a The Fame Monster népszerűsítésére. A show, melyet az énekesnő az „első pop elektro operaként” jellemzett, a The Monster Ball Tour címet kapta. 2009. november 18-án, négy nappal a The Fame Monster megjelenése után kezdődött, és 2011 májusában ért véget. A turnén olyan előadók vezették fel Gaga koncertjét, mint Kid Cudi és Jason Derülo.Gaga és produkciós csapata, a Haus of Gaga tervezte meg az előadásokhoz illeszkedő színpadot, amellyel azt kívánták elérni, hogy az énekesnő akárhol is ad koncertet, a nézők ugyanazt az élményt kapják. A koncertek során a lemondott Fame Kills turné néhány színpadi elemét is felhasználták. Az előadáson Gaga azokat a személyes démonait jelenítette meg, amelyekről a The Fame Monsteren is énekelt; központi témája az emberi fejlődés volt. Az előadott dalok listája javarészt az EP és az azt megelőző The Fame album számaiból épült fel. 2010-ben Gaga a show egy teljesen új változatával állt elő, mivel úgy érezte, az eredeti turné nagyon rövid idő alatt lett összeállítva. A megújított koncertek már egy történettel is rendelkeznek, amelyben Gaga és barátai New Yorkban eltévednek miközben megpróbálnak eljutni a Monster Ballba, a „Szörnyek báljába”. A turné mindkét verziója egymástól tematikailag jól elkülöníthető részekből épült fel. Gaga mindegyikben új ruhában jelent meg, és a koncertrész végén az énekesnőt művészi pózokban mutató videós jelenetek vezettek át a következő színbe. A 2009-es koncerteken Gaga egy hálószerű lézerfény mögött kezdte előadását. A show többek között zongorán előadott dalokat, egyiptomi stílusú ruhát és Rapunzelt idéző hajkölteményt vonultatott fel. A megújított turné sokkal több színpadi elemet használt, úgy mint egy kocsiba épített szintetizátor, egy hatalmas tengeri szörny, neon feliratok és számos ruhaköltemény, például egy szinte teljesen átlátszó, apácaöltözetre emlékeztető műanyagruha és egy fehér, önmagától mozgó ruha, tollas fejdísszel és szárnyakkal. A turné pozitív kritikai fogadtatásban részesült. Gaga énekesi képességei és divatérzéke mellett a színháziasságot is méltatták, és Madonna turnéihoz hasonlították a koncertsorozatot.
A krikusok értékeléseit összesítő Metacritic a 100-ból 76 ponttal értékelte az albumot, amely javarészt jó értékeléseket sugall. Sal Cinquemani, a Slant Magazine írója nem érezte a The Fame Monstert nagy előrelépésnek Gaga számára, ettől függetlenül jónak találta. Az album fénypontjainak a Bad Romance és a Dance in the Dark számokat nevezte. Simon Price, a The Independent írója méltatta az albumot, amely szerinte „egy igazi művészi alkotás”. Kitty Empire, a The Observertől pompásnak találta az albumon uralkodó káoszt. A Speechlesst nevezte az egyetlen gyenge dalnak, a Bad Romancet pedig egy újabb bizonyítéknak találta arra, hogy Gaga az új Madonna. Paul Lester a BBC-től az album mind a nyolc számát dicsérte. Ezt mondta: „[Az album] nem túl eredeti, és nem is a női egyenjogúság nagy sikere, […] de különös divatot teremt, […] és mindenképpen szórakoztató hogy létrejött.” Evan Sawdey, a PopMatters kritikusa ezt mondta: „…a The Fame Monster nem fog új követőket nyerni Gaga számára, viszont bebizonyít valamit a már meglévő több millió rajongójának: nem elégszik meg azzal, hogy ugyanazt a dolgot csinálja újra és újra. Hajlandó kipróbálni új dolgokat, szerteágazó zenei stílust alkotni, miközben úgy tűnik, szinte minden popdíva inkább lemond a művészi előremenetelről, csakhogy biztos rádiósikereket termeljenek. […] Elnézzük Gagának, ha néhány hibát is elkövet, miközben a pop nirvánájának elérésére törekszik – és a The Fame Monster alapján nagy rá az esélye, hogy erre hamar sor fog kerülni.” Sarah Hajibagheri, a The Times írója nagyot csalódott az albumban, amiből szerinte hiányzik mindaz, ami miatt megszerettük Gagát az első albuma idején.Bill Lamb az About.com-tól ötből öt csillagos osztályzatot adott az albumnak, és ezt mondta: „a The Fame Monster az elmúlt idő legimpozánsabb popzenei alkotása. Érezhető az albumon olyan nagy pop elődök hatása, mint Madonna, Annie Lennox és Debbie Harry, de Gaga ezt határozottan a magáévá teszi. Ha ilyen irányba tart a jelen pop zenéje, nagyon jó kezekben vagyunk.” Mikael Woods a Los Angeles Timestól úgy véli, Gaga kreatív ambíciója és stílusának széles skálája a The Fame Monsterben újfent tökéletesen felfedezhető. John Dolan, a Rolling Stone írója szerint az album fele „Madonna-koppintás”, amely szerinte azért nem zavaró, mert senki nem várja el az egyediséget Gagától. Michael Hubbard, a MusicOMH írója szerint az album minden száma jól sikerült. Neil McCormick, a The Daily Telegraphtól azt írta, hogy az album „elfojthatatlan minőséget képvisel, ami igazán ki tud bontakozni. […] Bár a tematikája nem olyan egységes mint a Fame esetében [a The Fame albumra utal], a Gagából kitörő energia, a lendületes dallamok, és a néha már nevetségesnek ható szenzációhajhász jellege miatt mégis érdekes marad.” Robert Christgau, az MSN Music írójának nagyon tetszettek Gaga ötletes dalszövegei és A- minősítést adott az albumnak (a magyar „ötös alá” amerikai megfelelője). Kiemelte azt is, hogy milyen változatosak a számok, ami „nagy luxus manapság, amikor a piacot túlárasztják a zenei újdonságok”, és elmondta, szerinte „mindenki, akit nem zavarnak az album ateista megnyilvánulásai, legalább az album felét élvezni tudja”.A magyar zenei portálok vegyes érzésekkel fogadták az albumot. A Quart internetes oldal egyik írója ezt emelte ki:„Az énekesnő a Fame Monsteren sem változik túl nagyot: ugyanúgy közönséges, amit és főleg, ahogy csinál, viszont kétségtelenül hatásos. […] A lemez csak éppen annyival gyengébb az előzőnél, hogy semmi újat nem tesz hozzá ahhoz a recepthez, inkább még egy bőrt lehúz a koncepcióról, de ebben a mainstream pop-mezőnyben még bőven megállja a helyét így is.” A zene.hu egyik szerzője szerint a dalok szövegei sokszor „popposan butácskák”, összességében mégis működik amit Gaga szeretett volna adni az albummal: a The Fame hangulatvilágának tökéletes kontrasztját, a „sötétebb oldalról” megragadni a dolgokat. Kiemelte azt is, hogy milyen rendkívüli teljesítményt ért el az albummal Gaga: „A legtöbb előadó csak sok-sok évi munkával tud egy olyan albumot készíteni, aminek minden dala igazán jó és működőképes. Lady Gagának ez két év alatt sikerült.”2010-ben Gaga megnyerte a Kiemelkedő Zenei Előadó díjat a The Fame Monster-ért a 21. GLAAD Media Awards gálán. Az album és dalai hat jelölést kaptak az 53. Grammy-díjkiosztóra. Maga az album Az év albuma és A legjobb vokális pop album kategóriákban kapott jelölést, melyek közül ez utóbbiban a díjat is elnyerte. A Bad Romance megnyerte A legjobb női popénekes teljesítmény és A legjobb rövid hosszúságú videoklip díját. A Telephone című dal A legjobb popénekesi közreműködés, míg a Dance in the Dark A legjobb dance felvétel kategóriákban kapott jelölést.
Az Egyesült Államokban a különálló albumként megjelent The Fame Monster az ötödik helyet érte el az ottani albumeladási listán 174 000 eladott példánnyal, míg a kétlemezes deluxe változat, amely a The Fame dalait is tartalmazza 151 000-es eladással a hatodik helyig jutott. Első helyezést ért el a digitális módon értékesített albumokat összesítő Top Digital Albums listán 65 000-nyi eladott lemezzel. A digitális úton eladott dalokat összesítő Hot Digital Songs listán az album nyolc dalából hétnek is sikerült a listára kerülnie. Ezen kívül első helyezett lett a Billboard Dance/Elektronikus albumlistáján is, éppen az eredeti The Fame-et váltva az élen. 2010 januárjában a The Fame Monster átlépte az egymilliós eladott darabszámot, így a Recording Industry Association of America (RIAA) szervezete platinalemez minősítéssel látta el az albumot. A Nielsen Soundscan adatai szerint 2015 áprilisáig a lemez mintegy 1,6 millió példányban kelt el az Egyesült Államokban.Ausztráliában és Új-Zélandon a The Fame Monster először elődjével együtt szerepelt a listákon, de később úgy döntöttek hogy a The Fame eladásait külön számítják. Az ausztrál albumlistán tizennyolc héttel a megjelenését követően tudott első helyezést elérni, később pedig háromszoros platinalemez minősítést kapott a 210 000-es eladás mellett. Dániában, Írországban és Németországban azonban maradt a két nagylemez eladásainak egyesítésével számított listás szereplés, utóbbi két országban az első helyezést is sikerült megszereznie. A japán Oricon albumlistán egészen a második pozícióig jutott az album. Az országban 577,000 példányban kelt el a lemez.Az Egyesült Királyságban a The Fame Monster csak deluxe változatban jelent meg, ebből adódóan a brit listán a The Fame eladásaihoz számították hozzá. Az album megjelenésekor az akkor már csak az ötvenötödik helyen álló The Fame újra visszakerült a legjobb tízbe, egészen a hetedik helyig lépett előre, 2010. január 3-án pedig már a második pozíciónál járt az album. A The Fame Monster összes számának sikerült a brit kislemezlistán a legjobb 110-be kerülnie, az ekkor még kislemezként nem megjelent Telephone a harmincadik helyen szerepelt. Végül az album 2010. február 28-án érte el az első helyezést Nagy-Britanniában, később pedig a The Fame még március 21-én és április 11-én is egy-egy hétig újra visszakerült a brit albumlista élére. Az Európa eladásait összesítő Európai Top 100 albumlistán a tizenharmadik hely volt a The Fame Monster legjobbja. Az International Federation of the Phonographic Industry (IFPI) szervezet háromszoros platinalemez minősítéssel látta el az albumot, a szerte Európában eladott három millió példány következtében.Az album Magyarországon The Fame / The Fame Monster néven a két album eladási adatait összesítve szerepelt a Magyar Hanglemezkiadók Szövetségének Top 40 albumlistáján. A középlemez támogatásával a The Fame 2009. december 28-án újra visszakerült hazánk tíz legnagyobb példányszámban eladott albuma közé. A The Fame / The Fame Monster a legjobb helyezését 2010. június 28-án érte el, amely a második helyezés volt. A Mahasz a két albumot együttesen kétszeres platinalemez minősítéssel jutalmazta a 12 000 eladott darabszám elérését követően. A szintén a Mahasz által készített év végi összesített lista alapján a The Fame / The Fame Monster Magyarország hatodik legnagyobb példányszámban eladott albuma volt 2009-ben.
Ez a szócikk részben vagy egészben  a   The Fame Monster című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.