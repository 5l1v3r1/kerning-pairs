
Sir George Martin (1926. január 3. – 2016. március 8.) angol, hangmérnök, zenei producer. Időnként az „ötödik Beatle”-ként emlegették, utalva a The Beatles együttes producereként végzett munkájára. A zeneiparban végzett szolgálataiért lovaggá ütötték.
A második világháború alatt a brit haditengerészet légiflottájánál szolgált, onnan szerelt le 1947-ben. Zenét kezdett tanulni, majd zongoristaként és oboásként dolgozott. 1950-ben került az EMI-hoz, 1955-ben a kiadó egyik leányvállalatának, a Parlophone-nak lett menedzsere. Eredetileg humoros felvételeket készített olyan művészek közreműködésével, mint Peter Sellers és Rolf Harris. A Beatlest először 1962-ben hallgatta meg, miután a zenekart a Decca elutasította, és szerződést kötött velük, annak ellenére, hogy első benyomása szerint elég rettenetesek voltak. Ez egy hosszú kapcsolat nyitányát jelentette, amelyben Martin zenei jártassága segített áthidalni a rést az együttes nyers tehetsége és az általuk elérni kívánt eredmény között. A legtöbb szimfonikus hangszert az ő ösztönzésére alkalmazták lemezeiken. A közös munkára jó példa a Penny Lane, ahol fuvola, piccolo és szárnykürt került a dalba; McCartney eldúdolta a dallamot, Martin pedig lekottázta és hangszerelte.
A Beatlesen, és tagjainak szólóprojektjein kívül sok más zenekar mellett tevékenykedett producerként, és elismert zeneszerző is (ő írta a Sárga tengeralattjáró című Beatles-film, illetve az Élni és halni hagyni című James Bond-film zenéjét).
1998-ban kiadott egy CD-t In My Life címmel. Ezen számos szokatlan zenészt, énekest és alapvetően nem énekes művészt szerepeltetett. A CD-n Beatles-dalok feldolgozásai hallhatók. Az album készítéséről Egy életen át címmel televíziós műsor is készült.

George Washington (1732. február 22. – 1799. december 14.) Az Amerikai Egyesült Államok első elnöke (1789–1797), a függetlenségi háború (1775–1783) főparancsnoka és győztes hadvezére. Elnöki tevékenysége előtt szerepet játszott az Egyesült Államok alkotmányának megírásában (1787), majd később az elsők között írta alá a dokumentumot.
Tevékenységei miatt az Amerikai Egyesült Államokban a „Nemzet Atyjának” hívják. Az ország fővárosa, Washington, róla kapta a nevét.
Augustine Washington (1694–1743) és annak második feleségének, Mary Ball Washington (1708–1789) első gyermekekeként született Virginia keleti részén, 1732. február 22-én. Ma már azt az épületet nemzeti emlékműként ismerik el az Egyesült Államokban.
Washington nemesi származású volt. Dédapja, John Washington 1656-ban emigrált Angliából  Virginiába. John földet és rabszolgákat vett, ahogy azt később gyermekei is tették. Washington apja dohánytenyésztéssel foglalkozott. George születésekor a család inkább volt a középosztály virágzó tagja, mintsem a vezető növénytermesztő az államban.Hat testvére érte meg a felnőttkort, beleértve a nála idősebb, apja első házasságából való féltestvérét, Lawrence-et és Augustine-t, valamint Samuelt, Elizabeth-et (Betty), John Augustine-t, és Charlest. Három testvére halt meg gyerekként; féltestvére, Butler csecsemőként halt meg, lánytestvére, Mildred egyévesen, míg másik féltestvére, Jane tizenkét évesen, mikor Washington kettő lehetett. Apjuk betegségben hunyt el 1743 áprilisában. Ekkor a legidősebb féltestvére, Lawrence vette át az apaszerepet. Hivatalos gyámja William Fairfax volt, aki Virginia legnagyobb földesurának, Thomas, Lord Fairfaxnek volt az unokatestvére. William fia, George William Fairfax Washington közeli barátja volt. Későbbi felesége, Sally, pedig Washington (feltehetőleg) első szerelme volt. Bár nincs bizonyíték kettejük közötti szexuális viszonyra, George Sally házassága után is írt szerelmesleveleket a lánynak.Apja halála után megörökölte Stafford megyében lévő Ferry Farmot, ahol fiatalkora többségét töltötte. Lawrence örökölt továbbá még egy területet apjától, egy ültetvényt a Potomac folyó mellett, melyet Mount Vernonnak nevezett el. Washington bátyja halála után ezt a földet is megkapta.   
A College of William and Mary egyetemen végzett vámtisztviselőként. Tanulmányai után lord Fairfax megbízásából a Shenandoah völgyében kutatott. Ekkor kezdték el érdekelni a nyugati, főleg a Potomac folyón túli területek. Egy ideig Virginia államban földmérőként dolgozott. A szúnyogos mocsárvidéken maláriát kapott, ez később is többször kínozta.
1751-ben Barbarosba utazott Lawrencel, aki ekkor tuberkulózisban szenvedett, annak reményében, hogy a klíma jó hatással lesz az egészségére. Washington himlős lett az utazás alatt, s bár ettől kissé sebhelyes lett az arca, immúnissá tette a betegségre. Lawrence állapota nem javult, így visszatért Mount Vernonba, ahol 1752-ben elhunyt. Lawrence főhadsegédi (a milícia vezére) pozíciója négy kerületi hivatalra lett osztva. Washington egy ilyen kerületben lett segédtiszt 1753 februárjában. Washington ekkortájt lett szabadkőműves, bár befolyása igen minimális volt.
1754-ben kitört a francia-indián háború, amiben egy kisebb kontingenst vezetett. Egy évre rá Edward Breddock tábornok seregében vett részt a Monongahela folyó mellett vívott csatában, amit szerencsés körülmények közt, sérülés nélkül úszott meg: négy golyó fúrta át a kabátját és két lovat lőttek ki alóla.1759-ben feleségül vette Martha Dandridge Custis özvegyet, aki előző házasságában két gyermeket szült. 1760-ra, 28 évesen már ezredesi rangra emelkedett.
1774-re Virginia állam legtehetősebb emberei közt tartották számon. Az első kontinentális kongresszuson ő volt Virginia delegáltja. A fegyveres konfliktus ekkor még nem bontakozott ki, de tisztán lehetett látni, hogy ez nem elkerülhető. A második kontinentális kongresszuson a gyarmatoknak főparancsnokra volt szükségük és Washingtont választották a kontinentális hadsereg élére. 1775. július 3-án (amikor a háború már tartott) hivatalosan is főparancsnok lett, John Adams javaslatára.
Bostonból kiűzte a briteket, majd Ticonderogánál elfoglalta a brit nehézágyúk nagy részét. William Howe tábornok először visszavonult, majd nagy erejű ellentámadásba kezdett. Washington hadereje megfogyatkozott, de a sereg egy részének ügyes manőverezéssel sikerült visszavonulnia. Augusztus 22-én Long Islandi csatában kikapott, amivel az amerikaiak akár el is veszthették volna a háborút.
A brit ellentámadás Washington újabb vereségéhez vezetett Brandywine-nál, szeptember 11-én. Az 1777-78-as tél volt a felkelők számára a háború mélypontja, a hidegben több embert vesztettek el fagyhalál vagy betegségek miatt, mint a csatamezőn. Az amerikai függetlenségi háborúban 1777 karácsonyán a Delaware-on való átkelés után a patrióták 1000 lojalista foglyot ejtettek a trentoni csatában. Január 3-án a Princetonnál vívott csata is győzelmet hozott a patrióták számára, amit New Jersey egy részének visszafoglalása követett. Washington beleegyezett, hogy báró Friedrich von Steuben porosz tábornok képezze ki a felkelőket, ami javította a sereg morálját. A monmouthi csatában a brit és amerikai erők kiegyenlítettek voltak. A harc a britek visszavonulásával végződött.
1781 szeptemberében a yorktowni csata Washington támadásával kezdődött, majd október 17-én döntő amerikai győzelemmel végződött. A párizsi béke 1783. szeptember 2-án véget vetett a háborúnak. A békekötésre Washington nem tudott elmenni, az Amerikai Egyesült Államokat John Adams, Benjamin Franklin és John Jay képviselte, ők írták alá a szerződést.
A háború után az új nemzet bár békében élt, Washington úgy vélte, hogy egy jövőbeli háború könnyen felbomlaszthatja azt. A philadelphiai megállapodás 1787-ben egy új alkotmányt léptetett a régebbi konföderációs helyére. Washington az alkotmány megformálásába nem szólt bele, ezt a feladatot a politikában jártasabb honfitársaira bízta. A gyűlésen egyfajta moderátori feladatot látott el. Ez az új alkotmány olyannyira megszilárdította az új államalakulatot, hogy ma is ez van életben az Amerikai Egyesült Államokban.
1789-ben az elektori kollégium egyértelműen őt választotta az Egyesült Államok első elnökének. John Adams, aki mindössze 34 elektori szavazatot kapott, alelnök lett. Az első kongresszusi gyűlés 25 000 dollárt ajánlott évente az elnöknek, ezt azonban Washington először nem fogadta el, mivel a nemzet vezetését hazafias kötelességének tartotta, majd később mégis, elkerülendő, hogy ezzel precedenst teremtve a későbbiekben csak vagyonos emberek vállalhassák az elnökséget.
1791-ben a kongresszus új adót vetett ki az égetett szeszekre, ami aztán tüntetéshez vezetett, és eredményeként kitört az ún. whiskey-felkelés, ami 1794-ben érte el a csúcspontját. Az 1792-es haderőtörvény alapján gyalogos sereget állítottak fel a lázadást leverésére, de fegyveres harcra végül nem került sor, a felkelők meghátráltak. A kormány megmutatta, hogy képes élni hatalmával. Washington az egyetlen olyan amerikai elnök, aki személyesen vezette csapatait elnökségének idején (az amerikai elnök ma is a hadsereg főparancsnoka).
1785 és 1795 között az Egyesült Államok és az indiánok közt háború dúlt, ami nagy veszteségeket okozott az új államnak. A Fallen Timbers-i csata meghozta a győzelmet az amerikaiaknak, és a háborút a greenville-i béke zárta le.
Washingtont a második elnöki időszakában jobban foglalkoztatta a külpolitika, főleg a britekkel törekedett békés kapcsolatra. Emiatt Washington és Hamilton – ellentétben Thomas Jeffersonnal – nem támogatta a francia forradalmat, ellenezte, hogy az Államok fegyveresen beavatkozzon a forradalmárok oldalán. Washington semlegességre törekedett. John Jay-t Londonba küldte, hogy a két ország szétválásáról tárgyaljon. Az eredmény a Jay-egyezmény, ami az 1812-es brit–amerikai háborúig volt érvényben. Az egyezmény katonai és kereskedelmi kérdésekre adott választ.
1796-ban megalakult a federalista párt, John Adams vezetésével. Washington a pártatlan politika előnyeit hangsúlyozta, és ellenezte bármilyen párt létrehozását. Pártoktól független volt, de irányvonalát néha a federalistákéhoz kötik.
1797-ben a második elnöki mandátuma is lejárt, azonban egy harmadik időszakot nem vállalt fel. Az elnöki búcsúbeszédében arra figyelmeztette az új nemzet politikusait, hogy óvakodni kell a hosszútávú szövetségesektől. Az új elnök John Adams lett, aki az egyetlen federalista elnök az Egyesült Államok történelmében. Bár az alkotmány akkor még nem szabta meg, hogy egy elnök csak két időszakot szolgálhat, az mégis íratlan törvénnyé vált. Ezt csak Franklin D. Roosevelt „szegte meg”, aki 1933-tól 1945-ös haláláig volt elnök, három teljes és egy befejezetlen negyedik időszakot töltött az elnöki székben. A huszonkettedik kiegészítés 1951-ben lépett törvénybe, ez hivatalosan is létrehozta a két időszakos korlátozást.
1797 márciusában visszatért virginiai földjére, ahol felépítette az Államok akkori legnagyobb desztilláló üzemét. Ez 1798-ban 7500 dollár bevételt hozott.
1799. december 13-án benáthásodott. Torka begyulladt, amiért nehezen lélegzett. Magánorvosa, James Craik kőrisbogárporral kezelte, de eredménytelenül. Ezután két másik orvossal egyetértésben többször is eret vágott a betegen – négy alkalommal összesen mintegy 2,5 litert. Washington elvérzett, és tüdőgyulladást kapott. A nagy vérveszteség hatására december 14-én elhunyt.
2010-ben derült ki, hogy 1789. október 5-én New York Society Library-ből kikölcsönzött egy könyvet, Emer De Vattel: A népek törvényét, amelyet sosem vitt vissza.
Sok hegyet, tavat, folyót, egy megyét, sőt még a fővárost is róla nevezték el. -Így élt Washington(Könyv)
„Az első amerikai elnök igen fiatalon elveszítette fogait, emiatt egyebek mellett ló-, tehén-, víziló- és szamárfogakból, valamint emberi fogakból és aranyból készítettek számára műfogsorokat.”
Hahner Péter. Az Egyesült Államok elnökei. Maecenas Könyvkiadó, 34–41. o. (1998). ISBN 963-9025-80-1 
Simon Singh, Edzard Ernst: Trükk vagy terápia? Kereszttűzben az alternatív gyógyászat. Park Könyvkiadó, Budapest, 2010

Georges Bizet, eredeti nevén Alexandre-César-Léopold Bizet (Párizs, 1838. október 25. – Bougival, 1875. június 3.) francia zeneszerző. Első szerzeményét 11 évesen alkotta, ekkor már a párizsi Conservatoire diákja volt. Itt ismerkedett meg Halévyvel, aki zeneszerzést tanított neki és aki nagy hatással volt művészi kibontakozására. Első jelentős művét, a C-dúr szimfóniát 17 éves korában írta, és ezzel elnyerte a Római-díjat, amelynek révén három évet tölthetett az olasz nagyvárosban. Kortársai idegenkedve fogadták színpadi kísérleteit és drámai zenéjének szokatlan, realisztikus hangját. Don Procopio című vígoperáját 1906-ban mutatták be kevés sikerrel, de következő műve, a Gyöngyhalászok című opera sem nyerte el a nézők tetszését. Ez követően más szerzők műveinek átdolgozásából és zongoratanításból élt. 1871-ben besorozták a Nemzeti Hadseregbe a francia–porosz háború miatt, így kevés ideje maradt a komponálásra. 1871-ben írta zongorára a Gyermekjátékok című sorozatot, valamint a Dzsamilé című egyfelvonásos operáját. A párizsi Vaudeville-színház igazgatójának kérésére írt Alphonse Daudet Az arles-i lány című elbeszéléséhez kísérőzenét. Ezt áthangszerelte nagyzenekarra, és a mű hangversenydarabként hatalmas sikert aratott. Élete utolsó alkotása a Carmen című operája volt, amellyel azt remélte, hogy ez végre áttöri a francia közönség közönyét. A várt siker elmaradt, és a bemutató után néhány nappal a nagybeteg zeneszerző elhunyt. A Carmen későbbi előadásai viszont már hatalmas sikereket arattak, a mű pedig a közönség egyik nagy kedvence lett, és a mai napig az egyik legismertebb és leggyakrabban játszott opera.
Georges Bizet 1838. október 25-én született Párizsban, az Auvergne bástyáról elnevezett utca 26. számú házában. Apja, Adolphe Amand Bizet, roueni származású fodrász és parókakészítő volt. Anyja, Aimée Delsarte Cambraiban született, és egy ellenőrizhetetlen legenda alapján a nagy firenzei olasz festőtől, a cinquecento kiváló mesterétől, Andrea del Sartótól származtatta magát. Annyi bizonyos, hogy Aimée Delsarte muzsikus családból származott: nővére kiváló zongorista, fivére neves énektanár és karnagy volt, legifjabb fivére pedig énekes. Aimée maga is ügyesen zongorázott, és rendkívül művelt volt. Adolphe Amand Bizet-hez 1837-ben, családja szívós ellenzése ellenére ment férjhez.Házasságuk első évében született egyetlen gyermekük, és az Alexandre César Léopold hangzatos neveket kapta. A keresztségben, amelyre bő másfél év után került sor, az ifjú Bizet-t Georges-nak nevezték el, és ezt használta utána egész életében annak ellenére, hogy az anyakönyvben más szerepelt. Adolphe Amand hamarosan felhagyott a parókakészítéssel, énekórákat adott helyette.A kis Bizet így gyerekkorától zenei környezetben nevelkedett a párizsi Montmartre negyedben. Lelkesen figyelte anyja zongorajátékát, végighallgatta apja énekóráit. Amikor kellően felcseperedett és elérte a zongorát, anyja leckéket adott neki. Hétéves korában nyilvánvalóvá vált a szülők számára, hogy fiuknak komoly zenei oktatást kell biztosítaniuk, ezért megpróbálkoztak a szigorú szabályokkal kormányzott zenei felsőoktatási intézményben, a Conservatoire-ban.
Bizet 1848. október 12-én, alig tízévesen lépte át először a Conservatoire küszöbét, természetesen korengedménnyel, amit apjának egyik barátja szerzett meg számára úgy, hogy jól ismerte Joseph Meifriedet, a Conservatoire egyik tanárát, a felvételi bizottság egyik tagját. Mivel azonban túljelentkezés volt, csak nagybátyja, François Delsarte közbenjárásával sikerült egy újabb felvételi vizsga után bekerülnie Antoine François Marmontel osztályába. Bizet öt éven át minden hétfőn, szerdán és pénteken fél 12-től játszotta el a feladott leckéket igényes tanárának, aki igen nagyra becsülte növendéke képességeit. A zongoraórák mellett szolfézsoktatásban is részt vett, majd az első félév után kiváló tanulmányi előmenetelének köszönhetően megkezdhette zeneszerzési tanulmányait is. Tanára Pierre Joseph Zimmermann, a nagyhírű kontrapunktista lett. Idős kora miatt azonban gyakran volt beteg, és ilyenkor Charles Gounod helyettesítette, aki leplezetlenül csodálta az ifjú képességeit. Bizet rajongott tanáráért, akinek stílusa egy életre szóló, szuggesztív benyomást gyakorolt rá.Az ifjú Bizet 1851-ben második, majd 1852-ben első díjat nyert zongorajátékával Marmontel osztályában. 1852-ben felvette az orgona-fúga tantárgyat is, tanára François Benoist volt. 1853-ban Zimmermann elhunytával árván maradt osztályát Halévy vette át. Rendkívül hanyag oktató volt, de rendkívül precízen vett részt tanítványai műveinek csiszolásában. Bizet nála is osztályelsővé küzdötte fel magát, és Halévy szerette volna, ha növendéke megpályázza a Római nagydíjat, egy hároméves itáliai tanulmányutat a Francia Akadémia pénzén. Első művét (Barcarola) még 1849-ben írta meg. A tanulóévek munkája még az F-dúr nocturne és a b-moll, „Nagy” hangversenykeringő, amin Chopin és Schumann hatása érződik.Bizet a legtöbb hangjegyet mások szolgálatában írta le. Amióta bekerült a Conservatoire-ba, csaknem teljesen eltartotta magát. Nemcsak partitúrát olvasott kitűnően, de nagyszerűen értett a terjedelmes vezérkönyvek egyszerűsítéséhez is. A bonyolult partitúrákat könnyen átírta zongorára, ami rendkívül jól jövedelmezett számára. Számos, ebben az időszakban komponált műve elveszett vagy elfelejtődött. Tizenhat éves volt, amikor megjelentek első kinyomtatott kompozíciói, két dal: A kis Margit és A rózsa és a méh. Ebben az időszakban írta meg első vígoperáját, A doktor házát (La Maison du docteur). Ezt sohasem mutatták be.1856-ban pályázta meg először a Római nagydíjat, de Dávid-kantátájával csak második lett. Nagyon elkeseredett, érzékeny természetével nehezen tette túl magát a sikertelenségen. 1857-ben részt vett Jacques Offenbach operaszerző pályázatán. A téma Léon Battu és Ludovic Halévy librettója volt: A csodadoktor (Le docteur Miracle). Az első díjat megosztva nyerte el Charles Lecocq-kal. Mindkét díjnyertes művet bemutatták, és Bizet darabjának volt nagyobb sikere: tizenegy előadást ért meg. Ez volt Bizet első bemutatott operája. Offenbach díjával a tarsolyában bejutott Rossini nagyhírű estélyeire, amiken nemcsak az olasz mesterrel találkozott, hanem Liszt Ferenccel és Giuseppe Verdivel is.1857-ben Bizet újraindult a Római nagydíjért folyó versenyen. A feladott szöveg Amédée Burion költeménye volt: Clovis és Clotilde. Bizet hat pályázó közül nyerte el az első díjat. Az itáliai útra Rossini meleg ajánlásával indult.
Bizet 1857. december 21-én kelt útra a további római nagydíjasok csoportjában: Colin, az oboás; Heim, az építész és Sellier, a festő. Útközben meglátogatta Lyont és Avignont, majd átutazott Arles-on és Marseille-en. Első itáliai megállója Genova volt, amely kellemetlenül lepte meg. Bizet rossz véleménnyel volt a városról, annak színes palotáiról, a szennyről és a koldusokról. Rövid tartózkodás után hajóra ültek, és átszelték a Ligur-tengert Livornóig. Pisán át Firenzébe utazott, ahol részt vett Verdi A lombardok című operájának bemutatóján, ellátogatott az Uffizi-képtárba valamint a Pitti-palotába, ahol megcsodálta állítólagos ősének, Andea Del Sartónak a műveit. Több mint egyhavi utazás után érkezett meg Rómába, a Piazza di Spagna közelében lévő Villa Medicibe. Miután elhelyezkedett, nem volt más dolga, mint nekiállni dolgozni, hiszen az ösztöndíjasoknak minden év végén el kellett küldeniük munkájuk eredményét, az úgynevezett envoi-t, a párizsi Szépművészeti Akadémiának.Bizet nagy vágya az volt, hogy eljusson Nápolyba, viszont az ösztöndíjából nem tudta fedezni a költségeket. Ezért úgy döntött, hogy megpályázza az egyházzenei Rodrigues-díjat, amelynek fődíja 1500 frank volt. Egy Te Deum-ot komponált, azonban műve alulmaradt egy Berthe nevű zeneszerző kompozíciójával szemben. Gyakran járt színházba, operába és hangversenyekre. Az olasz zenétől átitatott Bizet úgy döntött, hogy megpróbálkozik egy vígopera írásával, mégpedig opera buffával, olasz módra. Még februárban talált az antikváriusnál egy librettót Parisina címmel. Ezt Donizetti 1833-ban már megzenésítette, de azóta feledésbe merült. Megírta Gounod-nak a szándékát, aki válaszlevelében a librettó megzenésítésére ösztönözte tanítványát. A művet, a Don Procopiót 1859-ben fejezte be. Meglehetősen elégedett volt vele, és ezt szánta az első envoi-nak. Miután postázta a művet, kirándulásra indult kollégáival Toszkánába és Umbriába, azonban röviddel Rómába való visszaérkezése után megbetegedett. Egy tengeri fürdőzés alkalmával a hideg víz ízületi gyulladást idézett elő, és krónikus toroktályogja ezután gyakran fellobbantotta ízületi panaszait. Hetekig nyomta az ágyat. Ekkor fogant meg benne az ötlet, hogy olaszországi élményeit egy szimfóniában foglalja össze, amelynek címe Róma lesz. Felgyógyulása után elutazott Nápolyba (mivel megemelték ösztöndíját), azonban a város nagy csalódást okozott neki szennyével, koldusaival és zsebtolvajaival. A Nápolyi-öböl szépsége azonban elragadtatta, csakúgy mint Pompeji romjainak látványa. Visszatérve Rómába kézhez kapta az Akadémia kiértékelő levelét, melyben a bírálók elismeréssel nyilatkoztak a Don Procopióról. Az opera kéziratát sokáig elveszettnek hitték. Jóval a zeneszerző halála után, Auber iratai között találták meg, majd 1907-ben be is mutatták a monte-carlói operában.Mivel azonban a szabályzat szerint az envoi-nak egyházzenei műnek kellett lennie, Halévy arra kérte Bizet-t, hogy a Don Procopio sikere ellenére mihamarabb küldjön nekik egy, a szabályzatnak megfelelő kompozíciót. Végül Louis Delâtre versei alapján kezdett hozzá egy óda-szimfónia megírásához, melyek Luiz de Camoes portugál költő Os Lusiadas című eposzából ihletődtek. A darab a főszereplő Vasco da Gama nevét viseli.Itáliából 1860 júliusában indult haza Orvietón, Ravennán, Velencén és Nizzán keresztül.
Visszatérése után Bizet-t elsősorban édesanyja egészségi állapota foglalkoztatta. Halévy megkérte egy egyfelvonásos opera megírására, de Bizet visszautasította, mert az anyja egészsége miatti aggodalom mellett nem érezte magát képesnek komponálásra. 1861 elején Halévy kiértékelte a Vasco da Gamát. Az idős mester fényes jövőt jósolt tanítványának.Egy régi szokás szerint a Rómából hazatértek írhattak egy egyfelvonásos darabot az Opéra-Comique számára, és azt a színház rendszerint be is mutatta. Bizet élni kívánt ezzel a lehetőséggel. Elfogadta Michel Carré és Jules Barbier szövegkönyvét Az emír guzláját (La guzla de l’Emir). Az új opera komponálásához 1861 nyarán fogott hozzá, egy időben a Róma-szimfónia firenzei Scherzo-tételével. Saját munkáinak megírása mellett részt vett Gounod operájának, a Sába királynőjének a betanításában is.Szeptember 8-án, 45 éves korában elhunyt Bizet édesanyja. A zeneszerző teljesen összeroppant és képtelen volt munkára, emiatt az Akadémiától haladékot kapott az utolsó envoi bemutatására. Amikor visszatért az életkedve, befejezte a Scherzót, és a művet kiegészítette egy gyászindulóval is (ezt később bedolgozta a Gyöngyhalászokba is). Bizet harmadik akadémiai dolgozatát is dicsérettel fogadták. 1861-ben benyújtotta negyedik és egyben utolsó kötelező művét is az Akadémiának, egy nyitányt Osszián vadászata (La Chasse d’Ossian) címmel. Az emír guzláját az édesanyja halála miatti szétszórt idegállapotában valószínűleg elégette, számos egyéb befejezett vagy vázlatos művével együtt.
Rómából visszatérve Bizet remélte, hogy tanári állást kap majd a Conservatoire tanári karában, de ez a vágya sohasem teljesült. Operáknál is megpróbált elhelyezkedni, de sikertelenül. Sokan ismerték, sőt elismerték, de mivel nem voltak befolyásos ismerősei, élete végéig szabad művész maradt. Segített Berlioz új operájának, a Beatrix és Benedeknek a betanításában, ezért 1861 nyarán Baden-Badenbe utazott a premierre. A betanításért mindössze 200 frankot kapott. Visszatérve Párizsba kézhez kapta az Arthur Leroy és Henri Tiranon által írt szövegkönyvet, amit eredetileg Gounod-nak szántak, aki az operát meg is komponálta, azonban a Nagyopera túl gyengének találta és nem vette fel a repertoárjába. Miután Gounod végleg lemondott a IV. Ivánról, a szövegírók átadták Bizet-nek, aki neki is fogott a mű megzenésítésének.1862-ben elhunyt Halévy. Özvegye arra kérte Bizet-t, hogy férjének befejezetlen operáját, a Noét hozza tető alá. Halévy eredetileg egy belga tanítványára hagyta ezt a feladatot, de a család jobban bízott Bizet-ben. Ő el is fogadta a megbízatást, de időt kért: valójában csak hét év múlva fejezte be egykori tanárának művét.1863. január 11-én egy nyilvános hangverseny keretében bemutatták a Scherzót. A közönség fanyalogva fogadta, sőt néhányan ki is fütyülték és a mű modernsége miatt tiltakoztak. Ezzel szemben a sajtóban kedvező kritikák jelentek meg a hangversenyről. A művet Bizet életében többé nem adták elő.A IV. Iván komponálásával már előrehaladott állapotban volt, amikor a Théâtre Lirique igazgatója, Léon Carvalho felkérte egy új librettó megzenésítésére. A mű címe Gyöngyhalászok (Les Pêcheurs de Perles), a szöveget Michel Carré és Eugene Cormon jegyezték. A megbízatást 1862 áprilisában kapta meg, azzal a feltétellel, hogy augusztusig próbakész állapotba kell hoznia. A bemutatót szeptember 14-re tűzték ki, azonban a főszereplő betegsége miatt 30-ára halasztották. A művet mérsékelt siker kísérte, a kritika elsősorban az erősen érezhető Wagner-hatásokat bírálta, illetve Halévy operájának, A zsidónőnek halvány utánzataként említették. Az operát 18 alkalommal adták elő.A Gyöngyhalászok előadássorozata után Bizet négy éven át nem lépett a közönség elé új operával, de egyáltalán nem volt tétlen. Apjával közösen Le Vésinetben (Párizstól 12 mérföldnyire a Szajna partján) felépítettek egy nyaralót, amely ettől fogva a zeneszerző kedvenc tartózkodási helye lett. 1865 nyarán Edmond Galabert személyében magántanítványra lelt. Ő volt az, aki a zeneszerzővel folyatott levelezését kötetbe rendezte, illetve aki segítette Bizet-t a komponálásban. Noha a Théâtre Lirique számára készült a mű, mivel az operaház fizetésképtelen volt, Bizet a Nagyoperával kezdett tárgyalásokat. 1865 decemberében a Nagyopera elutasította a IV. Iván bemutatóját. Az ötfelvonásos operát sokáig elveszettnek hitték, és úgy tartották, hogy Bizet egy depressziós pillanatában megsemmisítette a kéziratokat. A műre 1933-ban bukkantak rá a Conservatoire könyvtárában.1865-ben Bizet két figyelemre méltó zongoraművet alkotott: A fantasztikus vadászat (La Chasse fantastique) valamint a Rajnai dalok (Chants du Rhin). Mindkettőt felvásárolta a Heugel zenekiadó, amely arra kérte a zeneszerzőt, hogy állítson össze egy ötkötetes sorozatot Éneklő zongorista (Le Pianiste chanteur) címmel, ami a legnépszerűbb operarészletek zongorára átírt változatát tartalmazta volna. 1866-ban egy másik kiadó, a Choudens kérte fel, hogy írja meg Gounod hat operakórusának zongoraletétjét. Hajszolt életmódja és átmeneti sikertelensége miatt ismét depresszióba esett, barátait azzal gyanúsította, hogy áskálódnak ellene. Visszavonult pihenni a Le Vásinet-i birtokára, ahol új tanítványt fogadott Paul Lacombe személyében. A vidéki tartózkodás jót tett idegrendszerének, nyomott hangulata lassan oldódott és ismét nekilátott a munkának. Mivel nem volt kéznél operalibrettója, elővette a Róma-szimfóniát, amit végre befejezett.
1866 júliusában Bizet nekilátott új operájának, A szép perthi lánynak (La Jolie Fille de Perth) a megírásához. A felkérés a Choudens kiadó közbenjárásával attól a Léon Carvalhótól érkezett, aki korábban pénzhiány miatt nem tudta kifizetni a IV. Ivánt. Carvalho 1866-ban tette meg az ajánlatát a zeneszerzőnek, de a mű bemutatását 1867-re tervezte. A szövegkönyvet Bizet barátai, Jules Adenis és J.H. Vernoy de Saint Georges írták Walter Scott, népszerű romantikus angol regényíró azonos című regénye alapján. Mivel bőven volt ideje az opera megírásához, 1866 őszén a Heugel kiadó felkérésére hat dalt komponált, amelyek még abban az évben megjelentek nyomtatásban. A kész operát 1866. december 29-én adta át Carvalhónak.Az 1867-es esztendő első felében azzal foglalta le magát, hogy énekeseket keresett a darab bemutatójára. Carvalhónak szüksége volt egy sikeres darabra, mivel a színházában, a Théâtre Lirique-ben rendre megbuktak a bemutatott darabok. Az opera színpadi főpróbáit novemberben kezdték meg, a bemutatóra december 26-án került sor. A bemutató félsiker volt. A kritikusok ugyan leírták, hogy az új műben nyoma sincs már a wagneri hatásoknak, viszont megjegyezték, hogy néhány kitűnő részletétől eltekintve, a darab jellegtelen, rutinos, hiányzik belőle a couler locale, amit a helyszín, a romantikus Skócia megkívánt volna. Az opera nem hozta meg Bizet számára a várt sikert, de ezúttal minden nagyobb megrázkódtatás nélkül túltette magát a csalódásán. Az 1868. április 14-én megtartott brüsszeli bemutató már hatalmas siker volt.Ugyancsak 1867-ben Bizet és barátja, Guiraud elhatározták, hogy indulnak a párizsi világkiállításra megírandó himnusz- és kantátapályázaton. A nagydíjat azonban Camille Saint-Saëns vitte el, Bizet legnagyobb felháborodására. A nyertes művet azonban nem mutatták be, helyette Rossini III. Napóleont dicsőítő műve került előadásra. Ebben az évben felkérték Bizet-t, hogy legyen a Revue nationale et étrangère című újság zenekritikusa. Írásait Gaston de Betzi álnéven publikálta. Mivel A szép perthi lány bemutatója folyamatosan csúszott, Émile Jonas, Léo Delibes és Legouix társaságában egy operettet írt a William Busnach (Halévy özvegyének unokatestvére) vezette Athénéé Színház számára. Ez volt a Marlborough háborúba megy (Marlborough s’en va-t-en guerre). Bizet az első felvonást komponálta, de az ő munkáját is Delibes hangszerelte, mivel időközben lekötötték operájának próbái.
1868 elején Bizet visszavonult La Vésinet-i birtokára. Júliusban ismét megbetegedett, megint előjöttek a torkát kínzó tályogok. Az egész nyarat betegen töltötte. Az év júniusában a Théâtre Italientől keresték meg egy szövegkönyvvel, hogy komponáljon zenét hozzá, de a Nagyopera is küldött két librettót, viszont egyik sem nyerte el a tetszését. Kezébe került viszont a világkiállítás alkalmából meghirdetett verseny díjnyertes librettója, két fiatal író, Louis Gallet és Edouard Blau munkája A thulei király serlege (La Coupe du Roi de Thulé). Nagy körültekintéssel látott munkához, vonzotta a cselekmény bonyolultsága és a benne rejlő természetfeletti elemek sora. Amikor munkájával már eléggé előrehaladt, megpróbálta eladni azt. Próbálkozott a Nagyoperánál és a Théâtre Italiennél is, de hiába. Mivel a Carvalho vezette Théâtre Lirique egy évvel korábban csődbe ment, más lehetősége nem volt Párizsban. Barátai megpróbálták rábeszélni, hogy induljon a szöveg megzenésítésére kiírt pályázaton, de Bizet úgy érezte, hogy kinőtt már a pályázatokból, és inkább félretette művét.Az év elején befejezte a Róma-szimfóniát. A végleges verziót 1868. február 28-án mutatták be a Napóleon Cirkuszban rendezett hangversenyén. A darabból a karmester kérésére kimaradt a Scherzo, amely korábban nem váltotta be a hozzá fűzött reményeket. Az előadás kifogástalan volt, a fogadtatás a közönség és a sajtó soraiban egyaránt kedvező volt. Ebben az évben írt még néhány zongoraművet.1869. május 31-én házasságot kötött Geneviève Halévyvel, egykori mesterének lányával. A mézesheteket egy Enghien melletti kis falucskában, Saint Gratien-ben töltötték Geneviève anyja fivérének, Hippolyte Rodrigues házában, aki nagy zenepártoló volt, és Bizet-vel hamarosan mély, megértésen alapuló barátságot kötött. Az ifjú házaspár Párizsban, a Montmartre-on, a Rue Douai 22. szám alatti házban rendezte be otthonát. Házasságkötése után Bizet hozzálátott, hogy befejezze apósa félbemaradt operáját, a Noét. Az operát az új igazgató, Pasdeloup, megpróbálta megszerezni a Théâtre Lirique számára, azonban a premier időpontjának többszörös halogatása miatt végül a németországi Karlsruhében mutatták be.1869 végén belefogott egy vígopera megírásába, Philippe Gille és ifj. Jaime szövegére, Clarissa Harlowe címmel. Néhány lapnyi vázlatnál azonban megtorpant. Ebben az évben írt még egy karművet Közeledik a halál (Le Mort s’avance) címmel.
1870 júniusában elhatározta, hogy négy hónapra Barbizonba utazik. Magával vitte Frédéric Mistral Calendal című eposzát, valamint egy Victorien Sardou-darabot, Grisélidis címmel. A barbizoni tartózkodást a francia–porosz háború szakította meg. Bizet a Nemzeti Gárda 6. zászlóaljának önkéntese lett, és részt vett a francia főváros védelmében, amikor a poroszok szeptember 19-én ostrom alá vették azt. A poroszok kivonulása után Párizsban a kommün került hatalomra, ezért 1871 márciusában a feleségével Le Vésinet-be menekült, majd anyósa meghívására Bordeaux-ba mentek. A Geneviève és anyja közötti rossz viszony miatt azonban mégis visszatértek párizsi otthonukba.A háború ideje alatt a színházak zárva voltak, a Théâtre Lirique az ostrom alatt leégett. Bizet 1871 végén megpályázta a Nagyopera énekmesteri állását, azonban sikertelenül, sőt az Auber halála miatt megüresedett igazgatói széket sem sikerült megszereznie a Conservatoire-ban. Ennek ellenére tovább folytatta a komponálást, és megírta a Gyermekjátékok (Jeux d’Enfants) cím alatt összegyűjtött tizenkét zongoradarabját.Az 1871-es esztendő másik remekműve a Dzsamilé (Djamileh) című egyfelvonásos opera, melynek megírására az Opéra Comique igazgatói, Adolph de Leuven és Camille du Locle kérték fel. A darab szövegkönyvét Alfred de Musset Namouna című költeménye alapján Louis Gallet írta. A darab próbái 1872 március elején kezdődtek el, de a szereplők összeválogatása miatt a premier május 22-ére halasztódott. Az előadás telt házat vonzott. Bizet nem sok jót várt az előadástól, és bajsejtelmei valóra is váltak. A darab sikertelenségéhez nagymértékben a címszereplő hibái járultak hozzá. Tíz előadás után levették műsorról, és Franciaországban legközelebb csak 1938-ban mutatták be, a zeneszerző születésének századik évfordulóján. A darabot több európai városban is műsorra tűzték, de sehol sem vert gyökeret.Bizet régi barátja és odaadó híve, Carvalho, a Théâtre Lirique élén elszenvedett csődje után új vállalkozásba kezdett, és bérbe vette a Vaudeville színházat; mivel az újítások és kísérletezések nagy híve volt, úgy döntött, hogy feléleszti a nagy múltú zenés színművet, a francia melodrámát. Bizet-t kérte meg, hogy komponáljon zenét Alphonse Daudet Az arles-i lány (L’Arlésienne) című darabjához. Carvalho a hangszerelés tekintetében nagyon megkötötte a zeneszerző kezét, mivel a színház árkában mindössze negyven zenésznek volt hely. A darabot Bizet 1872 őszén szállította le, a bemutató október 1-jén zajlott le. A mű nem aratott sikert, viszont a kritikusok kiemelték Bizet zenéjét, és üdvözölték a melodráma felélesztésére tett lépéseket.Időközben, 1872. június 10-én a Bizet-házaspárnak fia született: Jacques, akiből később mérsékelt elismertségű író lett.
Még Az arles-i lány munkálatai közepette egy új felkérést kapott az Opéra Comique-tól, a Carment. Az új darab szövegkönyve Prosper Mérimée, neves francia író hasonló című kisregénye alapján készült. A szövegkönyvet Henri Meilhac és Ludovic Halévy írták, akik több sikeres darabot írtak már Offenbachnak és Massenetnek egyaránt. Bizet 1872 őszétől 1874 tavaszáig komponálta a zenéjét, a kézírásos partitúra körülbelül 1200 oldalból állt. Időközben a kezébe került egy elbeszélés a híres spanyol hős, El Cid életéről, és elhatározta, hogy a IV. Ivánhoz hasonló nagyoperát komponál a témára. Don Rodrigue lett volna az opera címe, és bár hónapokig töprengett rajta, mindössze vázlatokat sikerült komponálnia.A Carmen bemutatója előtt az Opéra Comique igazgatósága visszakozott, kifogásolva az opera cselekményét, a nyíltszíni gyilkosságot, valamint az alsóbb néposztályhoz tartozó szereplőket. A szövegkönyv íróinak segítségével Bizet-nek sikerült azonban elfogadtatnia a művet. A szereplők kiválasztásával is gondok voltak, hiszen a Carmen szerepére felkért Marie Célestine Galli-Marié nagyon magas tiszteletdíjat követelt. Végül sikerült kiegyezniük 250–300 frankban, ami kiemelkedően magas bérnek számított a párizsi színházakban. Ezzel szemben az énekesnő az elkövetkező években már 1000 frankot meghaladó tiszteletdíjért énekelte a cigánylány szerepét külföldi színházakban.Míg a Carmen partitúráján dolgozott, felkereste őt régi barátja, Pasdeloup, aki felkérte egy nyitány megírására. Bizet saját háborús élményeit feldolgozva megkomponálta a Haza-nyitányt, amit 1874. február 15-én mutattak be.A Carmen bemutatója többszöri halasztás után 1875. március 3-án zajlott le. A nézőtér zsúfolásig megtelt, számos zeneszerző barát is megjelent: Gounod, Delibes, Offenbach, Massenet. Az első felvonás hatalmas sikert aratott, különösképpen a Cigaretta-kórus valamint a Habanera. A második felvonást is tapsvihar kísérte, különösen a Torreádor-dalt valamint a Csempész-kvintettet. A harmadik felvonásból mindössze Micaela áriáját tapsolták meg. Az utolsó felvonás után francia szokás szerint bemondták a szerző nevét, ezt egyes jelentések szerint gyér taps fogadta, mások füttykoncertről számoltak be. A kritika változóan reagált a műre, hol kiemelték a korszakalkotó, új elemeit, hol pedig túlterheltségéről, énekelhetetlen számairól cikkeztek a szaklapok. A Carmen ötödik előadása után a közönség érdeklődése annyira megnőtt, hogy legtöbbször telt házzal játszották. A szerzőt a darab sikertelensége által okozott depressziójából Franz von Jaunernek, a bécsi operaház igazgatójának levele zökkentette ki, aki jelezte, hogy a darab bemutatóját az osztrák fővárosban 1875. október 23-ra tervezi.
Utolsó hónapjaiban Bizet egészsége rohamosan romlott. Kínozták a torkában megjelenő tályogok, sőt ízületi és szívbántalmakra is panaszkodott. Május végén úgy döntött, hogy Bougivalba utazik pihenni, útközben azonban megfázott. Június 1-jéről 2-ára virradóan heves szívroham gyötörte, de az orvosok úgy értékelték, hogy állapota nem ad okot különösebb aggodalomra. Nem sokkal az orvosok távozása után Bizet belázasodott. Noha időközben javult a kedélyállapota, június 3-án este ismét szívrohama volt, és még az orvos megérkezése előtt elvesztette eszméletét. 1875. június 3-án, valamivel éjfél után halt meg reumás szívrohamban. 36 évet és 8 hónapot élt. A gyászszertartást június 5-én a párizsi La Trinité templomban tartották. A Père-Lachaise temető felé tartó gyászmenet Chopin gyászindulójának akkordjaira indult el. A temetésen a megrázkódtatástól megbetegedett felesége nem vett részt. Több mint négyezer ember kísérte utolsó útjára.A sors fintora, hogy négy hónappal halála után, a bécsi előadás – amelyhez Bizet korábbi római tanulótársa, Ernest Guiraud írt balettet és recitativókat – elindította a Carment a világhír felé vezető úton, és Bizet-t a leghíresebb operaszerzők soraiba emelte.
Bizet-t szenvedélyes kapcsolat fűzte a zongorához, és kortársai (Liszt Ferenc, Hector Berlioz stb.) szerint kora egyik legjelentősebb virtuóza lehetett volna, ha félelme nem tartotta volna vissza a hangversenyezéstől. Zongoraműveinek nagy részét pénzszerzési célból írta, és kizárólag csak baráti körében adta őket elő. Legelső zongoradarabjain, amelyeket még fiatalkorában írt (keringők, prelűdök, románcok) a kor divatjának hódolnak: Robert Schumannt, Frédéric Chopint, Liszt Ferencet, Sigismond Thalberget utánozzák. Az első műve, melynek keletkezési ideje ismert, az Esz-dúr Grande Valse de Concert és az F-dúr nocturne, az 1854-es esztendőből. A keringő Carl Maria von Weber műveire emlékeztet, a noktürn pedig Chopinéra. Első jelentős, önálló stíluselemeket felmutató zongoraműve A fantasztikus vadászat (La Chasse Fantastique), amelyben már felbukkan a későbbi műveire jellemző kromatika, és a merész modulációsorok, harmóniafüzérek. Alkotói pályájának első időszakát az Olaszországban megismert zene határozta meg és csak A szép perthi lány megkomponálása után szakított végleg az olasz melodikával. Charles Gounod rendkívüli hatással volt rá, és ettől csak életének utolsó szakaszában sikerült némileg szabadulnia (még a Carmenben is vannak gounod-i emlékek). Bizet legérettebb hangszeres műve, a Gyermekjátékok (Jeux d’enfants) szvit zongorára, négy kézre, tizenkét tételben. Ebben apró jeleneteket örökített meg a gyermekek mindennapi életéből. E vidám művet 1871-ben komponálta, a poroszok elleni háború és kommün évében, azaz a történelem egyik nehéz pillanatában. Zongoraművei mellett rengeteg dalt is komponált megrendelésre, összesen negyvenkettőt. Értékük, minőségük rendkívül egyenetlen. Sok dala nem több színvonalas szalonzenénél, de többségük tartalmas, érdekes. Vegyes vokális művei közül kiemelkedő alkotások a Clovis et Clotilde című kantáta, mellyel elnyerte a Római Nagydíjat, valamint a Vasco da Gama című óda magánénekre, vegyeskarra és szimfonikus zenekarra.Életében három stíluskorszak különíthető el: a tanulóévek (1849–1859), az útkeresés évei (1860–1870) és a mesterré válás évei (1871–1875). Első korszakában Wolfgang Amadeus Mozart, Gioachino Rossini hatása érződik művein, de jelentős befolyással voltak rá Carl Maria von Weber, Charles Gounod, Mendelssohn és Robert Schumann. A következő időszakban Ludwig van Beethoven, Giacomo Meyerbeer és Hector Berlioz műveit csodálta.Első érett operája a Gyöngyhalászok volt. Ennek zenei technikája mozaikszerű, szerkesztése szimfonikus, zenei jellemábrázolása a stilizálás fele hajlik. Már itt feltűnik az egzotikus színeket kedvelő lokálkolorit-festő tehetsége. A sok tekintetben konzervatív C-dúr szimfóniával szemben (a nagy zenei formák nem voltak Bizet erősségei), a Kis szvit és Az arles-i lány mintegy átmenetet képez a német késő romantika és a francia kora-impresszionizmus között. Fő műve, a Carmen úgymond elődök nélküli remekmű. Ebben az operájában az egzotikus zenei hatásokat a 19. század második felében virágzó francia naturalista színpadtechnikai és drámai irányvonalakkal társította.Hatásuk alól alkotói korszakának végén szabadulni próbált ugyan, de stílusában továbbra is érződtek az olasz, francia és német jellegzetességek. A verizmus megelőlegezője volt, ami azonban francia követőinek kezén elfakult, és inkább a századforduló olasz komponistái tanultak tőle.
La Coupe du Roi de Thulé (1868), opera, szövegkönyvét írta Louis Gallet és Edouard Blau
Don Rodrigue (1873), opera, szövegkönyvét írta Louis Gallet és Edouard BlauOperettek
Marlborough háborúba megy (Marlborough s’en va-t-en guerre) (1867), szövegkönyvét írta Paul Siraudin és William Busnach (csak az első felvonás volt Bizet műve, a kézirat elveszett)
Sol-si-ré-pif-pan (1872), szövegkönyvét írta William Busnach, kézirata elveszettSzínpadi kísérőzene
Az arles-i lány (L’Arlésienne) (1872), Alphonse Daudet színművének kísérőzenéjeVegyes vokális zene
Vasco de Gama (1859-60), óda-szimfónia (szimfonikus óda). Szöveg: Louis Delátre.
Le Golfé de Bahia (1865), szoprán vagy tenor hangra, énekkarra és zongorára. Szöveg: Lamartine. Felhasználva a IV. Iván. partitúrájában.
Six Chants des Pyrénées (1867), dalciklus zongorakísérettel. Az énekszólamhoz utólag Jules Ruelle írt francia szöveget.
L’Ange et Tobie (1855-1857), kantáta. Szöveg: Léon Halévy. Befejezetlen kézirat.
David (1856), kantáta. Szöveg: Gaston d'Albano. Az 1856. Római nagydíj második díjának nyertese.
La Mort s'avance (?), énekkari parafrázis Chopin Op. 10,1. sz. és Op. 25,12. sz. etűdjei alapján. Szöveg: Pellegrin abbé.
Mariage de Prométhée (1867), kantáta a Világkiállítás pályázatára. Szöveg: ifj. Romain Cornut. Elveszett.
Kiadott művek:Petité Marguerite, 1854. Szöveg: Olivier Rolland. Új kiadása En Avril címmel, Armand Silvestre szövegével 1888-ban jelent meg.
La Rose et Vabeille, 1854. Szöveg: Olivier Rolland. Új kiadása Réve d'Amour címmel, Armand Silvestre szövegével 1888-ban jelent meg.
La Siréne, 1868. Catulle Mendés. Töredék a La Coupe du Roi de Thulé c. operából.
Sur la Gréve, ?. Szöveg: ?. Megjelent a L’Age d'Or sorozatban.Kiadatlan művek:L’âme humaine est pareille au doux ciel. Igen korai mű. Szöveg: Lamartine.
Chants du Rhin, six lieder sans paroles pour piano d'aprés des stances de Joseph Méry. 1. L'Aurore. 2. Le Départ. 3. Les Reves. 4. La Bohémienne. 5. Les Confidences. 6. Le Retour.
Jeux d'enfants, 12 darab zongorára, négy kézre: 1. L'Escarpolette, Rêverie. 2. La Toupie, impromptu. 3. La Poupée, berceuse. 4. Les Chevaux de Bois, scherzo. 5. Le Volant, fantaisie. 6. Trompette et Tambour marche. 7. Les Bulles de Savon, ron-dino. 8. Les Quatre Coins, esquisse. 9. Colin-Maillard, nocturne. 10. Saute-Mouton, caprice. 11. Petit mari, petite femme, duo. 12. Le Bal, galop.Kiadatlan művek:Quatre Préludes (C-dúr, a-moll, G-dúr, e-moll). ?. Igen korai művek.
Négyszólamú fúga, felirata: „Concours de Fugue, le dimanche 9 Juillet 1854 à onze heures 1/2 du soir". .
Scherzo és Marche funébre (f-moll), 1860–61. A Scherzo a Róma-szvitben jelent meg.
Petité Suite, 1871. A Jeux d'enfants öt darabjának meghangszerelt változata: La Toupie, La Poupée, Trompette et Tambour, Petit Mari, Petité Femme.
Gál György Sándor: Új operakalauz, Zeneműkiadó, Budapest, 1978 ISBN 963-330-240-4
Németh Amadé: Georges Bizet élete és művei. Zeneműkiadó, Budapest, 1976, ISBN 963-330-097-5
Szabolcsi Bence – Tóth Aladár: Zenei lexikon I. (A–F). Főszerk. Bartha Dénes. Átd. kiadás. Budapest: Zeneműkiadó. 1965.
Winkler Gábor: Barangolás az operák világában, Tudomány Kiadó, Budapest, 2005, ISBN 963-8194-41-3

Jean Léopold Nicolas Frédéric Cuvier, aki korán elhunyt bátyja után nevét, a Georges-ot felvéve a Georges Léopold Chrétien Frédéric Dagobert Cuvier-re változtatta, de röviden Georges Cuvier néven ismert (Montbéliard, 1769. augusztus 23. – Párizs, 1832. május 13.) francia zoológus, geológus, az összehasonlító anatómia megalapítója, az őslénytan úttörője és korának egyik legnagyobb természettudósa. Pierre-Paul Royer-Collard az intelligencia Napóleonjának nevezte, míg Franciaországban sokan kora Arisztotelészeként üdvözölték. Zoológiai szakmunkákban nevének rövidítése: „Cuvier”.
A 19. század első felében vezető alakja volt azoknak a természettudományi kutatásoknak, melyek az élő állatokat és a fosszíliákat, más nevén az ősmaradványokat kutatta. Képes volt arra, hogy néhány darab csontból rekonstruáljon egy teljes élőlényt, amiből aztán még következtetéseket is levont az állat életmódját illetően. Ehhez nagy segítséget jelentett, hogy felismerte a részek viszonossági elvét, a korrelációs törvényt, mely szerint az állat egy adott része a test valamennyi többi részét is meghatározhatja.
Cuvier munkássága alapozta meg a gerincesek őslénytanát, kibővítette Linné rendszerét a törzzsel, amit mind az élő, mind a fosszilis fajok besorolásánál alkalmazott. Arról is ismert, hogy a fajok kihalásáról szóló tudományos ismereteket is ő alapozta meg, ami előtte még nem volt elfogadott nézet. Cuvier a földtörténetet elemző munkáiban azt feltételezte, hogy katasztrófák következtében, például egy nagyobb vízözön után az egyik helyen kipusztult élővilágot „újrateremtett fajok” pótolhatják. Ezeknek a nézeteinek az eredményeként a kora 19. századi katasztrofizmus meghatározó támogatójává vált. A Párizsi-medence geológiai rétegeinek vizsgálatakor Alexandre Brongniart-ral közösen rakták le a biosztratigráfia alapjait.
Egyéb nagyszerű eredményei mellett Cuvier állapította meg, hogy az addig a megtalálásának helyéről ohiói állatnak nevezett, az Amerikai Egyesült Államokban talált elefántszerű csont valójában egy kihalt mamut maradványa, és a Paraguayban kiásott nagy emlős csontváz az óriáslajhár-félékhez tartozó Megatherium.
Ő nevezte el (bár nem ismerték el hivatalosan) a vízben élő hüllőt, a moszaszauruszt és a pteroszauruszok rendjének egyik nemét, a Pterodactylust. Az elsők között állapította meg, hogy a prehisztorikus korban nem az emlősök, hanem inkább a hüllők voltak a domináns fajok. Arról is nevezetes, hogy ellenezte Jean-Baptiste Lamarck és Étienne Geoffroy Saint-Hilaire evolúciós elméleteit. Mivel nem talált bizonyítékot az evolúcióra, azt gondolta, hogy az állatfajok állandóak maradnak és nem változnak meg földi életük során. A kövületek és a létező élőlények közötti különbségeket a katasztrófaelmélettel magyarázta. Azt állította, hogy a kihalt állatokat és növényeket több lokális katasztrófa pusztította el, míg az élő fajok a pusztulás után újonnan fejlődtek ki.
Legismertebb és egyben egyik legjelentősebb műve a 15 kötetes Le Règne Animal (Az állatok birodalma, 1817). Természettudományi munkásságát már életében is elismerték, 1819-ben főnemesi címet, Franciaország pairje (Pairie de France) adományoztak neki. Ettől fogva Cuvier bárónak nevezték. Cuvier-t 1818-ban a Francia Természettudományi Akadémia negyven halhatatlanja közé választotta, és az Eiffel-tornyon megörökített nevek listáján szereplő 72 tudós között a nyolcadik helyen szerepel a felsorolásban. Munkásságát többen folytatták, talán a legnevezetesebb követői a svájci születésű amerikai Louis Agassiz és az angol Richard Owen.
Cuvier a ma Franciaországhoz tartozó Doubs megyében, a svájci határhoz közeli Montbéliard-ban született. A város neve akkoriban a német Mömpelgard volt, ahol hugenotta ősei a reformáció óta éltek. Apja Jean George Cuvier hadnagyként szolgált a Svájci Gárdában, és a város megbecsült polgára, anyja pedig Anne Clémence Chatel volt. Öccse Frédéric Cuvier is neves zoológus. A család nem volt tehetős, az apa szerény nyugdíja biztosította megélhetésüket. Akkoriban a város a Württembergi Hercegséghez tartozott, melyet aztán 1793. október 10-én csatoltak Franciaországhoz. Anyja sokkal fiatalabb volt apjánál, és Cuvier gyermekkori nevelésében oroszlánrészt vállalt. Tehetségének és az otthoni törődésnek köszönhetően az iskolában könnyedén múlta felül társait. A gimnáziumi évei során a latin és a görög nyelv tanulásában voltak nehézségei, de a matematika, a történelem és a földrajz tantárgyakból osztályelső volt. Az emberiség története volt az, melyet először, fáradságot nem ismerve megtanult. Az uralkodók és a fejedelmek hosszú listáit és a legszárazabb kronológiai adatokat úgy az eszébe véste, hogy soha többé nem felejtette el.
Nem sokkal később, miután gimnazista lett, talán úgy tízéves korában vette kézbe először Conrad Gessner művét, a Historiae animaliumot, amely felkeltette érdeklődését a természetrajz iránt. Ezután kezdett olvasni és kölcsönözni hasonló műveket, így például Buffon Histoire Naturelle-jét is. Mindezeket a könyveket újra meg újra elolvasta, és ezzel olyan tudásra tett szert, hogy tizenkét éves korára már a négylábúak és a madarak kiváló ismerőjévé vált.
Négy évig járt gimnáziumba és további négy évet tanult Stuttgartban, a Károly Akadémián, ahol messze kitűnt az évfolyamából. Taníttatását Károly Jenő württembergi herceg ingyenesen biztosította. Bár érkezésekor még nem tudott németül, de kilenc hónap tanulás után már iskolai elismerést kapott a nyelvtudásáért. Az akadémián a kamarai tudományok szakon folytatott tanulmányokat, amit azért választott, mert itt képezték a gazdatiszteket és erdészeket, és ez volt az a szakirány, melyen a legtöbbet megtudhatott kedvenc szakterületéről, a természettudományról.
További felsőbb szintű tanulmányaihoz viszont nem volt elég pénze, ezért 1788-ban állást vállalt Normandiában, a Fiquainville kastélyban, ahol Comte d’Héricy, protestáns előkelőség fiának lett a tanítója. Az 1790-es években kezdett foglalkozni az ősmaradványok és a létező élőlények közötti különbségek összehasonlításával. Rendszeresen részt vett a közeli városban, Valmontban rendezett mezőgazdasági kérdéseket megvitató összejöveteleken. Itt ismerkedett meg Henri Alexandre Tessier (1741–1837) francia orvossal, aki akkor már országszerte jól ismert mezőgazdász volt, de Párizsból a forradalmi terror elől menekülnie kellett, és álnéven éppen Normandiában tartózkodott. Cuvier, amikor hallotta mezőgazdasági ügyekben nyilatkozni, akkor felismerte és megnevezte, hogy ő a szerzője olyan mezőgazdasági cikkeknek, amelyek az Encyclopédie Méthodiqueban találhatók. Tessier döbbenten csak azt válaszolta: „Oly mértékben vagyok ismert, hogy valószínűleg már el is vesztem”. Cuvier erre azt válaszolta: „Elveszett? Nem, ezentúl Önnek még több védelem jár”.
Meghitt barátság alakult ki köztük, és Tessier abbé később Cuvier-t bemutatta kollégáinak Párizsban. Azt írta róla barátjának, Antoine-Augustin Parmentier-nek, hogy „Normandia trágyadombján találtam egy igazi gyöngyszemet.” Barátságuknak volt köszönhető, hogy Cuvier a kor neves természettudósaival, például Geoffroy-val, Lacépède-del, Lamarckkal került levelező viszonyba, és meghívták Párizsba is. 26 éves korában, 1795 tavaszán érkezett a fővárosba, és Jean-Claude Mertrud (1728–1802) asszisztense lett. Őt éppen akkor nevezték ki a Királyi Füvészkert (Jardin du Roi) helyébe lépő Füvészkert (Jardin des Plantes) vezető beosztású összehasonlító anatómusának.
A Institut de France is ezekben az években alakult, és Cuvier a Francia Természettudományi Akadémia (Académie des Sciences) titkára lett. 1796-ban az École centrale du Panthéonban kezdett előadásokat tartani, és áprilisban az intézet megnyitó ünnepségén felolvasta első paleontológiai tanulmányát, amit később, 1800-ban a Mémoires sur les espèces d'éléphants vivants et fossiles (Tanulmány az élő és kihalt elefánt fajokról) címen adtak ki. Ebben a tanulmányában elemezte az indiai és az afrikai elefánt csontvázát és egy mamut fosszíliát, melyet akkoriban „ohiói állat” néven ismertek. Cuvier elemzése először azt mondta ki, hogy az indiai és az afrikai elefánt külön faj. A mamutokról megállapította, hogy egyik fajhoz sem tartoznak, azok már régen kihaltak, de azt is bebizonyította, hogy a jégkorszak óriás ormányosa közelebb állt az indiai, mint az afrikai elefántokhoz. Ezt a vizsgálatát sokkal később a szerodiagnosztikai módszerrel elvégzett vérvizsgálatok is megerősítették. Továbbá azt is kijelentette, hogy az ohiói állat egy, az elefántoktól és a mamutoktól is teljesen külön álló, már szintén kihalt fajhoz tartozik. 1806-ban egy másik tanulmányban visszatért az ohiói állathoz és elnevezte masztodonnak.Másik, 1796-ban írt jelentős tanulmányában egy Paraguayban talált nagyméretű emlős csontvázról értekezett, melyet ő nevezett el Megatheriumnak. Itt arra a következtetésre jutott, hogy ez is egy már kihalt állatfaj képviselője, amelynek koponyáját összehasonlította a létező fajokéval, és megállapította, hogy az óriáslajhár-félékhez tartozó, de a fán lakó létező fajokkal szemben egy talajlakó lajhárról van szó. Ez a két 1796-os tanulmánya mérföldkő lett a paleontológia történetében, és az összehasonlító anatómia fejlődését is megalapozta. Ezek a tanulmányok továbbá nagyban növelték Cuvier személyes hírnevét is, de tudományos értékű jelentőségük az volt, hogy véget vetettek azoknak a korábbi hosszan tartó vitáknak, amelyek a kihalást kérdőjelezték meg.Többnyire egyedül dolgozott, műveinek közreadásában azonban volt esetenként segítsége is. Behatóan foglalkozott a halakkal, de ezt a szakterületet barátjával Achille Valenciennes-nel közösen tanulmányozta. Öccse, Frédéric is segítségére volt, hiszen fő művének utolsó kiadását ő rendezte sajtó alá, aki egyébként írt önállóan egy könyvet is az emlősök fogazatáról. 1799-ben a neves természetrajzi professzor, Louis-Jean-Marie Daubenton örökébe léphetett a párizsi Francia Kollégiumban (Collège de France). 1802-ben kapta meg a címzetes professzor titulust a Füvészkerttől, és még ebben az évben az intézet közoktatási főfelügyelőnek nevezte ki. Ebben a minőségében járt Dél-Franciaországban is. 1803-ban állandó titkárnak választották a Tudományos Akadémia Fizikai Tudományok Osztályára, és így korábbi megbízatásait kénytelen volt feladni és végleg visszatért Párizsba. 1806-ban a Royal Society felvette külsős tagjának, és 1812-ben a Svéd Királyi Tudományos Akadémia is ugyanígy tett. Minden erejét a tudománynak szentelte, de különösen három szakterületre ásta be magát. Belefogott a puhatestűek (Mollusca) osztályozásába és besorolásába, a halak (Pisces) összehasonlító anatómiai vizsgálatába és szisztematikus rendezésébe, valamint a fosszilis emlősökhöz és a hüllőkhöz hasonló létező állatok oszteológiai (csonttan) vizsgálatába.Cuvier 1812-ben azt jelentette ki, hogy nem valószínű, hogy további nagytestű állat felfedezetlen maradhatott. Erre mondta jóval később a belga-francia természettudós Bernard Heuvelmans, hogy ez nagyon elhamarkodott kijelentés volt. Halála után tíz évvel, 1842-ben a dinoszauruszokat (Dinosauria) pont az ő követője, Sir Richard Owen (az angol Cuvier) nevezte el.Élete során, Napóleon uralkodása idején birodalmi tanácsosként szolgált, a Bourbon restauráció idején a Közoktatásügyi Tanács elnöke, egyetemi kancellár, a Francia Becsületrend főtisztje, a főnemesi cím birtokosa (Pairie de France), volt belügyminiszter, két ízben közoktatásügyi miniszter. 1827-től a protestáns ügyek minisztere, I. Lajos Fülöp uralkodásakor az Államtanács elnöke, és mindezen fontos teendők becsületes elvégzése mellett azt kell mondani, hogy ezeket a természettudományi munkásságával nem is lehet egy lapon sem említeni, hiszen olyan nagy hozzájárulást tett a természettudomány fejlődéséért.Cuvier születésétől, taníttatásából és meggyőződéséből eredően is hithű evangélikus volt, és az is maradt egész életében. Rendszeresen részt vett egyháza szertartásain, ennek ellenére a hitét magánügyként tudta kezelni olyan esetekben, amikor állami hivatásából adódóan ő felügyelte a protestáns felekezeti kisebbségek kormányzati oktatási programjait. A párizsi Bibliatársulat 1818-as alakításakor annak létrejöttében aktívan részt vett, és később ő lett a társulat elnökhelyettese. 1822-től 1832-ben bekövetkezett haláláig a Francia Egyetem teológiai kar protestáns fakultásának a nagymestere volt.
Cuvier 1804. február 2-án kötött házasságot Anne Marie Sophie Loquet du Trazail-jal (1768–1849), aki özvegyasszony volt, mivel férje, Duvaucel tábornok a forradalmi terror áldozatául esett. Amilyen szerencsés volt a tudományos és politikai életben, ez nem mondható el a magánéletéről. A házasságból négy gyermeke született, és további négy gyermeket adoptált, de egy örökbefogadott gyermeke kivételével mind fiatalon, még Cuvier életében meghaltak. Legnagyobb csapást Clementine nevű lányának elvesztése jelentette, aki megérte a felnőttkort, és 1827-ben, pont házasságkötése előtt hunyt el tuberkulózisban. Halála után két nappal Cuvier visszatért dolgozni, és belügyminiszterként egy bizottságban volt elnök, amikor eltakarta az arcát és zokogni kezdett. A jelenlévőktől elnézést kért és ezt mondta: „Bocsánat uraim. Apa voltam, de elvesztettem mindent.” Ő maga Párizsban halt meg öt évvel később, 1832. május 13-án, amikor a városban kolerajárvány pusztított, őt szélütés érte, és abba halt bele. George Cuviert Párizsban, a Père-Lachaise temetőben helyezték örök nyugalomra.
Cuvier azt hangsúlyozta, hogy széles körű kutatásai alapján a kövületek azt mutatják, hogy egy fosszilis forma fokozatosan nem alakul át egy attól eltérő formába. Az állatok anatómiájának és fiziológiájának megértéséhez az általa követett értelmezés nem volt összeegyeztethető az evolúciós elképzelésekkel. A Kaliforniai Egyetem Őslénytani Múzeuma szerint „Cuvier nem hitt a szerves fejlődésben, szerinte bármilyen változás egy szervezetben azt valószínűsíti, hogy képtelen lesz majd a túlélésre”.
Tanulmányozta a mumifikált macskákat és íbiszeket, amelyeket Geoffroy, Napóleon egyiptomi hadjárata során szerzett meg és vitt Párizsba. Cuvier vizsgálatai azt mutatták, hogy ezek az állatok semmiben sem különböztek élő társaiktól, és ezt az eredményt arra használta fel, hogy alátámassza azt az állítását, mely szerint az élet formái nem fejlődés útján alakultak ki.” Azt figyelte meg ugyanis, hogy az ezer évvel korábban mumifikált állatok és a létező fajtársaik között nincs kimutatható eltérés.
Cuvier azt írta erről: „Bizonyosan, nem lehet felfedezni semmi nagyobb különbséget ezek a lények és azok az állatok között, melyeket megnéztünk ugyanúgy, mint a múmiák és a jelenkor emberei között sem”. Lamarck elutasította ezt a következtetést azzal érvelve, hogy az evolúció folyamata lassabb annál, hogy pár ezer év távlatából vizsgálni lehessen. Cuvier azonban bírálta azt, ahogy Lamarck és más természettudósok minden nehézség nélkül több százezer évet egy tollvonással kezeltek csak azért, hogy fenntarthassák az evolúciós elméletet. Ehelyett ő azzal érvelt, hogy az ember igenis meg tudja ítélni, mi fog történni hosszú távon, hiszen az csak a rövidebb időszakok összegzése.
Kritizálta kortársai, Lamarck és Geoffroy Saint-Hilaire azon evolúciós elméleteit, melyek az egyedek egyik formából a másikba történő fokozatos átalakulásról szóltak. Újra és újra hangoztatta, hogy az ő tapasztalata alapján a megkövesedett formák azt mutatják, hogy azok nem alakulnak át egy eltérő másik formába. Azt állította, hogy az ősmaradványok alapján a tipikus forma váratlanul jelenik meg, és egészen a kihalásáig változatlan marad. Cuvier a paleontológiai jelenségeket (a „punctuated equilibrium” elmélet egy évszázaddal később került előtérbe) megpróbálta úgy magyarázni, hogy az összhangban legyen a Biblia állításaival és a különböző korszakok nagy katasztrófáival, amelyek közül az utolsó megtalálható a Genezis leírásában.
Kételkedett Lamarck és Geoffroy Saint-Hilaire fokozatos változásról szóló elméleteiben. Ráadásul Cuvier állásfoglalása, a részek korrelációjának az elvéről nagy kétséget okozott az evolúciót támogatók között, hiszen azt állította, hogy ha bármely mechanizmus egy részét izoláltan megváltoztatjuk (ez volt Lamarck nézete), akkor ez változást fog okozni az összes többi résznek is. Ez az állatok esetében azt jelenti, hogy magát a túlélésüket is veszélyeztetheti. Ez a bírálat Cuvier Éloge de M. de Lamarck művében jelent meg. Cuvier befolyásának is betudható, hogy a kor legtöbb vezető tudósa meggyőződéssel hitt a fajok változatlanságában.Cuvier Lamarck evolúciós elméletéről így vélekedett: „Két önhatalmú feltevésen alapszik: az egyik, hogy az ondófolyadék az, ami létrehozza az embriót, a másik, hogy az erőfeszítés és a vágyakozás létrehozhat szervet. Az ily alapokon nyugvó rendszer csak egy költő képzeletét tudja szórakoztatni. A metafizikus következtethet a rendszer teljesen új sorozatára, de az nem, aki a vizsgálatát úgy végzi, hogy egy kezet, egy belső szervet vagy csak egy tollat boncolgat.”
Cuvier azon állítását, hogy a geológiai leletek alapján az új kövületi formák váratlanul tűnnek elő, azt a későbbi gondolkodók felhasználták a kreacionizmus alátámasztására. A váratlanság igazolására az isteni teremtés adhatott magyarázatot. Jóllehet Cuvier felfedezése más módon is értelmezhető, hiszen különböző geológiai rétegek vizsgálatát végezte el. Mindenesetre a fejlődés igazolásának hiánya összhangban volt a fajok szent megváltoztathatatlanságával, de Cuvier kihaláshoz kapcsolódó nézetei már nem feltétlenül.
Több író igazságtalanul vádolta, mert makacsul tartotta magát ahhoz a nézethez, hogy fosszilis embert nem fognak találni. Az angolul megjelent Essay on the Theory of the Earth művében azt írta: „nem találtak még emberi csontokat az ősmaradványok között”, és ezt bővebben is megmagyarázta: „Amikor én azt állítom, hogy emberi csontokat ez idáig nem találtak fosszíliákban, akkor értsék meg azt, hogy őskori leletekről és kövületekről beszélek.”
A megkövesedett csontok, amelyeknek volt elég idejük ásvánnyá majd kőzetté alakulni, azok általában sokkal idősebbek, mint az átlagos csontok. Cuvier jó ideig csak olyan emberi maradványokról tudott, amelyek viszonylag fiatalok voltak, még nem kövesedtek meg, és a földfelszín felső rétegeiből kerültek elő. Azonban nem kezelte ezt az állítást dogmaként. Cuvier-nek tulajdonítják azokat az állítólagos kijelentést, hogy: „L'homme fossile n'exist pas” („ősember pedig nem létezik” vagy másképp „ásatag ember pedig nincs”). Azt azonban el kell ehhez mondani, hogy Cuvier munkássága és hallatlan tekintélye tényleg alapjaiban akasztotta meg az ősemberkutatást, de azt is hozzá kell tenni, hogy ezt a tételt így, ebben a formában ő nem tanította. Amikor például új bizonyítékok kerültek napvilágra, akkor egy a korábbi tanulmányait kiegészítő későbbi kiadásban beszámolt egy csontvázról, amely a fosszilis emberi kövületre volt példa.
Az viszont tény, hogy az evolúció esetében az ő bírálatainak keménysége és félelmetes hírneve elvette a kedvét a természettudósoknak attól, hogy a fajok fejlődésének fokozatosságára gondoljanak egészen addig, amíg Charles Darwin két évtizeddel halála után publikálta a földi élet sokszínűségét alátámasztó A fajok eredete című művét.
1796-ban, amikor bemutatta tanulmányát az élő és kihalt elefánt fajokról, a tudomány akkori állása szerint nem hitték el azt, hogy állatfaj valaha is kihalhatott. A hatóságok és Buffon is azt állította, hogy az Európában megtalált állatmaradványok, mint a gyapjas orrszarvú (Coelodonta antiquitatis) és a mamut (Mammuthus) még élő állatok, mint elefánt és orrszarvú a trópusokon. Az életterük azért tolódott el Európából Ázsiába, mert hidegebb lett a környezet. Cuvier már korai munkáiban bebizonyította, hogy nem ez a helyzet. A kihalásokat katasztrófákhoz kapcsolta, és ezzel igazolta, hogy tömeges kihalások földtani értelemben rövid idő alatt lejátszódhatnak.
Cuvier hitt abban, hogy valószínűleg a legtöbb, ha nem minden őskori lelet olyan állatok maradványait tartalmazza, amelyek már kihaltak. Az élő és kihalt elefántfajokról 1796-ban írt tanulmánya befejezésekor így összegzett:
Ez a kijelentése Cuviert a katasztrofizmusnak nevezett geológiai irányzat egyik fő támogatójává tette. A tudományág a Föld geológiai jellemzőit és a földi élet történetét olyan katasztrófákkal magyarázta, amelyek felelősek az állatfajok tömeges kihalásáért. Cuvier munkássága végére odáig jutott, hogy úgy vélte, nem egy általános katasztrófa volt, hanem több is, melyek hatására alakultak ki a különböző faunabirodalmak. Erről a Recherches sur les ossements fossiles de quadrupèdes (A négylábúság csontmaradványainak kutatása 1812-es munkája) tanulmányában is értekezett, melynek közzététele előtt már részletes vitába bocsátkozott a témakörben. A publikációkat megelőző előzetes szakmai vita nagyon ismert dolog volt akkoriban, és ezekről nem hivatalos fordítások is jelentek meg angol, német és olasz nyelven. Cuvier 1826-ban egy, a témakört érintő felülvizsgált értekezést is közzé tett Discours sur les révolutions de la surface du globe (Értekezés a Föld felszínének fejlődéséről) címmel.Cuvier halála után ez a geológiai irányzat teret veszített Charles Lyell és a követői által képviselt uniformizmus előtérbe kerülésével, amely azt állította, hogy a Föld múltját alakító geológiai hatások azonosak a ma is megfigyelhetőekkel, így például az erózióval és a vulkáni működéssel. Ugyanakkor a 20. század végén a kihalási események vizsgálatakor a természettudósokat újra érdekelni kezdték Cuvier katasztrófákhoz kötődő tanulmányai.
Cuvier több éven keresztül együtt dolgozott Alexandre Brongniart-ral, a párizsi bányaiskola tanárával azért, hogy geológiai monográfiát készítsenek a Párizs környéki régióról. A sztratigráfiai (rétegtani) vizsgálataik első vázlatai 1808-ban jelentek meg, míg a véglegesített jelentést 1811-ben tették közzé. Ebben a tanulmányban a Párizsi-medencében különböző kőzetrétegekben azonosították a jellemző kövületeket, melyekkel azonosíthatták azt a rétegoszlopot, amelyben a keresett üledékes kőzetek megtalálhatók voltak. Feltárásuk során arra a következtetésre jutottak, hogy a vizsgált rétegekben a faunakép változása alapján ez a területet volt, amikor elmerült és egy ideig tengervíz borította, majd más földtörténeti időszakban édesvíz formálta a viszonyait.
Ugyanebben az időben William Smith, az angol geológia atyja Anglia geológiai térképén dolgozott, és szintén használta a jellemző kövületeket. Ő ismerte fel a kőzetrétegek egymásra településének alapvető jellegzetességeit és azt, hogy az azonos korú rétegeket jellemző fosszíliáik alapján ki lehet jelölni. Az általa készített tanulmány határozta meg a rétegtan tudományos elveit. Az ő akkori úttörő munkásságuk az őslénytan és a földtan történetében óriási előrelépésnek számított.
Cuvier 1800-ban elsőként tudott azonosítani nyomtatásból, hiszen egy rajz alapján dolgozott, amikor helyesen megállapította, hogy a Bajorországban talált kőnyomat egy kisméretű repülő hüllő, melyet 1809-ben elnevezett Ptero-Dactyle-nak.  Később latinosította a nevét és így lett Pterodactylus. A Pterodactylus antiquus az első ismert tagja a Pteroszauruszok rendjének. 1808-ban beazonosította a Maastrichtban talált ősmaradványt, amely egy óriás tengeri gyík volt, és ő nevezte el Moszaszaurusznak, amely az első ismert Moszaszaurusz-féle volt. A paleontológiai vizsgálódásai nagy eredményeként az őskövületek feldolgozása közben arra jött rá, hogy kellett lenni egy olyan földtörténeti időszaknak, amikor nem az emlősök, hanem sokkal inkább a hüllők voltak a domináns állatok. Ez az elmélete igazolást nyert az utána következő két évtizedben, hiszen később kutatók előálltak egy sor látványos lelettel, melyeket főleg angol geológusok és őskövületeket gyűjtők találtak, mint például Mary Anning (1799–1847), William Conybeare (1787–1857), William Buckland (1784–1856) és Gideon Mantell (1790–1852), aki megtalált és leírt ichthyoszauruszt, plezioszauruszt és dinoszauruszt is.
Párizst mészkőből építették, amit a város környékén bányásztak, és a kövekben lenyomatként számos kihalt állati maradványt találtak. Cuvier egy ilyen Párizs környéki kőbányából származó, állati eredetű ősmaradványról szóló 1798-as tanulmányában ezt írta:
Ezt az elméletét nevezik a korreláció, azaz a viszonosság törvényének, bár Cuvier leírásai azért némileg túlzóak annak igazi hatékonyságát illetően, de azért az vitathatatlan, hogy ez lett az alaptétele az összehasonlító anatómiának és a paleontológiának. Az elv szerint az élőlény egyes részei nem állhatnak ellentmondásban egymással az élőlény életmódját illetően, így az alakjára és testfelépítésére is támpontot adnak. Ezek alapján például a fogazat segítségével azonosíthatóak a páros és a páratlanujjú patások még akkor is, ha nem került elő a lábuk, mert ez a két szerv szorosan összetartozik. A korrelációs elv felismerésével az őslénytan tudománya nagy fejlődésen ment keresztül, hiszen lehetővé vált a töredékes élőlénymaradványok rekonstruálása.
Cuvier legfontosabb teóriája a korrelációs törvény volt, de volt egy további elv, amit ő conditions d'existence-nak nevezett, és az életjelenségek vizsgálatával foglalkozott. Ez volt az ő gyakorlati értelmezése, melyben az evolúciót elvetette, de az isteni teremtést elfogadta. Azt feltételezte, hogy az életerő ellentétben áll a fizikai–kémiai erőkkel és uralja az élet összes jelenségeit. A szervezet szerinte olyan élő egész, amelyhez ha hozzányúlnak, akkor szétrombolják magának az életnek a jellegét.
Cuvier így írt erről: „Egy élő test minden része egybetartozik; csak akkor működhetnek, ha valamennyien együtt működnek. Ha egyiküket el akarjuk választani az egésztől, ezzel az élettelen anyagok rendjébe utaljuk vissza, és teljesen megváltoztatjuk a lényegét.”
Az életjelenségekhez kapcsolódó nézetei komoly hatást gyakoroltak a filozófus Auguste Comte és a fiziológus Claude Bernard munkásságára.
1798-ban jelent meg első önálló tudományos munkája Tableau élémentaire de l'histoire naturelle des animaux címmel. Ez egy rövidített változata annak az előadássorozatnak, amit az École centrale du Panthéonban tartott. Az állatvilág besorolására tett kísérletének első lépése volt ez a tanulmány. 1800-ban jelent meg a Leçons d'anatomie comparée, amelynek első két kötetét André Marie Constant Duméril, a harmadikat Georges Louis Duvernoy segítségével állította össze.
Már 1792 elején megjelent Cuvier puhatestűekről (Mollusca) szóló tanulmánya, de a tárgyról a legtöbbet múzeumi évkönyvekben közölt 1802 és 1815 között. Ezeket összegyűjtötte egy fejezetbe Mémoires pour servir à l'histoire et à l'anatomie des mollusques címen, amelyet 1817-ben Párizsban adtak ki.
Legendás történet az, amikor a Francia Akadémia készítette az első szótárát, és abban a rövidfarkú rákokat (Brachyura) úgy írták le, hogy apró piros színű halak, melyek hátrafelé haladnak. Ezt a leírást elküldték többek közt Cuvier-nek is, hogy hagyja jóvá. A tudós ezt írta vissza nekik: „Uraim! Az önök definíciója tökéletesre sikerült. Mindössze három apró észrevételem van vele kapcsolatban, hiszen a rövidfarkú rák nem hal, nem piros és nem halad hátrafelé.”
Cuvier 1801-ben kezdett el behatóbban a halakkal is foglalkozni. Ennek a munkának az eredménye a Histoire naturelle des poissons (A halak természethistóriája), amely 5000 halfaj leírását tartalmazza, és a rendszerezést közösen Achille Valenciennes-nel végezte el. Ebben a témakörben 1828–1831 között 11 kötetet készítettek együtt, majd Cuvier halála után Valenciennes folytatta a munkát és további 11 kötetet fejezett be 1848-ig. A fosszilis halak tanulmányozásában ő segítette a nagy svájci természetbúvárt, Louis Agassizt. 1832 februárjában találkoztak Párizsban. Agassiz a kihalt halakról szóló nagy művén dolgozott, amelyhez a nagy mestertől nem csak gyűjtött anyagot, hanem jó néhány saját jegyzetét is megkapta a tehetséges ifjú tudós.
Az őslénytan és a csonttan területét érintően Cuvier munkássága nagyon hosszú listát tesz ki. Ebben kihalt állatok csontjait és élő állatok csontfelépítését vizsgálta elsősorban azért, hogy az ősleletek alapján megfejtse azok felépítését és ezáltal azt, hogy miként tartoznak össze az előtalált csontmaradványok. Tanulmányt készített többek között az orrszarvúak, a tapírok, a szirtiborzok, a vízilovak, a lajhárok és a manátuszok csontozatáról.
Készített még jelentősebb tanulmányt a Montmartre domb eocén korú rétegében talált kihalt emlősmaradványokról, a vízilovak, az erszényesek (melyet elnevezett Didelphys gypsorumnak), a földi lajhár, a Megatherium, a barlangi hiéna a Pterodactylus, a barlangi medve, a Masztodon, a manátuszok, a fókák, a krokodilok, a teknősök, a halak és madarak stb. ősmaradványairól, továbbá az orrszarvúfélék és az elefántok kihalt fajairól. A fosszilis állatfajokat elemző munkásságával Cuvier hajtotta végre az őslénytan emlőseinek besorolását, és ő alkotta meg az osztályozásuk rendszerét.Cuvier paleontológiai és geológiai vizsgálatainak eredményét két nagyszabású munkában tárta a világ elé: a Recherches sur les ossemens fossiles de quadrupèdes (A négylábúság fosszilis csontmaradványainak kutatása, Párizs, 1812; későbbi kiadások 1821-ben és 1825-ben) és a Discours sur les revolutions de la surface du globe (Értekezés a Föld felszínének fejlődéséről, Párizs, 1825). Ez utóbbiban a katasztrofizmus tudományos elméletét fejtette ki.
Egy műve sem érte el azt a hírnevet, amit az 1817-ben kiadott első négy kötettel elindított Le Règne Animal (Az állatok birodalma) elért, melyet aztán további kötetek is követtek 1829–1830 között. Magyar nyelven Vajda Péter fordításában, 1841-ben jelent meg a Magyar Tudományos Akadémia költségén Az állat-ország fölosztva alkotása szerint: alapul szolgálandó az állatok természetleirásához s bevezetésűl az összehasonlitó bonctanhoz címmel. Ebben a klasszikusnak számító műben mutatta be Cuvier az élő és kihalt állatokról szóló kutatásainak az eredményét. Az egész munkát egyedül végezte egy kivétellel, mert a rovarok (Insecta) részben jó barátja, Pierre André Latreille volt segítségére.
Cuvier protestáns volt és hitt a monogenizmusban (egy őstől való származás), és úgy vélte, hogy minden ember a bibliai Ádámtól származik. Azonban munkásságában ellentmondás mutatkozik e téren, hiszen azon kutatók szerint, akik tanulmányozták a faji elméleteit, a kvázi-poligenizmust képviselte, és ez irányú tanulmányai nagy hatást gyakoroltak a tudományos rasszizmus fejlődésére. Cuvier ugyanis fehérekre, sárgákra és feketékre osztotta fel az emberiséget, hiszen azt gondolta, hogy az emberek három nagyrasszt alkotnak, a kaukázusit (fehér bőrűek), a mongolt (sárga bőrűek) és az etiópot (fekete bőrűek). Azt állította, hogy Ádám és Éva kaukázusi volt, és ez az eredeti emberi rassz. A másik kettő kialakulása olyan túlélőknek köszönhető, akik más-más irányból érkező, 5000 évvel ezelőtti nagy katasztrófa túlélői, és korábban sokáig teljes elszigeteltségben éltek.
Cuvier a koponyák külső jegyei alapján a szépség és a csúnyaság ismérvei, valamint az érintett embercsoportok civilizációs helyzete alapján vont le következtetéseket. Ez alapján rangsorában a fehéreket tette felülre, és a feketéket legalulra.
„A fehér fajnak kerek az arca, egyenes a haja és az orra. A civilizált európai emberek tartoznak ide, akik úgy tűnik, a legszebbek minden rassz között, az ő zsenialitásuk, bátorságuk és aktivitásuk miatt feljebb valók a többieknél.”Az etióp nagyrasszról így írt:
„A néger fajnak fekete az arcszíne, gyapjas haja göndör, nyomott a koponyája és az orra lapos. Arcának alsó része megnyúlt, az ajkai vastagok, nyilvánvaló, hogy közel áll a majmok törzséhez.” A bennszülött afrikaiakról ezt írta: „a legalacsonyabb rendű emberi faj, a vadállatokhoz hasonló felfogású, és intelligenciája meg sem közelíti azt a szintet, hogy képes legyen kormányt létrehozni”Vizsgálódásainak nevezetes tárgya a híres hottentotta Vénusz, Sarah Saartjie Baartman rabszolga volt. A nő agyát például Londonban és Párizsban is kiállították. Ez egy olyan koponya volt, melyet a kor vezető anatómusai részletesen leírtak, közöttük Paul Broca és Cuvier is. Ők azért is számítottak, mert a modellt még életében is megvizsgálhatták, és halála után ők boncolták fel a holttestét.
Baartman holttestéről Cuvier gipszmásolatot készített, amit a párizsi Musee de l'Homme-ban (Az Ember Múzeuma) állított fel a boncolás eredményeivel együtt. Kiállítási tárgy lett az agya és a nemi szerve is, melyet üvegben tartósítottak. Ezek a preparátumok egészen az 1970-es évekig láthatók voltak a múzeumban. A halott nő maradványait a Dél-afrikai Köztársaság hosszú éveken keresztül próbálta visszavinni a szülőhelyére, és csak 2002-ben sikerült megkapni a franciák engedélyét, hogy emberhez méltó módon temessék el földi maradványait.Az emberi rasszokhoz köthető tanulmányait vallásos meggyőződése ellenére is a poligenizmus jellemezte. Ezekben hangoztatott fajok állandósága és megváltozhatatlansága, a környezeti hatások szigorú szabályai, az anatómiai és a koponya eltérések, valamint a fajok között lévő fizikai és a mentális különbségek mind ezt támasztják alá.
A zoológiai és paleontológiai munkásságát nem számítva, hatalmas munkát végzett a Francia Intézet állandó titkáraként, és hivatalából adódóan foglalkozott még oktatásszervezési feladatokkal is. Például 1808-ban, Napóleon császár uralkodása idején, az Université impériale (Birodalmi Egyetem) tanácsának tagja lett, és 1809-ben, 1811-ben és 1813-ban is ő látta el az elnöki feladatokat. Ebben a minőségében megbízták azzal, hogy vizsgálja meg, miként lehet a felsőfokú képzéseket megszervezni az Alpok- és a Rajna-menti térségekben, mely területeket ekkoriban csatolták Franciaországhoz. Az ezzel kapcsolatos központi egyetemet érintő feladatokról három külön jelentést is készített.
Állandó titkári feladatkörében nemcsak az Akadémia elhalálozott tagjainak életútját méltató írásokat készített, hanem időnként arról is be kellett számolnia, hogy mit értek el a fizikai és a természettudományok területén. Talán legfontosabb ilyen jellegű jelentése az 1810-ben kiadott Rapport historique sur le progrès des sciences physiques depuis 1789 volt.Még Napóleon bukása (1814) előtt felismerte, hogy a Bourbonok esetleges visszatérése valószínűleg az Államtanács és az ő helyzetét sem fogja veszélyeztetni. Így is történt, hiszen a hatalomváltás után is maradhatott hivatalában, sőt megválasztották egyetemi kancellárnak. Ebben a tisztében mint ideiglenes elnök az állami oktatást felügyelte, többek között evangélikusként az egyetem protestáns teológia karát is. Munkásságának további elismerése volt, hogy 1818-ban beválasztották a Tudományos Akadémia negyven halhatatlanja közé.1819-ben a Franciaország pairje (Pairie de France) főnemesi címet adományozták neki. 1826-ban megkapta a Francia Köztársaság Becsületrendje tiszti keresztjét és később kinevezték az Államtanács elnökének. 1830-ban az Académie des inscriptions et belles-lettres tagjának is megválasztották, aminek haláláig szintén a tagja lehetett.
Korának elismert és ünnepelt tudósa volt, és elérte azt, hogy maga Napóleon kérte meg Európa valamennyi kormányát, hogy támogassák a kutatásait. Collard nem véletlenül az intelligencia Napóleonjának nevezte, míg Franciaországban sokan kora Arisztotelészeként üdvözölték, és nagyra tartották korszakalkotó munkásságát. Emlékezete mindezek ellenére ellentmondásos, habár az nem vitás, hogy a természettudomány nagyságai közé tartozik, ám bírálói is akadtak és akadnak szép számmal a mai napig is. Egyrészről munkássága előtt tisztelegve több állatfajt neveztek el róla, világszerte számos közterület és utca viseli nevét. Párizs ötödik kerületében a Cuvier utcában, szemben a Füvészkerttel található a Cuvier szökőkút. Jules Dumont d’Urville Új-Zéland egyik szigetét nevezte el Cuvier-szigetnek. Névadója a 9614 Cuvier kisbolygónak. Szülővárosában, Montbéliard-ban múzeumot (Musée Cuvier) hoztak létre tiszteletére. Az Eiffel-tornyon megörökített nevek listáján szereplő 72 tudós között a nyolcadik helyen szerepel a felsorolásban. Síremléke a Párizsi Père-Lachaise temetőben található.
Másrészről munkásságát már életében is sokan kritizálták, és halála után többen felrótták neki, hogy vitathatatlan érdemei mellett az evolúció tagadásával hátráltatta a tudományos fejlődést. Az emberi rasszok tanulmányozása során Sarah Saartjie Baartmanon végzett vizsgálatainak megítélésén pedig máig tartó vita folyik, és vannak olyan vélemények, melyek szerint a nagy természettudós arra sem méltó, hogy közterületeket nevezzenek el róla. Cuvier korát bemutatva, ezt a történetet dolgozta fel 2010-ben Abdellatif Kechiche tunéziai filmrendező, a Fekete vénusz (Vénus noire) című filmben.
Tableau élémentaire de l'histoire naturelle des animaux (1797–1798) (franciául)
Mémoires sur les espèces d'éléphants vivants et fossiles (Tanulmány az élő és kihalt elefánt fajokról) 1800.
Recherces sur les Ossemens fossiles, (Az ásatag csontok vizsgálata) 1811. (franciául)
Rapport historique sur le progrès des sciences physiques depuis 1789 (franciául)
Le Règne Animal (Az állatok birodalma) 1817. (franciául), Az állat-ország fölosztva alkotása szerint (Vajda Péter fordítása) 1841. (magyarul)
Mémoires pour servir à l'histoire et à l'anatomie des mollusques 1817. (franciául)
Histoire naturelle des poissons (A halak természethistóriája) 11 kötetben, 1828–1848 Achille Valenciennes folytatta a munkát további 11 kötetben. (franciául)
↑ Faria 2012:  Faria, F.. Georges Cuvier: do estudo dos fósseis à paleontologia (spanyol nyelven). São Paulo: Scientiae Studia & Editora 34 (2012) 
↑ Coleman 1962:  Coleman, W.. Georges Cuvier, Zoologist (angol nyelven). Cambridge: Harvard University Press (1962) 
↑ Lee 1833:  Lee, Mrs. R.. Memoirs of Baron Cuvier (angol nyelven). London: Longman, Reese, Orme, Brown, Green, and Longman (1833) 
↑ Taquet 2009:  Taquet, Phillipe. Cuvier’s attitude toward creation and the biblical Flood, Geology and religion: a history of harmony and hostility, Special Publication 310 (angol nyelven). London: Geological Society of London. ISBN978-1-86239-269-4 (2009) 
↑ Lambrecht 1938:  Lambrecht, Kálmán. Az ősvilági élet, A Földtörténet újkora (magyar nyelven). Budapest: Franklin Társulat (1938) 
↑ Larson 2004:  Larson, Edward J.. Evolution: The Remarkable History of a Scientific Theory (angol nyelven). New York: Modern Library (2004). ISBN 0-679-64288-9 
↑ Waggoner 1996:  Waggoner, Ben: Georges Cuvier (1769–1832) (angol nyelven). University of California, Berkeley, 1996. (Hozzáférés: 2013. november 18.)
↑ Zimmer 2006:  Zimmer, Carl. Evolution: the Triumph of an Idea (angol nyelven). New York: Harper Perennial. ISBN0-06-113840-1 (2006) 
↑ Rudwick 1997:  Rudwick, Martin J. S.. Georges Cuvier, Fossil Bones, and Geological Catastrophes (angol nyelven). University of Chicago Press (1997). ISBN 0-226-73106-5 
↑ Turner 1984: * Turner, John. Why we need evolution by jerks (angol nyelven), 34–35. o. (1984. február 9.). Hozzáférés ideje: 2013. november 18. 
↑ Kuznar 2008:  Kuznar, Lawrence A.. Reclaiming a Scientific Anthropology (angol nyelven). Rowman Altamira (2008. szeptember 30.). ISBN 978-0-7591-1109-7. Hozzáférés ideje: 2013. november 18. 
↑ Gillispie 1996:  Gillispie, Charles Coulson. Genesis and Geology, Harvard historical studies (angol nyelven). Cambridge: Harvard University Press (1996). ISBN 978-0-674-34481-5 
↑ Cuvier 1818:  Cuvier, G. (Baron). Essay on the Theory of the Earth (angol nyelven). New York: Kirk & Mercein (1818) 
↑ Cuvier 1827:  Cuvier, G. (Baron). Essay on the Theory of the Earth, 5. kiadás (angol nyelven), London: T. Cadell (1827) 
↑ Cuvier 1801:  Cuvier, G. (1801). „Reptile volant” (francia nyelven). Journal de Physique, de Chimie et d'Histoire Naturelle 52, 253–267. o.  „Extrait d'un ouvrage sur les espèces de quadrupèdes dont on a trouvé les ossemens dans l'intérieur de la terre” 
↑ Cuvier 1809:  Cuvier, G. (1809). „Mémoire sur le squelette fossile d'un reptile volant des environs d'Aichstedt, que quelques naturalistes ont pris pour un oiseau, et dont nous formons un genre de Sauriens, sous le nom de Ptero-Dactyle” (francia nyelven). Annales du Muséum national d'Histoire Naturelle, Paris 13, 424–437. o.  
↑ Reiss 2009:  Reiss, John O.. Not by Design: Retiring Darwin's Watchmaker (angol nyelven). Berkeley, California: University of California Press (2009) 
↑ McClellan 2001:  McClellan, C. (2001). „The legacy of Georges Cuvier in Auguste Comte's natural philosophy” (angol nyelven). Studies in the History and Philosophy of Science Part A 32 (1), 1–29. o.  
↑ Jackson & Weidman 2005:   Race, Racism, and Science: Social Impact and Interaction (angol nyelven). Rutgers University Press (2005). ISBN 978-0-8135-3736-8 
↑ Kidd 2006:  Kidd, Colin. The Forging of Races: Race and Scripture in the Protestant Atlantic World, 1600–2000 (angol nyelven). Cambridge University Press (2006). ISBN 978-0-521-79324-7 
↑ Isaac 2006:  Isaac, Benjamin H.. The Invention of Racism in Classical Antiquity (angol nyelven). Princeton University Press (2006). ISBN 978-0-691-12598-5
Ez a szócikk részben vagy egészben  a   Georges Cuvier című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Hogyan ejtsd ki Georges Cuvier nevét?. forvo.com. (Hozzáférés: 2013. november 26.)
Cuvier, Georges Léopold Chrétien Frédéric Dagobert (magyar nyelven). História - Tudósnaptár. (Hozzáférés: 2013. december 17.)
A Bibliothèque de L'Institut Georges Cuvier bemutatása (2013. február 18. - május 17.) (francia nyelven) (pdf). bibliotheque-institutdefrance.fr. [2013. december 3-i dátummal az eredetiből archiválva]. (Hozzáférés: 2013. december 20.)
Georges, Baron Cuvier életrajz (angol nyelven). britannica.com. (Hozzáférés: 2013. december 7.)
Meghal Georges de Cuvier. mult-kor.hu, 2004. május 21. (Hozzáférés: 2013. november 26.)
Sarah Saartjie Baartman története 1/2 (francia nyelven). Abdellatif Kechiche: a Fekete vénusz (Vénus noire) című film. (Hozzáférés: 2013. november 29.)
Sarah Saartjie Baartman története 2/2 (francia nyelven). Abdellatif Kechiche: a Fekete vénusz (Vénus noire) című film. (Hozzáférés: 2013. november 29.)
A gepárd (Acinonyx jubatus) a macskafélék családjába tartozó Acinonyx nembe tartozó egyetlen élő faj. Jellegzetes ragadozó, mely lopakodás vagy falkában vadászás helyett inkább gyorsasági fölényét kihasználva ejti el áldozatát. A gepárd a leggyorsabb szárazföldi emlős. Maximális sebessége egyes kutatások szerint rövid távon eléri a 110–120 km/óra sebességet, mások szerint viszont csak a 93 km/órát.
Nemének tudományos neve, az Acinonyx, görögül azt jelenti „nem mozgó karom”, mivel karmai akkor is láthatóak maradnak, ha az állat visszahúzza őket, míg a fajnév, jubatus, jelentése latinul „sörényes”.
A magyar gepárd név (akárcsak a francia guépard vagy a német Gepard) az olasz gattopardo („párducmacska”) kifejezés módosulása, talán a középkori latinon keresztül. Angolul a gepárd neve „cheetah” (ejtsd: [tʃiːtə]). Ez az azonos jelentésű hindi csítá szó átvétele, amely talán a „pettyezett” jelentésű szanszkrit csitraka elnevezésből ered.
A gepárd nagyon izmos, bár a teste karcsúnak és törékenynek tűnik. Mellkasa domború, míg a hasa mélyen behúzott. Kis feje, rövid orra és magasan ülő szemei, kis kerek fülei és a maximális oxigénbevitelhez nagy orrlyukai vannak. A gepárd szőre sárgás színű, fekete kerek pettyekkel, amely segíti az álcázásban. Az orra két oldalán fekete 'könnycsepp'-szerű minta húzódik lefelé a szemétől a szája sarkáig. A felnőtt állatok súlya 21–72 kg között mozog, testhossza 110–150 cm, farokhossza 60–84 cm.A gepárdoknál előfordul a ritkás mintázatú mutáció, illetve a nagyobb, foltszerű, összeolvadó pettyekkel mintázott változat, mely királygepárd néven ismert. Egykor külön alfajnak tartották, ám ez csupán az afrikai gepárd egyik ritka színváltozata. A királygepárd színe miatt nehezebben él meg a vadonban, ám fogságban szaporodhatnak (lásd lejjebb).Gyakran keverik össze a leopárddal, habár meg lehet őket különböztetni, például a gepárd orrának két oldalán húzódó könnycsepp alakú vonalakról, melyek a szeme sarkától a szájáig húzódnak. A gepárd testalkata is nagyban különbözik a leopárdétól, a legjellegzetesebb eltérés a gepárd vékony és kivételesen hosszú farka, amelynek a száguldás közbeni egyensúlyozásnál veszi nagy hasznát. A gepárd bundája sárgás, vagy barnássárga színű, 10–18 cm átmérőjű fekete pettyekkel tarkítva. A fehér hastájékon nincsenek pettyek és a farkán levő pettyek négy-hat sötét gyűrűvé olvadnak egybe. A gepárd farka gyakran bozontos fehér bojtban végződik. A hím gepárdok valamivel nagyobbak, mint a nőstények és a fejük is nagyobb, ám tulajdonságaik alapján nehéz különbséget tenni közöttük.
A gepárdok (a pumákhoz, hópárducokhoz és ködfoltos párducokhoz hasonlóan) tudnak dorombolni, ahogy beszívják a levegőt, de nem tudnak bőgni. Ezzel szemben az oroszlánok, tigrisek, leopárdok és jaguárok tudnak bőgni, de nem képesek dorombolni, kivéve a kilégzés során.
A gepárd mancsain csak félig visszahúzható karmok vannak (a macskafélék között csak a halászmacska és az iriomote-szigeti macska mutatja még ezt a jellegzetességet). A vissza nem húzható karmok nagyobb kapaszkodási lehetőséget biztosítanak nagy sebességnél, és segítenek a gyorsulásnál és a manőverezésben, így ugyanazt a célt szolgálják, mint a kutyák karmai. A gepárd karmainak ízületi felépítése ugyanolyan, mint a többi macskafélének, egyszerűen csak nincs meg az a bőr- és szőrhüvely, ami elrejti a karmokat. A fűköröm kivételével, a gepárd karmai sokkal rövidebbek és erősebbek, mint a többi macskaféléé.
Vadon élő gepárdok elsősorban Afrikában találhatóak, ám korábban Észak-Indiára is kiterjedt az élőhelyük. A gepárdok a nyílt területeket, például a félsivatagot, a szavannát és a bozótos síkságokat kedvelik. Eltekintve attól a nagyjából 200 egyedtől, mely az iráni Horaszán tartomány területén él, a gepárdok elterjedése mára egyértelműen Afrikára korlátozódott.
Acinonyx jubatus venaticus – Irán (korábban Észak-Afrikától Közép-Indiáig)A Acinonyx jubatus venaticus alfaj csak Iránban fordul elő. 1990-ben a Times of India című lapban beszámoltak Kelet-Indiában látott gepárdról. Van rá esély, hogy néhány példány még maradt Indiában, ám ez eléggé kétséges. Az utóbbi évtizedben érkeztek beszámolók az ázsiai gepárdról Pakisztán déli részéről, Beludzsisztán tartományból is.
A gepárd valószínűleg Afrikában alakult ki, a miocén korban (26–7,5 millió évvel ezelőtt), mielőtt eljutott volna Ázsiába. Az újabb kutatások szerint az összes létező macskaféle közös őse Ázsiában, körülbelül 11 millió évvel ezelőtt alakulhatott ki. Ez az eredmény megváltoztathatja és tökéletesítheti a gepárd fejlődéséről alkotott ismereteinket.A mára kihalt rokon faj, az Acinonyx pardinensis (pliocén kor), sokkal nagyobb volt, mint a mai gepárdok és Európában, Indiában és Kínában élt, akárcsak az Acinonyx intermedius (középső pleisztocén kor). A kihalt rokon Miracinonyx nem fajainak (késő pliocén) szintén gepárdszerű alkata volt, ezért „észak-amerikai gepárd” néven váltak ismertté.
A gepárdot macskafélék (Felidae) családján belül a macskaformák (Felinae) alcsaládjába sorolják. Egy ideig az a nézet volt elterjedt, hogy nem tartozik a macskaformák közé, hanem önálló alcsaládot, a gepárdformák (Acinonychinae) alcsaládját képezi, mivel sok tulajdonságában eltér a többi macskaformák közé sorolt fajtól. Ilyenek például a nem visszahúzható karmok, hosszú végtagok, viszonylag nagy test és az átlagosnál karcsúbb alak. A kutatások szerint azonban ezek ellenére is a macskaformák közé sorolandó, ezt támasztják alá a legújabb DNS-vizsgálatok is, melyek szerint a gepárd legközelebbi élő rokonai a puma és a jaguarundi.
A gepárdoknak szokatlanul alacsony genetikai variabilitása és magas az abnormális spermiumok száma. A rokonságban nem álló gepárdok között végzett bőrátültetés is ezt mutatja, hiszen a donor bőrt nem veti ki magából a másik példány teste. Ez azért lehetséges, mert az utóbbi jégkorszak alatt végbement genetikai beszűkülést követő hosszadalmas időszak alatt egyfajta beltenyészet alakult ki, ami az úgynevezett palacknyak-effektushoz (bottleneck effect) vezetett.
A gepárdok 20–24 hónapos korukra lesznek ivarérettek. A szaporodási időszak egész éven át tart. A nőstények 90–95 napos vemhességi időszakot követően 1–5 kölyköt hoznak világra. A kölykök az oroszlán, tigris, jaguár és leopárd kölykeivel ellentétben „kiscica-szerűek”, a házi macska kölykeihez hasonlóak. Súlyuk születéskor 150–300 gramm. Sok macskafélétől eltérően a gepárdok megszületésükkor már viselik jellegzetes pettyeiket. A gepárdkölykök nyakát sörényszerű pelyhes bunda borítja, mely akár szürkésfekete is lehet, ez a szőrzet kihullik, ahogy a gepárd idősebb lesz. A halálozási arány az első hetekben nagyon magas, akár a kölykök 90%-át is megölhetik az oroszlánok, hiénák (a gepárd természetes ellenségei) vagy akár sasok. A születést követően 13–20 hónapos korukban hagyják el anyjukat.
Más macskafélével ellentétben a felnőtt nőstényeknek nincs valós területük, és láthatóan kerülik egymást, habár néhány rövid ideig együtt élő anya–lánya párost már megfigyeltek. A hímek néha kisebb csoportokba verődnek, különösen akkor, ha egy alomból származnak. Ezek a csoportok gyakran két vagy három testvérből állnak. A szövetséges hím gepárdok sokkal sikeresebben védik és tartják meg területüket, mint ha egyedül élnének. Élettartamuk a vadonban átlag 12 év, mivel öregkorukra a gyorsaságukat elveszítik, de fogságban több (akár 20 év) is lehet.
A gepárdok leginkább a 40 kg-nál kisebb tömegű emlősökkel táplálkoznak, például Thomson-gazellával és impalával. Ha a gepárdok többen vannak, gnúra is vadásznak, különösen a borjakra. Gyöngytyúkot és vadnyulat is elejtenek olykor. Míg a többi nagymacska főként éjjel vadászik, a gepárd nappali vadász. Leggyakrabban kora reggel vagy alkonyatkor néz élelem után, amikor nincs meleg, de már/még elég világos van. A gepárdok inkább hagyatkoznak látásukra, mint szaglásukra.
A zsákmányt lopva közelítik meg 10–30 méterre, azután támadnak. A farkukat használják egyensúlyozásra, szükség esetén így éles kanyarokat is be tudnak venni. A hajsza gyakran kevesebb, mint egy percig tart, és ha a gepárd elhibázza, inkább felhagy az üldözéssel, hogy ne veszítsen energiát. A másik ok, amiért feladja az üldözést, hogy testhőmérséklete ilyenkor olyan magasra emelkedik, hogy az üldözés folytatása az életébe is kerülhet. Ezért pihennek még akkor is a gepárdok, ha elejtették a zsákmányt. Nagyjából a hajszák fele jár sikerrel. Áldozatát úgy öli meg, hogy az üldözés alatt elbuktatja, majd addig harapja a torok alsó részét, amíg az meg nem fullad, mivel nem elég erős, hogy eltörje fő zsákmányállata, a gazella nyakát. Ezután elkezdi felfalni zsákmányát olyan gyorsan, amennyire csak lehetséges, hogy megelőzze a közelben tartózkodó oroszlánokat és hiénákat.
Vadászat közbeni maximális sebességével a világ leggyorsabb szárazföldi emlőse, nem repülő szárazföldi állata. Maximális sebességét az 1950-es és 60-as évek kézi, stopperórás mérései 110–120 km/óra körül feltételezték, az adatok világszerte ismertté váltak. Bár a mérések nem feleltek meg a tudományos vizsgálatok feltételeinek, az adatokat a köztudatban évtizedeken keresztül tudományosan elfogadott tényként kezelték. A legújabb műholdas-számítógépes technikával végzett vizsgálat 93 km/óra sebességet állapított meg.
Az első mérést 1957-ben Kurt Severin fotós készítette egy gepárd sebességének lemérésével, startpisztoly és stopper használatával egyszerű körülmények között. Mérésében egy felfordított kerékpár kézzel tekert kerekével, damillal húztak egy hússzagú zsákot 73 méteres távon. Severin 112 km/óra sebességet mért. Eredménye az Outdoor Life magazin cikkében jelent meg, széles körben ismertté vált, majd évtizedeken keresztül tudományos tényként kezelték.
1965-ben N..C. Craig Sharp állatorvos Kenyában 3 futás stopperes mérését végezte el. Egy farmon befogva tartott gepárdok sebességét mérte le Land Roverrel húzott húscsali segítségével. Sharp stopperrel mérte az állatok áthaladását a 201 méteres pálya start- és célvonalán. Eredményei 7,0; 6,9 7,2 másodperc voltak. Átlagosan tehát 102 km/óra maximális sebességet mért. Eredményét nem publikálta, feltételezve hogy képzett kutatóknak tudományosan precízebb módszerekkel mért vizsgálatai vannak e tárgyban. Végül 1997-ben a Journal of Zoology-ban tették először közzé mérését.
2015-ben David Attenborough csoportja a legújabb műholdas-számítógépes technikával követve 367 gepárd vadászat közbeni sebességét 93 km/órás legmagasabb sebességet állapított meg. A 2015-ben a BBC Earth tévécsatornán A természet furcsaságai David Attenborough-val című sorozat részeként publikált vizsgálatban speciális, GPS-szel ellátott, napelemmel működő nyakörvet tettek az állatok nyakába, és számítógépen elemezték a természetes életüket élő ragadozók mozgását. A műholdas vizsgálat azt is megállapította, hogy a gepárdok kör vagy ellipszis alakú pályára kényszerítve üldözik és kapják el zsákmányukat.
A királygepárdot először 1926-ban Zimbabwében jegyezték fel. 1927-ben Reginald Innes Pocock természettudós külön fajként sorolta be, ám bizonyítékok hiányában ezt az állítást 1939-ben törölték. 1928-ban egy Lord Rothschild által vásárolt bőrön úgy találták, hogy mintázatában a királygepárd és a pettyes gepárd között áll, és Abel Chapman úgy ítélte meg, hogy ez a pettyes gepárd egy színváltozata. 1926 és 1974 között 22 ilyen bőrt találtak. 1927 óta vadonban élő királygepárdról ötször számoltak be. Habár nagyon jellegzetes bőrök érkeztek Afrikából, élő királygepárdot csak 1974-ben tudtak lefényképezni a dél-afrikai Kruger Nemzeti Parkban. Egy 1975-ben vezetett expedíció alkalmával Paul és Lena Bottriell kriptozoológusok fényképeztek le egy egyedet, amelyet kitömés céljából el is ejtettek. Nagyobbnak tűnt, mint egy pettyes gepárd és bundájának is más szerkezete volt. 1986-ban egy másik vadon élő példányról érkezett bejelentés – 7 év után az első. 1987-ben 38 példányt tartottak számon, a legtöbbet lenyúzott bőr formájában.
A külön faj nézetét 1981-ben vetették el, amikor Dél-Afrikában a De Wildt Gepárd Központban királygepárd született. 1981 májusában két pettyes gepárd nőstény ellett meg, és mindkét alomban volt egy királygepárd. A nőstényeket egy a vadonban befogott hímmel pároztatták, mely a Transvaal területről származott (ahol a királygepárdot is feljegyezték). A központban később további királygepárdok is születtek. Ezt a mutációt Zimbabwében, Botswanában és Dél-Afrika Transvaal tartományának északi részében is feljegyezték.
A gyapjas gepárd a gepárdok egy olyan változata, melynek hosszabb, sűrűbb bundája van. Számtalanszor számoltak be róla, és sokáig külön fajnak hitték. A jelentések az 1800-as évekből származnak, amikor a szokatlan egyedeket inkább lelőtték, minthogy élve fogságba ejtették volna, és így kétségtelenül eltüntették a mutációt. A gyapjas gepárdoknak vastagabb testük és erősebb lábaik voltak, mint a közönséges gepárdoknak – úgy vélték, ezt csupán a hosszú szőr okozta optikai csalódás. Sűrű, gyapjas szőrzettel rendelkeztek, különösen a farok és a nyak környékén, ahol nyakszőrzetet vagy sörényt alkottak. A hosszú bunda miatt az átlagos pettyes gepárd mintázata alig volt kivehető és az állatok színe halvány sárgásbarna volt sötét, kerek foltokkal. A macskaféléknél a hosszú bundát egy recesszív (rejtett) gén okozza, így a gén még mindig jelen lehet néhány egyedben. Mivel azonban a gepárd génállománya szokatlanul egyforma, a hosszú szőrű gepárdok hiánya azt jelentheti, hogy a mutáció nagy valószínűséggel kihalt.
1877-ben a londoni Zoológiai Társaság tagja, Philip Sclater írta le az állatkert akkori szerzeményeit: 
Habár foltosnak írta le, a gepárdot ábrázoló festményen az állat pettyes, és a művész hibásan „szemvonallal” ábrázolta, mely a szóban forgó egyeden nem volt látható. 1878-ban tettek jelentést a második gyapjas gepárdról, mely egy kitömött példány a Dél-afrikai Múzeumban. Mind a londoni, mind a dél-afrikai egyedekről szóló beszámoló Beaufort Westtől származik. 1884-ben egy harmadik bőrt hoztak ugyanarról a területről, melyről úgy gondolták, hogy még kevesebb pettye van és kicsivel kisebb az előzőeknél. Az 1880-as évekre a trófeavadászok kipusztították a gyapjas gepárdot.
A Harmsworth Natural History-ban (1910) R. Lydekker írt a „vadászgepárdról”, amely a következőkben különbözött az átlagos gepárdtól: 
 Ezt a gyapjas „vadászgepárd”-ot leírója külön fajként sorolja be (Cynaelurus lanius), ám ez leginkább csak egy helyi alfaj lehetett.
Más ritka színváltozatok is előfordulnak, ilyenek a tarka gepárdok, melanózisos (fekete) gepárdok, albínó (fehér) gepárdok és szürkés színű gepárdok. A legtöbb ilyen színváltozatról az indiai gepárdok esetében tettek említést, főként a vadászatra tartott, fogságba ejtett egyedeknél.
A feljegyzések szerint az indiai mogul uralkodónak, Dzsahángírnak egy fehér gepárdot ajándékoztak 1608-ban. Az uralkodó emlékirataiban számol be erről az esetről, uralkodásának harmadik évében: 
 Ez valószínűleg egyfajta csincsilla típusú mutáció volt, amely korlátozza a pigmentmennyiséget a szőrben. Habár a pettyeket fekete pigmentanyag képezi, a pigmentáció hiánya elmosódott, szürkés hatást kelt. Dzsahangir agrai fehér gepárdja mellett Beaufort West is említést tett „fellépő albinizmusról”, Guggisberg alapján.
„Nature in East Africa” című levelében H. F. Stoneham említést tett melanózisos gepárdról (fekete alapon „szellemszerű” mintával) Kenya Transz-Nzoia körzetében, 1925-ben. Vesey Fitzgerald is látott melanózisos gepárdot egy pettyes gepárd társaságában Zambiában. Vörös (eritrites) gepárdoknál aranyszínű alapon sötét homokszínű pettyek vannak. A krémszínű (isabelline) gepárdoknak halvány vörös pettyeik vannak fakó alapon. Néhány sivatagos területen élő gepárd szokatlanul halvány színű. Valószínűleg így jobban tudják álcázni magukat és ezért eredményesebben vadásznak, és még valószínűbb, hogy párosodásnál átörökítik ezt a fakó színváltozatot. Kék (máltai kék vagy szürke) gepárdokat különféle variációkban jegyeztek fel, például fehér gepárdokat szürkéskék pettyekkel (csincsilla típus) vagy halványszürke gepárdokat sötétszürke pettyekkel (máltai kék mutáció). Feljegyeztek már egy pettyek nélküli gepárdot is Tanzániában, 1921-ben (Pocock), ennek csupán a nyakán és hátán látszott néhány petty, és azok is szokatlanul kicsik voltak.
A gepárd bundája régebben státusszimbólumnak számított. Napjainkban megnőtt a faj gazdasági jelentősége az ökoturizmus miatt, és ma már az állatkertekben is gyakorinak mondható. Mivel a gepárdok kevésbé agresszívek és veszélyesek, mint a többi nagymacska, a kölyköket néha háziállatként adják el. Ez a fajta kereskedelem illegális, mivel a nemzetközi egyezmények tiltják a vadállatok vagy a kihalás szélén álló fajok magántulajdonban tartását.
A gepárdokat korábban vadászták, és néha napjainkban is vadásszák, mivel a helyi földművesek úgy vélik, hogy pusztítják a jószágot. Amikor a fajt veszélyeztetetté nyilvánították, kampányokat indítottak annak érdekében, hogy megpróbálják felvilágosítani a parasztokat és rábírni őket a gepárdok megóvására. A jelenlegi bizonyítékok azt igazolják, hogy a gepárd, ha teheti, inkább nem támadja és eszi meg a haszonállatokat, hanem sokkal jobban kedveli a vadhúst, azonban élőhelyei részben mezőgazdasági területekkel is egybeesnek, ami további konfliktushoz vezethet.
Az ókori egyiptomiak háziállatként tartották, megszelídítették és vadászatra képezték ki a gepárdokat. Az állatokat alacsony oldalfalú kocsikon vitték ki a vadászmezőre vagy lóhátról vezették sisakban és a szemüket bekötve. Pórázon tartották őket, amíg a kutyák felhajtották a zsákmányt. Amikor az áldozat már elég közel volt, elengedték a gepárdokat és szemfedőjüket eltávolították. Ez a hagyomány az ókori perzsák körében is divatos volt, és India-szerte is elterjedt. Ezt a gyakorlatot a huszadik századi indiai hercegek is folytatták: a gepárdok a fenségességet és eleganciát jelképezték.
A történelem során más országok uralkodói is tartottak gepárdot háziállatként, például Dzsingisz kán és Nagy Károly. Az utóbbi arról volt híres, hogy palotáját gepárdokkal népesítette be. Az 1930-as évek táján Abesszínia uralkodója, Hailé Szelasszié gyakran fotóztatta magát pórázon tartott gepárdjával.
A gepárd sok helyütt a kihalás szélére sodródott. Az összes nagymacska közül ezt a legnehezebb új környezetbe telepíteni, fogságban nehezen szaporítható, ám néhány állatkertben már sikerült. Míg egykor a bundája miatti vadászat, mostanra a területének és zsákmányállatai állományának csökkenése miatt került veszélybe.
25 afrikai országban körülbelül 12 400 gepárd él vadon, többségük Namíbiában, mintegy 2500 egyed. Valószínűleg további 100–200 egyed maradt fenn Iránban.
A gepárdkölykök halandósága nagyon magas a genetikai tényezők és a gepárddal versengő olyan ragadozók miatt, mint az oroszlán és a hiéna. Néhány biológus úgy gondolja, hogy túl nagy a beltenyészet ahhoz, hogy eredményesen szaporodhassanak. A mesterséges megtermékenyítéssel végzett tenyészprogramok ugyanakkor világszerte számos állatkertben sikerrel jártak.
A Természetvédelmi Világszövetség (IUCN) Vörös listája szerint a gepárd afrikai alfaja sebezhető státuszú, az ázsiai alfaja pedig kihalóban van. A gepárd az amerikai CITES (Egyezmény a veszélyeztetett vadon élő növény- és állatfajok nemzetközi kereskedelméről) veszélyeztetett állatfajokat felsoroló, I. függelékében is szerepel.
Az Európai Állatkertek és Akváriumok Szövetsége (EAZA) a faj kritikus és egyre romló természetvédelmi helyzete miatt döntött a Gepárd Fajmegmentési Program (Gepárd EEP) elindítása mellett 1992-ben. Jelenleg a világ állatkertjeiben kb. 1500 gepárd él, ebből az európai programban közel 80 állatkert mintegy 370 egyede vesz részt, amelyeknek ősei (91 egyed) két területről, Dél- és Észak-Afrikából származnak.
Az EEP célja egy stabil állomány létrehozása, amely megőrzi a genetikai változatosságát, a szaporulat révén lehetővé teszi, hogy több állatkert is bemutathassa a fajt, és egyben felhívja a figyelmet a gepárdok kritikus helyzetére.
A gepárdot nem különösebben nehéz fogságban tartani, viszont nagyon nagy a mozgásigénye és ez az, amit a legtöbb állatkert nehezen tud biztosítani neki, ezért jóval ritkábban látható állatkertekben, mint a többi nagymacska.
Magyarországon 2013-ban még csak két állatkert, a nyíregyházi és a szegedi mutatta be ezen ritka fajt.
A Nyíregyházi Állatparkban él egy fiatal pár, melyek 2007 tavaszán érkeztek a varsói állatkertből, valamint a Szegedi Vadasparkban látható két hím egyed 2008 májusa óta.
Tiziano Vecellio Bacchus és Ariadné (1523) című képén Isten szekerét gepárdok húzzák (melyet a reneszánsz Olaszországban vadászállatként tartottak).
George Stubbs Gepárd két indiai szolgálóval és egy szarvasbikával (1764–1765) című képe a gepárdot szintén vadászállatként mutatja be. Az állatokat III. György brit királynak Madrász (Csennai) angol kormányzója, Sir George Pigot ajándékozta.
A Szfinx (1896) című festmény a belga szimbolista festő, Fernand Khnopff (1858–1921) műve, amely Oidipus és a Szfinx mítoszát meséli el. Egy nőfejű és gepárdtestű lényt ábrázol (gyakran hibásan leopárdként azonosítják).
André Mercier Our Friend Yambo (Barátunk Yambo) (1961) című regénye egy francia pár által örökbefogadott gepárd életéről szól, akit Párizsba vittek, hogy velük éljen. A mű Joy Adamson híres oroszlántörténetének (Oroszlánhűség, 1960) francia változataként született meg.
Joy Adamson: A pettyes szfinx című könyvében (1969) maga is tanulmányozta egy vadon élő gepárd (Pippa) életét.
Clare Bell Tomorrow's Sphynx (A holnap szfinxe) (1986) című műve szokatlan szemszögből vizsgálja egy félresikerült, fiatal felnőtt gepárd életét az elhagyatott Föld bolygón, a távoli jövőben.
Egy névtelen gepárd él Stoke Moran birtokain, dr. Grimesby Roylott otthonában Arthur Conan Doyle egyik Sherlock Holmes-történetében, melynek címe A pöttyös nyakörv.
Egy képregény hősnőjének, Wonder Womannek (Csodanő) a fő ellenfele dr. Barbara Ann Minerva, más néven „a Gepárd”.
Ez a szócikk részben vagy egészben  a   Cheetah című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Csodálatos állatvilág, (Wildlife Fact-File). Budapest: Mester kiadó (2000). ISBN 963-86092-0-6 
Great Cats, Majestic Creatures of the Wild, szerk. John Seidensticker, illuszt. Frank Knight, (Rodale Press, 1991), ISBN 0878579656.
Cheetah, Katherine (vagy Kathrine) és Karl Ammann, Arco Pub, (1985), ISBN 0668062592.
Cheetah (Big Cat Diary), Jonathan Scott, Angela Scott, (HarperCollins, 2005), ISBN 0007149204.
A faj szerepel a Természetvédelmi Világszövetség Vörös Listáján. IUCN. (Hozzáférés: 2011. szeptember 25.)
Fuss, fuss, gepárd; írta Roff Smith, fényképezte Frans Lanting, National Geographic Magyarország, 2012. november, 38-55. oldal
A géppuska önműködő, csak sorozatlövés leadására alkalmas, legfeljebb 20 mm-es puskalőszert tüzelő lőfegyver. Hordozható és állványos kivitelű változatai is vannak. A 10–12 kg tömegű géppuskákat könnyű géppuskának nevezik a magyar katonai terminológiában.
A gépfegyverek elődjének tekinthető a 17. században használt sorpuskák, amely egy ágyúkeréken álló több csőből összetevődő fegyver volt. Begyújtása után gyors sorozatban lőtte ki a golyókat, de nagyon nehéz volt újratölteni. Az 1860-as években az amerikai Richard Jordan Gatling feltalálta a róla elnevezett Gatling-géppuskát, amely egy hajtókaros fegyver volt, és az amerikai hadsereg szabványosította a polgárháborúban. A Gatlinget tüzérségi lőfegyverként használták, mivel ágyúkerekeken vontatták.
Az első automata géppuskát az amerikai Hiram Stevens Maxim szerkesztette, aki 1883-ban kapott szabadalmat a „hátralökő erővel töltődő mozgócsövű fegyverére”. A fegyver gyártását a Vickers gyár kezdte el, a nyilvánosság előtt 1887-ben mutatták be a South Kensington-i ipari kiállításon. Maxim első géppuskái 11,4, és 14,7 mm-es puskatöltényt tüzeltek.
A kezdeti években sem a britek, sem a franciák nem tartottak igényt az olajhűtéses fegyverre. A géppuska azon az elven működött, hogy a fegyver elsütésekor a keletkezett gázt használta újratöltésre. A németek azonban lelkesek voltak az ötletért, ezért 1914 augusztusáig 12 000 darabot, majd 100 000 darabot vásároltak (Maschinengewehr 08). Ekkoriban nagyon nehéz volt és állványra szerelték, 4-6 fős személyzet kellett a működéséhez. 1918-ban kifejlesztették a Bergmann MP18 géppisztolyt, amit már egy katona is elbírt. A repülőgépeknél 1915-től kezdték el használni a géppuskákat, de az sokszor a légcsavart találta el, ezért Anton Fokker kifejlesztett egy megszakítót, ami csak akkor tüzelt, ha a légcsavar olyan helyzetben volt, hogy nem akadályozta a lövedék útját.
Lehet vele tárból tüzelni. Némely változatok dobtárból, mások (széteső, vagy nem széteső tagú) hevederből tüzelnek. A magyar PKMsz például nem széteső tagú, 4 db. 25-ös hevederdarabból áll, a tárolása társzerű dobozokban történik.
Hadtudományi lexikon I. (A–L). Főszerk. Szabó József. Budapest: Magyar Hadtudományi Társaság. 1995. 837. o. ISBN 963-04-5226-X

Gera Zoltán (Pécs, 1979. április 22. –) visszavonult magyar válogatott labdarúgó, posztját tekintve középpályás. 
Hivatásos pályafutását a harmadosztályú Harkány SE-ben kezdte 1996-ban, majd 1997 és 2000 között a Pécsi MFC NB I-es labdarúgója volt. Innen a Ferencvárosba került 2000 júliusában. A zöld-fehérekkel magyar bajnok (2001, 2004, 2016) és Magyar Kupa-győztes (2003, 2004, 2015, 2016). Magyarországon három alkalommal választották meg az év labdarúgójának (2002, 2004, 2005). 2004 júniusában az angol West Bromwich Albion csapatába igazolt, ahol 2008 júniusáig játszott. 2008 júliusától a Fulham labdarúgója. A Fulhammel egészen a döntőig menetelt az Európa-liga 2009-10-es kiírásában, de a következő szezonban kevés lehetőséghez jutott, így nem hosszabbított szerződést. 2011 nyarától ismét a West Bromwich Albion labdarúgója.
Számos alkalommal volt a magyar labdarúgó-válogatott csapatkapitánya. Általában középpályás, irányító vagy jobb szélső poszton játszik, de csatárként is szerepelt már. Kiváló indításai, váratlan cselei miatt népszerű. Angliában a „Mágikus Magyar” becenevet adták neki.
2003. április 1-jén a világ egyik legjelentősebb futballmagazinjában, a World Soccerben egy féloldalas cikk jelent meg annak apropóján, hogy 2005. június 30-ig meghosszabbította szerződését a Ferencvárossal, annak ellenére, hogy több külföldi csapat is hívta.2005. május 18-án a soccernet.com internetes szaklap beválasztotta a Premier League 2004–05-ös álomcsapatába, amely a Čech – Hibbert, Carragher, Terry, Heinze – Gera, Cahill, Lampard, Robben – Henry, Rooney összeállításban szerepelt.
2005 szeptemberében az angol sajtó Gerát Puskás Ferenchez hasonlította (ami nem meglepő, mivel ha feltűnik egy tehetséges fiatal magyar labdarúgó, egyből jön az összevetés). Olyannyira népszerűvé vált Gera addigra, hogy az angol sajtóban a neve mellett egyre gyakrabban feltűnt a Magical Magyar jelző. A brit sajtó felvetésére, miszerint Gera Puskás méltó utódja lehet, a West Bromwich játékosa igen szerényen a következőképpen reagált: „Ez az összehasonlítás szerintem nem állja meg a helyét, közel sem vagyok olyan focista, mint amilyen Puskás volt. Nem láttam játszani, de tudom, hogy míg én az angol élvonal egyik kiscsapatában játszom, addig ő a Real Madrid történetének egyik legnagyobbja. Nagyon távol vagyok tőle…”2008 januárjában az Independent angol napilap a brit menedzsereket, játékosokat, szakértőket és ügynököket megkérdezve fölállított egy listát a legjobb Nagy-Britanniában, de nem a Premier League-ben szereplő labdarúgókról, Zoltán ezen a 7. helyet szerezte meg. A róla szóló rövid jellemzésben ez állt: „Klasszis szélső, aki stabil Premier League-futballista lehetett volna, ha a sérülések nem akadályozzák meg ebben. Gólokat szerez, és szélső létére viszonylag jól fejel.”2017 januárjában az angol futballal foglalkozó HITC Sport oldal West Bromwich Albion elmúlt 25 évének (azaz a Premier League-éra) legjobb három igazolásai közé sorolta az ő megszerzését Peter Odemwingie és Ben Foster mellett. A birminghami klub drukkereinek szeretete az idő múlásával sem lanyhult, 2017 februárjában a West Brom egyik szurkolója, Matthew Jones csak azért látogatott el Budapestre, hogy Gerával találkozhasson. Ez év márciusában szerepelt a Sky Sportson futó Premier League World magazinban, ahol az Angliában eltöltött évtizedről és ottani pályafutásáról beszélt. 2018 januárjában a Fulham meghívására tekintette meg a londoni csapat Ipswich Town elleni bajnokiját, amely előtt a hazai közönség köszöntötte, majd felállva tapsolta meg a pályára bevonuló Gerát. 2019 januárjában a 2020-as Európa-bajnokság magyar nagykövetének választották.
Pécsett nőtt fel, az átlagosnak mondható magyar család szintjén éltek. Édesapja postásként dolgozott, míg édesanyja a helyi sörgyárban vállalt munkát. A kis Zolival különösebb probléma nem volt, az általános iskolát jó eredménnyel végezte. Kilenc-tízévesen gyakran lejárt az iskola aulájába kikapcsolódni, az idejük nagy részét csocsózással, biliárdozással és zenehallgatással töltötték. Erre az időszakra a következőképpen emlékszik vissza: „Ekkor még egyáltalán nem volt olyan késztetésünk, hogy bármi rosszat tegyünk.”A gondok akkor kezdődtek, amikor az aulában idősebb fiúk is megjelentek, akik azzal dicsekedtek, hogy rendszeresen dohányoznak, és gyakran nem az otthonukban töltik az éjszakát. Ezt követően elkezdték járni a Kertvárost a nagyobbakkal, és elkezdődött a züllés lassú folyamata. Az iskolából való igazolatlan hiányzások száma megnövekedett, kialakult a játékszenvedélye, aminek költségeit a reggelire adott pénzből fedezte. Erről így vall: „Mindig félretettem a reggelire adott pénzt, amit gyorsan eljátszottam, később már az edzés helyett is játékterembe jártam.”
Tizenegy-tizenkét éves korában már javában dohányzott, és a szülei válása még tovább rontotta a helyzetet. Eleinte az apjához került, ahol nem részesült a szükséges nevelésben. Később visszakerült az édesanyjához, de akkorra már kezelhetetlenné vált. A mélypontot az jelentette, amikor 13 évesen az alkohol és a cigaretta az élete szerves részét képezte, mi több, elkezdett szipuzni is. Élete legsötétebb korszakáról így beszélt: „Elmentem egy játékterembe, ahol megismerkedtem néhány sráccal. Megkérdezték: nem próbálom-e ki a szipuzást? Kíváncsiságból, elmentem megnézni, hogy csinálják. Aztán ott kötöttem ki, hogy velük együtt szipuzok.”Apja életvitele sem mutatkozott jó példaként előtte, aki Zoli nevelését hanyagul végezte, a barátnőit pedig állandó jelleggel cserélgette. Azonban hirtelen hatalmas változás állt be előbb apja, majd Gera életében is. Zoli éppen egy kaszinóban múlatta az idejét, amikor megjelent apja, és szólt, hogy menjen haza vele. Az odáig vezető úton elmesélte fiának, hogy a Hit Gyülekezetében volt, és a következő alkalommal szeretné, ha Zoli is vele tartana. Gerzson nem akart eleget tenni apja kérésének, végül mégis engedett neki, és a következő istentiszteletre elment vele. „Mikor mentünk haza kérdeztem apámat, miért van az, hogy az emberek énekelnek, tapsolnak. Elmagyarázta, hogy azért, mert Istennek énekelnek, valóságosan megtapasztalták Isten jelenlétét, és megismerték Jézust. Hazafelé jó érzés töltött el.” A változás nem tartott sokáig, Zoli a következő istentisztelet helyett inkább ismét a kaszinóba ment. Talán a történtek hatására azonban az addigi életvitelét egyre kevésbé élvezte. A sok italozás, dohányzás és drogfogyasztás a szervezetére is mindinkább kihatott, aminek látható jelei is voltak. Növekedésében elmaradt a megszokottól, sovány testalkatú tizenéves lett. Pár hét múltán úgy határozott, hogy ismét elmegy a Hit Gyülekezetébe. „Az istentisztelet most még jobban tetszett, és a végén azt javasolta apám, hogy térjek meg az Úrhoz, és fogadjam be a szívembe Jézus Krisztust. Nem tudtam, mit jelent megtérni, ezért apámtól megkérdeztem, mi az. Ő elmondta, hogy bánjam meg a bűneimet, és fogadjam el Jézus Krisztust megváltómnak”. Rövid ideig párhuzamosan járt istentiszteletre és játékterembe is, végül tudatosult benne, hogy választania kell. Rájött, hogy addigi élete nem vezet sehová. Elkezdte tanulmányozni a Bibliát, imádkozott és folytatta az abbahagyott tanulmányait is. Rövid időn belül leszokott káros szenvedélyeiről, amivel meglepte bandatársait, végül több társa is követte a példáját, és Zolival együtt mentek el istentiszteletre.
Több éves kihagyást követően ismét elkezdett focizni, eleinte még csak a grundon. Saját elmondása szerint egy igen komoly szövetséget kötött Istennel, miszerint az Úr dicsőségére fog focizni. Pár nap elteltével megkereste egy régi barátja, aki megkérdezte, nem lenne-e kedve a Kinizsiben játszani. Zoli elfogadta az ajánlatot. A visszatérés korántsem ment akadálytalanul, a rossz fizikai állapota miatt még a megye I-ben szereplő ifjúsági csapatba sem fért be eleinte. Még apja is úgy vélekedett, hogy Gerzson legfeljebb az NB III-ig viszi. Az őt körülvevő kételkedés épp ellenkezőleg hatott, Gera még jobban hajtott az edzéseken, hogy bekerülhessen a csapatba, miközben Isten támogatását kérte. Az egészsége fokozatosan helyreállt, karrierje pedig felfelé ívelt. Erről az időszakról így vall: „Miután Istenhez fordultam már nem volt kétségem afelől, hogy válogatott futballista leszek, és jó csapatokban játszom majd. Nem volt több törés a karrierem során, és egyre inkább haladtam előre.”
Gera a korábbi életmódja miatt egészen mélyről kezdte, először Harkányban adtak neki bizalmat. Jó teljesítményét és kivételes tehetségét látva a Pécsi MFC leigazolta 1997-ben, ahol Róth Antal kezei alatt az NB II-ben játszhatott. Az 1999–2000-es szezont még ott kezdte, de kisebb szerencséjére a tavasszal már NB I-es játékosnak mondhatta magát, ám mindezt nem klubváltással érte el. Történt ugyanis, hogy 2000. február 15-én megszűnt a Gázszer FC, miután Németh László klubelnök már nem tudta finanszírozni a csapatot, így az agárdiak helyén a PMFC játszott tovább a PNB-ben. Első gólját 2000. április 1-jén a Győri ETO FC ellen szerezte, Ferenczi vezető találatát egyenlítette ki a 67. percben, így pontot mentett csapatának. Nem sokkal később, a 26. fordulóban április 8-án ismét eredményes volt, ezúttal a Vác FC-nek rúgott győztes gólt. A 29. fordulóban a Nyírség-Spartacus kapuját vette be, ami meghozta a vezetést a pécsieknek. Az idény utolsó bajnokiján, a 34. fordulóban május 27-én a Nagykanizsa-LinAir FC vendégeként lépett pályára a PMFC, itt a 91. percig 1–0-ra a hazaiak vezettek, amikor Gera ismételten pontot mentett a csapatának. Gera a tavaszi szezonban 15 mérkőzésen játszott, melyeken 4 gól szerzett és 4 sárga lapot gyűjtött be. 14 alkalommal a kezdőcsapat tagjaként vághatott neki a mérkőzésnek, négyszer cserélték le és egyszer cserélték be. Gerzson nem sokáig mondhatta magát a Pécs NB I-es labdarúgójának, mivel a szezon során nyújtott kiváló teljesítménye felkeltette a Ferencváros vezetőinek érdeklődését. 2000. július 1-jén hivatalosan is a Ferencvárosi TC játékosa lett.
Gerzson 2000. július 22-én mutatkozott be a Ferencvárosi TC-ben a Haladás VFC elleni bajnoki mérkőzésen, melyet a csapat 4–0-ra nyert az Üllői úton. A debütálás nem is sikerülhetett volna számára jobban: a 45. percben megszerezte a vezetést az újonnan igazolt játékos. Az alapszakasz folyamán további egy találatot ért el, a 9. fordulóban talált be a Dunaferr SE kapujába, s mentett pontot. A 14 bajnokiból 11-szer lépett pályára, hatszor kezdőként, ötször pedig csereként, ám mégsem mondhatta magát a csapat biztos tagjának, mivel öt alkalommal le is cserélték. A 12 csapatos bajnokságban 21-szer jutott neki szerep, ráadásul 19-szer kezdőként. A felé nyújtott bizalmat további öt góllal hálálta meg, így mindent összevetve 32 bajnokin 7 találatig jutott, az FTC pedig a bajnoki címig. Ennek okán a következő idényben az UEFA-bajnokok ligája selejtezőjében indulhatott csapatával.
A 2001–2002-es bajnokság első tíz mérkőzésén kivétel nélkül a kezdőcsapatba jelölték. Július 25-én a horvát Hajduk Splittel mérkőztek meg a bajnokok ligája selejtezőjének 2. fordulójában. Az eredmény 0–0 lett, az egy héttel későbbi visszavágón szintén nem született gól. Gera mindkét mérkőzést végigjátszotta, de a Ferencvárosnak így is véget ért az az évi európai kupaszereplése, mivel a büntetőpárbajban 5–4-re alulmaradtak. A bajnokságban 2001. szeptember 22-én a Győri ETO elleni mérkőzésen sérülést szenvedett, már a 33. percben le kellett hozni a pályáról. Ennek következtében a Fradi következő tíz bajnoki mérkőzését ki kellett hagynia, visszatérésére a győriek ellen került sor december 2-án. A tavaszi szezont már válogatott labdarúgóként kezdte, miután február 13-án debütált a nemzeti csapatban. 2002. március 8-án a pályafutása egy újabb mérföldkőhöz érkezett. A Kispest-Honvéd elleni idegenbeli 4–0-s győzelemből két gólt vállalt magára. Ezt megelőzően még nem tudott egynél több találatot elérni egy mérkőzésen a hivatásos karrierje során. Ami az előző szezonban nem volt elmondható róla, ebben igen: 27-szer játszott az NB I-ben, és kivétel nélkül mindegyiken kezdőként, lecserélésére nyolcszor került sor. Ezek után elmondható volt, hogy a Ferencvárosban alapemberré nőtte ki magát. A bajnoki góljainak száma nyolc volt a szezon végén (a Videoton FCF, az S.Oliver Haladásnak oda-vissza, a Kispest-Honvéd ellen kétszer, az Újpest FC, a Matáv Sopron, a Dunaferr ellen talált be). A bajnokságban csak az ezüstérem jutott a Zalahús ZTE FC mögött, de megválasztották az év labdarúgójának Magyarországon.
A második helyezés az NB I-ben szintén európai kupaindulásra jogosított fel, azonban ekkor be kellett érniük a második számú európai kupasorozattal, az UEFA-kupával. A bajnokságot július 26-án jól kezdte az együttes, a Siófok FC-t múlták felül 2–0 arányban, ahol Gera is eredményes volt. Az UEFA-kupa selejtezőjének 2. fordulójában a ciprusi AÉ Lemeszút kapták ellenfélül. Gerzson gólt szerzett a 4–0-s győzelem alkalmával. Az FTC a visszavágón 2–1-re alulmaradt, ennek ellenére 5–2-es összesítéssel ők jutottak tovább a főtáblára, ahol a török Kocaelisport fogadták. A hazai találkozó eredménye itt is 4–0 lett, és összesítésben 5–0-val mentek tovább. A 2. fordulóban már erősebb ellenfelet sorsoltak a Ferencvárosnak, ezúttal a német VfB Stuttgartot kellett legyőzni az összesítésben a továbbjutáshoz. Ez azonban túl nagy feladatnak ígérkezett, a hazai 0–0 után a svábok 2–0-ra nyertek otthon, Geráéknak véget ért az európai kupaszereplés. A hat UEFA-kupa találkozóból kivétel nélkül mindegyiken kezdő volt, négyszer végig is játszotta a mérkőzést, egyszer szerzett gólt. Az őszi szezon utolsó bajnokiján december 1-jén az MTK Hungária otthonába látogattak el. Az örökrangadó Gera 14. percben szerzett találatával dőlt el. Ahhoz, hogy az FTC őszi bajnok legyen, még meg kellett nyernie a 13. fordulóból elhalasztott Kispest-Honvéd elleni mérkőzését. Ezt a találkozót december 6-án sikerrel abszolválták, így pontazonossággal, de jobb gólkülönbséggel az élre álltak. Noha a téli szünetben több külföldi csapat is érdeklődött iránta, mint például a német VfB Stuttgart, a francia FC Nantes és a legélénkebben érdeklődő török Galatasaray is (a Galata olyannyira figyelmes volt, hogy küldött egy 30-as számmal és Gera felirattal ellátott Galatasaray mezt is), Gera végül 2 és fél évvel meghosszabbította a szerződését a Ferencvárossal, így 2005. június 30-ig a zöld-fehér klub rendelkezett a játékjogával. A tavasz első öt mérkőzését ki kellett hagynia sérülés miatt. Mindent összevetve 26-szor játszott a bajnokságban (kivétel nélkül mindannyiszor kezdő volt), 6 gólt rúgott és 5 sárga lapot gyűjtött be. Az idény végén ismételten csak az ezüstérem jutott a Ferencvárosnak és Gerának, azonban a magyar kupa megnyerésével vigasztalódhattak. Gerzson a nyolcaddöntőben a Rákóczi FC-NABI ellen november 26-án végigjátszotta a mérkőzést, az elődöntőben április 16-án a BKV Előre otthonában Thomas Sowunmi helyett lépett pályára a szünetben, míg a döntőben a DVSC-MegaForce ellen május 6-án 91 perc jutott számára, akkor Marek Penksa jött be a helyére. A nemzetközi kupaindulást, vagyis az UEFA-kupa szereplést két fronton is kiharcolták, a bajnokságban elért az MTK Hungária FC mögötti második helyezés és a magyarkupa-győzelem egyaránt biztosította, hogy csapatával ott lehessen az európai kupaporondon.
2003 júliusában az utolsó szezonját kezdte a Ferencvárosnál. A Balaton FC ellen kezdődő első, július 26-i bajnokit végigjátszotta, amit további hat olyan egymás utáni mérkőzés követett, melyen a kezdőcsapat tagja volt, és ezekből csak egy alkalommal fordult elő, hogy lecserélték. Az UEFA-kupa selejtezőjének 1. fordulójában a máltai Birkirkara csapatát kapták ellenfelül a zöld-fehérek. Az augusztus 14-i első mérkőzésen az 5–0-s győzelem alkalmával Gera egyszer betalált, a visszavágón nem szerepelt. A 6–0-s összesítés után a főtáblára került a fővárosi klub, ahol az FC Københavnt sorsolták ellenfélnek. Gera kezdett a hazai találkozón, melyen 1–1 született, az 59. percben Rósa Dénes jött be helyette a pályára. Az október 15-i visszavágón szintén 1–1-es döntetlen lett a mérkőzés végeredménye, itt végigjátszotta a kupamérkőzést. Mivel a hosszabbítás során sem dőlt el a továbbjutó kiléte, így büntetőrúgásokra került a sor, ahol azonban az FTC 3–2-re alulmaradt dán ellenfelével szemben. Geráéknak hamar véget ért a nemzetközi szereplés, megmaradt a hazai porond. A 8. és 9. fordulóban nem lépett pályára sérülés miatt (a København elleni hazai UEFA-kupa mérkőzésen szenvedett bokaszalag-sérülést, amikor egy fejpárbajt követően a földre érkezéskor aláfordult a bokája), a 10.-ben viszont rögtön góllal tért vissza, ami ráadásul a mindent eldöntő találat volt az ETO ellen. A Lombard FC Haladás kárára a következő fordulóban is eredményes volt. Október 29-én jött az MTK Hungária elleni magyar kupa nyolcaddöntő, amit 2–1-re nyert a Ferencváros, többek között Gera góljának köszönhetően. A kupában ezután fantasztikus sorozatot produkált, minden mérkőzésen bevette az ellenfelek kapuját. A negyeddöntőben a Bodajk FC-nek kettő, az elődöntőben a Vasas SC-nek egy gólt lőtt. 2004. május 5-én játszották a magyar kupa döntőjét a Bp. Honvéd ellen. A Ferencváros 3–1-es sikert aratott, Gera végigjátszotta a döntőt, sőt a 68. perben gólt is szerzett. Ez azt jelentette, hogy az FTC ebben az idényben is nyert valamilyen trófeát Gerával, kivételt mindössze a 2002-es év jelentett, amikor „csupán” egy ezüstérmet szereztek a bajnokságban. Még a kupadöntőt megelőzően, április 4-én egy fontos esemény történt a pályafutásában. A 21. fordulóban a Győri ETO ellen mesterhármast (37., 42., 48. perc) ért el, a 4–0-s végeredményt Somorjai állította be a 79. percben. A bajnokságban eddig még nem, a válogatottban viszont már volt rá példa, hogy egy mérkőzésen háromszor legyen eredményes, akkor San Marino volt az ellenfél. Május 16-án az NB I rájátszásában az FTC az MTK-t fogadta az örökrangadó keretében, melyet a hazaiak 2–0-lal abszolváltak. A két gól szerzője Gerzson volt, a 4. és a 61. percben vette be a kék-fehérek kapuját. Legközelebb az utolsó, vagyis a 32. fordulóban talált be, a Ferencváros számára éppen a legjobbkor. A magyar bajnoki cím az utolsó fordulóban dőlt el a Ferencváros, az Újpest és a Debrecen között. Az FTC-nek a Debrecent kellett legyőznie ahhoz, hogy sikerüljön a duplázás (magyarkupa-győzelem és bajnoki cím), addig az Újpestnek az MTK-t kellett volna idegenben megvernie, a Lokinak pedig az FTC elleni győzelem kellett a bajnoki címhez. A Ferencváros–DVSC találkozón Gera a 7. percben vezetéshez juttatta csapatát, Tököli Attila a 15.-ben tovább növelte az előnyt, melyre a 33. minutumban Sándor Tamás válaszolt, végül Lipcsei Péter a 60. perben belőtte a mindent eldöntő gólt, a végeredmény 3–1 lett. Mivel az Újpest csak 1–1–es döntetlent ért el, így a magyar bajnok a Ferencvárosi Torna Club lett. Gera a 2004-es évben magyar viszonylatban mindent megnyert, a bajnoki cím és a magyarkupa-győzelem mellett megválasztották az év magyarországi labdarúgójának (2002 után másodszor), valamint mint az később kiderült, a 2004-es magyar szuperkupa-győztese is az FTC lett, játék nélkül. A remekül sikerült idény során 30 alkalommal szerepelt bajnokin, melyeken 11 gólt ért el, ami máig a legtermékenyebb bajnoki idényének számít. A magyar kupában 4 mérkőzésen játszott, ott 5 találatot jegyzett (vagyis a mérkőzésenkénti gólátlaga meghaladta az 1-et), mindehhez hozzájött még három UEFA-kupa találkozó és az ott szerzett egy gól. Mindent összevetve 37 mérkőzésen szerepelt, 17 gólt lőtt, ami ugyancsak az egy szezonban elért legtöbb góljának számít.
Köszönhetően a bajnoki aranyéremnek, a 2004–2005-ös szezonban a bajnokok ligája-selejtezőjében indulhatott a Ferencváros. 2004. július 27-én az SK Tirana ellenfeleként léptek pályára idegenben, a kínkeservesen kiharcolt 3–2-es győzelem alkalmával Gerának 86 perc játéklehetőség jutott, a helyére Nógrádit cserélték be. Ez a mérkőzés sokáig nemcsak az utolsó európai kupatalálkozója volt (egészen 2009-ig, amikor is a Fulhammel szerepelt ismét a nemzetközi kupaporondon), hanem a Ferencváros színeiben is utoljára lépett pályára. Tekintettel az előző évben nyújtott kiváló teljesítményére, felfigyelt rá az angol Premier League-be frissen feljutott West Bromwich Albion, akik le is szerződtették. A megállapodás értelmében 3+1 éves szerződést kötöttek 2004. július 30-án. Gera akkor 1 500 000 angol fontos vételárával a legdrágább magyar labdarúgó volt.
Az új csapatánál a bemutatkozásra a portugál Boavista FC elleni felkészülési mérkőzésen került sor a másik új igazolással, Nwankwo Kanuval együtt. Tétmérkőzésen 2004. augusztus 14-én, a Blackburn Rovers ellen debütált, ahol Gary Megson vezetőedző 3 perc játéklehetőséget biztosított a számára. A Premier League 2004–2005-ös idényének a 2. fordulójában a városi rivális Aston Villa csapatával mérkőzött meg a WBA, itt Gerzson a 63. percben Bernt Haas cseréjeként lépett a pályára. Gerának mindössze két bajnoki találkozóra volt szüksége ahhoz, hogy bebizonyítsa edzőjének, érdemes vele a kezdőcsapatban is számolni. A Tottenham Hotspur ellen már a kezdő tizenegyebe jelölték, mi több, Gera a 3. percben be is talált Paul Robinson kapujába, végül a Spurs egyenlített, és 1–1-es döntetlennel ért véget a bajnoki. Góljának köszönhetően a Premier League 3. fordulójában tagja volt a Hét válogatottjának. Az újabb jelentős esemény a pályafutásában szeptember 21-én következett be, ugyanis akkor szerepelt először angol ligakupa mérkőzésen. A Colchester United ellen csapatával 2–1-es vereséget szenvedtek, ami a kiesést jelentette, Gera a 64. percig játszott. Az FA-kupában a Preston North End ellen játszott először, a 2–0-s győzelemmel a következő fordulóba jutottak, ám ott a Tottenham elleni 3–1 után búcsúztak a további küzdelmektől. Gera mindkét találkozót végigjátszotta. Az idény végére rendkívül kiélezett harc folyt a West Bromwich, a Crystal Palace, a Norwich City és a Southampton FC között. Az utolsó fordulóban a West Bromnak nyernie kellett, a vetélytársaknak pedig pontot veszíteni, hogy sikerüljön a bentmaradás. A birminghamiek végül 2–0-ra verték a Portsmouth FC-t, miközben a Norwich hat gólt kapott a Fulham FC vendégeként, a Manchester United 2–0-ra győzte le a Szenteket, míg Király Gábor csapata, a Crystal Palace döntetlent ért el a Charlton Athletic ellen. Az angol sajtó a „Great Escape”, azaz a „nagy menekülés” jelzőt használta a történelmi tettre. A szezon során az összes bajnoki mérkőzésen pályára lépett (31-szer kezdő, 7-szer csere volt) – egyike volt annak a 14 játékosnak, aki ezt elmondhatta magáról –, 6 gólt szerzett, mellyel csapata második legeredményesebb játékosa lett a 11 gólos csatár, Robert Earnshaw mögött, sárga lapot négy alkalommal kapott. A soccernet.com internetes szaklap a 2004–2005-ös szezonban beválasztotta a Premier League álomcsapatába.
A nagyszerűen sikerült első szezonja és a csodával határos bentmaradás után a 2005–2006-os idény már nem sikerült ennyire jól. A sorozatos sérülések miatt hátráltatott Gera mindössze 15 mérkőzésen tudott pályára lépni a Premiershipben, melyeken mindössze két találatot szerzett, ami az egy szezon során elért legkevesebb találatát jelenti a pályafutása alatt. Az FA-kupában is csupán egyetlen mérkőzést játszott, akkor a 3. fordulóban a Reading FC ellen egy tizenegyesből gólt is rúgott a 82. percben, amit Kevin Doyle két perccel később egalizált, ugyancsak büntetőből. Az újrajátszás során a WBA a hosszabbítás után 3–2-es vereséget szenvedett, így kiestek a kupából, Gerát nem jelölték a mérkőzésre. A bajnokságban a Sunderland elleni kiesési rangadón az ő góljával egyenlített az Albion a 90. percben (1–1), másik találatát az Everton ellen jegyezte, akkor a vezető gól fűződött a nevéhez, végül 2–2-es döntetlennel ért véget a bajnoki. A „Great Escape” nem ismétlődött meg, a 19. helyen végeztek, így a csapat kiesett a Championshipbe. A nyári átigazolási időszakban a görög AÉK Athén valamint a Premier Ligában szereplő Middlesbrough is élénk érdeklődést mutatott iránta (a Boro már télen is tárgyalt az átigazolásról), végül az egyezség nem született meg.
Az új szezon kezdetén egyértelműen a csapatával való feljutást tűzte ki célul. Az odáig vezető út hosszúnak ígérkezett, mivel a másodosztályban 46 bajnoki találkozót kellett lejátszani. Gerzson a 2. fordulóban rögtön gólt is szerzett a Cardiff City ellen a 4. percben, ami viszont csupán az 1–1-es döntetlen eléréséhez volt elegendő. Következő találatára szeptember 23-áig, a 9. fordulóig kellett várni, akkor a Luton Town volt a szenvedő alany, a végeredmény itt is döntetlen (2–2) lett. A 2006–2007-es idényben további három gólt szerzett, a Crystal Palace, a Queens Park Rangers és a Barnsley kapuját vette be. Ezek után a találatok után mindannyiszor győzelemnek örülhetett, a bajnokság utolsó mérkőzésén a Barnsley ellen valóságos kiütéses, 7–0-s diadalt arattak, ahol ő lőtte a hetedik gólt. Az egyenes ágon való feljutás azonban így sem jött össze, viszont a Football League Championshipben elért negyedik helyezés playoffra (rájátszásra) jogosította fel a birminghami kiscsapatot. Az angol ligakupában két mérkőzést játszott: a 2. fordulóban a Cheltenham Town ellen még továbbjutottak (ekkor a 87. percben cserélték be), azonban a következő fordulóban az Arsenal elleni találkozó már a végállomást jelentette, az Ágyúsok Jérémie Aliadière duplájával kiejtették az Albiont. Az FA-kupába három alkalommal szerepelt, a Wolverhampton Wanderers ellen gólt is szerzett a 4. fordulóban, így 3–0-s idegenbeli győzelemmel jutottak tovább. Az 5. fordulóban a Middlesbrough várt rájuk. Az első mérkőzésen csak csereként jutott szóhoz a 85. percben, és mivel a végeredmény 2–2-vel zárult, így megismételt mérkőzésre került sor. Ott már kezdőként számítottak rá, ismételten döntetlennel ért véget a kupamérkőzés, az 1–1-es eredmény a Boro továbbjutását jelentette. A bajnokság ugyan már befejeződött, viszont a rájátszás még hátra volt a WBA számra, az 5. helyezett Wolverhamptonnal játszottak oda-visszavágós mérkőzést. Az első találkozón 3–2-re nyertek Geráék a Wolves otthonában, majd hazai környezetben 1–0-ra diadalmaskodtak, így 4–2-es összesítésel bejutottak a rájátszás döntőjébe. A másik ágon a Derby County és a Southampton küzdött a döntőbe jutásért, ami végül a Derbynek sikerült (4–4-es összesítést követően a büntetőpárbajban sikerült 4–3-ra nyerni a Kosoknak). A playoff döntőjét a Wembley stadionban rendezték meg, Gerzson a kezdőcsapatban kapott helyet, majd a 71. percben lecserélték. A mérkőzést a Derby County nyerte 1–0-ra, így Geráéknak nem sikerült a feljutás. Érdekesség, hogy Gera a szezonban (beleértve a kupamérkőzéseket is) a Barnsley elleni mérkőzést kivéve csak idegenben szerzett gólt. A bajnokság során Gera 40-szer lépett pályára, valamint a rájátszás mindhárom találkozóján szerepelt, összesen 5 gólt szerzett, 3 FA-kupa mérkőzésén egyszer tudta bevenni az ellenfél kapuját, a ligakupában pedig két találkozó fűzödik a nevéhez, gólt nem jegyzett.
A 2007–2008-as idénynek ismételten a feljutást érő valamelyik hely megszerzésének célját tűzték ki. Az 1. fordulóban a Burnley ellen gólpasszt adott, ám így is kikaptak 2–1-re Király Gáboréktól. Gera a Peterborough United elleni 2007. augusztus 28-i angol ligakupa találkozón volt először eredményes a szezonban. Érdekesség, hogy angliai pályafutása alatt ez volt az első gólja a Carling Cupban. Mint az korábban is elmondható volt, Gerzson ebben az idényben is alapembernek tekithető a WBA-nál. A szezonban mindössze három bajnoki mérkőzésen nem játszott: az Ipswich Town (4–0), a Sheffield United (0–0) és a Blackpool (3–1) ellen. A Championshipben viszonylag későn, a 21. fordulóban szerezte meg idénybeli első találatát a Leicester City ellen. A sorozat rögtön a következő bajnokin folytatódott, a Charlton Athleticnek két gólt fejelt, valamint adott egy gólpasszt. Az esztendő utolsó Football League Championship találkozóján is gólt szerzett, ezúttal a Scunthorpe United elleni 5–0-s győzelemből vette ki a részét egy góllal, így a december hónap kiválóan sikerült számára. A téli átigazolási időszakban ismét akadt kérője a Bolton Wanderers személyében, de a megállapodás ezúttal is elmaradt, így kiderült, hogy Gera kitölti a szerződését az Albionnál, és ha nem köt új kontraktust a West Bromwich Albionnal, akkor a Bosman-szabály értelmében 2008 nyarán szabadon igazolható lesz. Később a Wigan Athletic is megkereste. 2008. január 29-én a Preston ellen hiába egyenlített az 50. percben, végül 2–1-es vereséget szenvedett csapata. Március 1-jén a Plymouth Argylet fogadta a West Brom, ahol Gera a 17. percben állt be, és megszerezte a találkozó vezető gólját, csapata vágül 3–0-ra nyert. A Charlton ellen a 41. fordulóban gólpaszt adott, de ez sem volt elég a győzelemhez, a mérkőzés 1–1-es döntetlennel zárult. A Watford ellen ismét gólpasszal járul hozzá csapata pontszerzéséhez. Szezonbeli hetedik gólját szerezte meg a Wolverhampton Wanderers ellen az 59. percben, mint később kiderült, ez volt a találkozó győztes gólja. A következő fordulóban a Norwich City ellen is gólt szerzett, amivel csapata nagyon közel került a feljutáshoz. Ez a gól volt pályafutása (minden sorozatot figyelembe véve) 25. találata a West Brom színeiben. A Southampton FC ellen hazai pályán elért 1–1-es döntetlennel sikerült bebiztosítani az egyenes ágon való feljutást, az utolsó fordulóban pedig a Queens Park Rangers FC vendégeként 2–0-ra nyert a WBA, így megszerezték a bajnoki címet is. Az Albion nem csak a bajnokságban szerepelt jól, hanem a nagy múltú FA-kupában is jó teljesítményt nyújtottak. A 3. fordulóban a Charlton ellen jutottak tovább az újrajátszást követően (Gerzson mindkétszer kezdő volt). A Charlton elleni újrajátszáson Gera jubilált, mivel századik alkalommal volt a West Bromwich kezdőcsapatának a tagja. Ezután a negyedosztályú Peterborough United idegenbeli 3–0-s legyőzése következett (ezen a mérkőzésen nem szerepelt). Az 5. fordulóban a Coventry City volt az ellenfél, akit szintén idegenben győztek le, fölényes 5–0-s diadallal jutottak tovább. Gera a 78. percben lőtte csapata ötödik találatát a mérkőzésen, ami saját maga első gólja volt az idei sorozatban. A negyeddöntőben a Bristol Rovers ellen március 9-én egy gólpasszal járult hozzá csapata 5–1-es győzelméhez, és ezzel együtt a továbbjutáshoz. Az elődöntőt a Wembley stadionban rendezték meg április 5-én, ahol az első osztályú Portsmoutht kellett volna legyőzni a döntőbe jutásért. Végül ez nem sikerült, a korábbi csapattárs Nwankwo Kanu góljával nyert 1–0-ra a Pompey. Gera az idény során 43 bajnokin játszott, 8 gólt szerzett, az FA-kupában 5 találkozón szerepelt, ahol 1 gólt ért el, a ligakupában egy mérkőzésen egy gólt lőtt. Az idény végén a Guardian magazin az év játékosának választotta a Championshipben, valamint a magazin álomcsapatába is bekerült.
Gera 2008. június 11-én írta alá 3+1 éves szerződését a Fulham FC csapatával.Májusban, a bajnokság vége felé több hír is felröppent, mi szerint Gera új csapatba igazol. Az Everton FC tűnt az egyik legkomolyabb kérőnek, több hír konkrét tényként közölte a szerződtetést. Később az Aston Villa FC, a Wigan Athletic FC, a Middlesbrough FC, a Portsmouth FC és a Bolton Wanderers FC, majd a Fulham FC is érdeklődést mutatott iránta. Noha az SL Benfica, a Celtic FC és az Olimbiakósz élénken, valamint a Valencia CF, az RCD Mallorca és az SV Werder Bremen is érdeklődött iránta, Gera végül a Fulham FC ajánlatát fogadta el.Bemutatkozására 2008. július 15-én került sor a harmadosztályú Southend United FC elleni felkészülési mérkőzésen, ahol rögtön a kezdőcsapatban kapott helyet. Csapata következő találkozóján a skót Celtic FC ellen gólpasszal segítette hozzá a Fulhamet a 3–1-es győzelemhez. A Fulham dél-koreai túráján az Ulsan Hyundai Horang-i ellen a 79. percben megszerezte első gólját új klubjában, amivel 2–1-re nyertek. 2008. augusztus 16-án tétmérkőzésen is debütálhatott, a Premier League első fordulójában az újonc Hull City AFC ellen a kezdőcsapat tagjaként szerepelt, a találkozót 2–1-re elveszítették. A bajnokság második fordulójában az Arsenal FC-vel mérkőztek meg, a bajnoki 1–0-s Fulham győzelemmel ért véget, Gera végig a pályán volt. A Carling Cup 2. fordulójában a Leicester City FC ellen ő szerezte meg a vezetést csapatának, végül 3–2-re nyertek a londoniak.A következő mérkőzésén folytatta jó sorozatát, és a bajnokságban is megszerezte első gólját új csapatában. A kezdetekben a kezdőcsapatban kapott helyet, a mérkőzések vége felé azonban Clint Dempsey volt az állandó cseréje. Korábbi csapata, a West Bromwich Albion elleni idegenbeli bajnokin kezdőként kapott szerepet, ám nem tudott segíteni az 1–0-s vereséget elszenvedő csapatán. A Tottenham elleni november 15-i mérkőzéstől kezdve azonban egyre gyakrabban csak csereként jelölte a mérkőzésekre Roy Hodgson vezetőedző. December 20-án vádlisérülést szenvedett a Middlesbrough ellen 3–0-ra megnyert mérkőzésen. A sérülés okán hetekre harcképtelenné vált, visszatérésére a West Ham United elleni vesztes mérkőzésen került sor január 18-án. A sérülést követően az ugyancsak a West Ham elleni tartalékbajnoki mérkőzésen is játéklehetőséget kapott – hogy mihamarabb visszanyerje formáját –, melyen gólt is szerzett. A kupamérkőzéseken rendre a kezdők között lépett pályára. 2009. március 7-én hazai pályán a negyeddöntőben a Manchester United ellen az FA-kupából is kiesett csapatával. A hátralévő bajnoki mérkőzéseken a szezon végére ismét visszaküzdötte magát a kezdőcsapat tagjai közé. Emlékezetes diadalt arattak a Manchester United ellen otthon, amikor 2–0-ra győzték le ellenfelüket, így sikeresen visszavágtak a kupában elszenvedett 4–0-s vereségért. A győzelmet Gera biztosította be a 87. percben lőtt szépségdíjas góljával. A találatot saját bevallása szerint karriere három legszebb találata közé sorolta. Az UEFA hivatalos honlapján a hét góljának választotta a találatot. A szezon végén a Fulham hivatalos honlapján kiírt szavazáson a szurkolók az idény második legszebb találatának választották meg a Manchester United elleni gólját.Az idény végén a Fulham története legjobb helyezését érte el a legmagasabb osztályban. A hetedik pozíció egyben azt is jelentette, hogy az új nemzetközi kupasorozatként induló Európa-liga 2009–2010-es kiírásának 3. selejtezőfordulójába szereztek indulási jogot. Gera 32 bajnoki mérkőzésen játszott a szezonban, két gólt szerzett. A kupában négy találkozón nem volt eredményes, míg a ligakupában két találkozón egyszer talált be.
A 2009–2010-es szezonra egy ausztráliai túrával készült fel a Fulham. Az utazó keretnek Gera is tagja volt. Három edzőmérkőzéssel hangolódtak az idényre. Sorrendben a Gold Coast United, a Melbourne Victory, végül a Perth Glory ellen játszottak. Július 8-án a Gold Coast ellen kezdőként kapott szerepet, a mérkőzésen sokáig vezettek, végül 2–1-es vereséget szenvedtek. Három nappal később a Melbourne Victory vendégeként már sima, 3–0-s diadalt arattak, Gerát a 74. percben cserélték le. A túra zárásaként július 15-én a Perth Gloryra 5–0-s, kiütéses vereséget mértek, Gera a találkozón ismét a kezdőcsapatban játszott.Az idény első tétmérkőzése a litván FK Vėtra elleni Európa-liga találkozó volt a sorozat 3. selejtezőkörében. Gera az oda- és visszavágón is a kezdők között kapott helyet, a második mérkőzésen a 78. percben lecserélték, helyére a norvég Bjørn Helge Riise (John Arne Riise öccse) állt be. Érdekesség, hogy a visszavágón magyar játékvezető, Vad II. István működött közre a találkozón. A Fulham 6–0-s összesítéssel (mindkétszer 3–0-s győzelmet arattak) jutott be a rájátszásba, ahol már a főtáblára való kerülésért játszottak a csapatok. A sorsoláskor egy másik magyar légiós csapatával, a Gaál Miklóssal felálló Amkar Permmel került össze a Fulham.A bajnokság nyirófordulójában 88 percet töltött a pályán a Portsmouth ellen, melyet 1–0 arányban nyertek meg. Ezt ismét egy nemzetközi kupamérkőzés követett, az orosz Amkar ellen hazai pályán 3–1-re nyertek, ahol a 75. percig pályán volt. A visszavágón ugyan 1–0-s vereséget szenvedtek (amit végigjátszott) Oroszországban, mégis 3–2-es összesítéssel továbbjutottak a csoportkörbe. A kvartettet a londoniakon kívül az olasz AS Roma, a svájci FC Basel és a bolgár CSZKA Szofija alkotta.
Az E csoportban a CSZKA Szofija vendégeként játszották az első mérkőzésüket, amely 1–1-es döntetlennel ért véget. A Baselt hazai pályán 1–0 arányban győzték le, a Roma ellen a Craven Cottageon a 93. percben egyenlített ki ellenük az olasz csapat. A római visszavágón noha megszerezték a vezetést, végül mégis vereséget szenvedtek. A CSZKA Szofija elleni hazai mérkőzésen Gera találatával arattak 1–0-s diadalt. Az utolsó csoportmérkőzésen a Fulham továbbjutásról döntő mérkőzést játszott az FC Basel otthonában. A londoniak csak győzelem estén juthattak be a legjobb 32 csapat közé. Gerzson ezen a találkozón is gólt tudott szerezni, csapata harmadik találatát jegyezte, így csoportmásodikként a Fulham jutott tovább az egyenes kieséses szakaszba. Gera a Basel elleni hazai találkozó kivételével (ahol nevezték, ám becserélésére nem került sor) az összes csoportmérkőzést végigjátszotta.
A ligakupában a 3. fordulóban kapcsolódott be a Fulham a sorozatba, ahol egyből összekerült a megerősödött Manchester Cityvel. Az idegenben játszott találkozón Gera megszerezte a vezetést csapatának, ám a hosszabbítással végződő mérkőzésen végül fordított a Manchester City. A West Ham ellen a bajnoksában is megszerezte az első találatát a 2009–2010-es szezonban. Október 31-én a Liverpoolt hazai környezetben 3–1-re győzték le, a diadalhoz Gera gólpasszal járult hozzá. 2009. december 19-én az előző idényben aratott sikert követően ismételten legyőzték a Manchester Unitedet. A hazai pályán elért 3–0-s siker alkalmával Gera végigjátszotta a bajnokit, és innentől kezdve állandó tagjává vált a kezdőcsapatnak. Mindezt elősegítette az európai kupaporondon mutatott teljesítménye is. Eredetileg Roy Hodgson vezetőedző a kupamérkőzéseken szánt neki nagyobb szerepet, ám Gerzson végül kiharcolta a kezdőcsapatba kerülést a bajnokságban is. A bajnokságban eredményes tudott lenni a Chelsea ellen is, ám vezető gólja ellenére nem szereztek pontot a kékek otthonában. A Birmingham City ellen 2–1-re megnyert találkozón gólpasszal járult hozzá a győzelemhez.Az FA-kupában csapata összes mérkőzésén pályára lépett: a Swindon Town ellen csereként, az Accrington Stanley ellen már kezdőként, ahol gólt szerzett és gólpasszt adott. A Tottenham ellen újrajátszásra kényszerültek a hazai pályán elért 0–0-s döntetlen után, ám a White Hart Laneen vezetésük ellenére 3–1-re kikaptak, így búcsúztak a további küzdelmektől.Az Európa-ligában a legjobb 16 közé jutásért rendezett mérkőzéseken a címvédő ukrán Sahtar Doneckkel kerültek szembe. Az első mérkőzésen Gera remeklésével 2–1-re nyertek, Gerzson előbb gólt lőtt, majd gólpasszt adott, nagyban hozzájárulva a sikerhez. A visszavágón elért 1–1-es döntetlen a Fulham továbbjutását eredményezte. A nyolcaddöntőben ismét nehéz párosítást kapott londoni csapat. Az olasz Juventus ellen kellett kiharcolni a negyeddöntőbe kerülést. Az idegenbeli 3–1-es vereség után úgy tűnt, a párharc kimenetele eldőlt, ám a visszavágón 4–1-re ütötték ki Geráék a torinói csapatot. Gera újfent remek teljesítményt mutatott, kétszer is gólt szerzett a Juventus ellen.A negyeddöntőben a német bajnok VfL Wolfsburggal sorsolták össze a Fulhamet. Az első mérkőzésen Gera gólpasszal járult hozzá a 2–1-es győzelemhez. A visszavágón ismét Gera gólpasszával szerezték meg a vezetést a londoniak már az 1. percben, az eredmény nem is változott a találkozó végéig, így kettős győzelemmel, 3–1-es összesítéssel jutott be a legjobb négy közé a Fulham.Az elődöntőben újabb német csapat ellen játszottak, ezúttal a Hamburg volt a soros ellenfél. A HSH Nordbank Arenában gól nélküli döntetlen született, az angliai visszavágó a hazai csapat 2–1-es sikerét hozta, a Fulham második találatát a magyar játékos szerezte. Gera mindkét találkozót végigjátszotta. A Fulham ezzel története legnagyobb sikerét érte el, első ízben játszhatott európai kupadöntőt. A továbbjutással az is eldőlt, hogy 25 év után ismét lesz magyar játékos, aki európai kupadöntőben szerepel. Az ünneplés közben Gera a „Szevasztok, magyarok!” felkiáltással üdvözölte a honfitársakat a kamerán keresztül. Az angol sajtó másnap a magyar játékos dicséretétől volt hangos.A fináléban a spanyol Atlético Madrid várt az angolokra. Gera a kezdőcsapatban kapott helyet. A rendes játékidő letelte után 1–1-es döntetlenre állt az eredmény, így hosszabbítás következett, amely a madridiak 2–1-es győzelmével fejeződött be.A bajnokságban további hét mérkőzésen kapott szerepet. A szezonban összesen 27 bajnoki mérkőzést játszott, melyeken 2 gólt szerzett. Az FA-kupában 4 találkozón szerepelt 1 gólt elérve, míg a ligakupában 1 alkalommal lépett pályára, egyszer volt eredményes. Az Európa-ligában 16 mérkőzés alatt hatszor volt eredményes. A Daily Mail listáján a 33. helyen rangsorolták a 2009–2010-es szezonban nyújtott teljesítménye alapján, ahol olyan sztárokat előzött meg, mint John Terry (Chelsea), Steven Gerrard (Liverpool), Antonio Valencia (Manchester United) vagy éppen Luka Modrić (Tottenham Hotspur). A Fulham szurkolói az év második legszebb találatának választották a Manchester City ellen szerzett gólját, míg az idény legjobbjának Gerzsont szavazták meg.Az előző idényben nyújtott nagyszerű teljesítménye után az átigazolási szezonban sorra röppentek fel a hírek a lehetséges kérőkkel kapcsolatban. Hírbe hozták az olasz AS Roma, a török Fenerbahçe SK, az angol Liverpool és Sunderland csapatával, valamint a német Werder Bremennel is , ám a klubváltás elmaradt, és a londoni csapatnál kezdte meg a felkészülést a 2010–2011-es szezonra.A Fulham hat barátságos mérkőzést játszott az idény előtt. Július 14-én kezdték meg a felkészülést, a harmadosztályú Brentford FC ellen 5–0-s győzelmet arattak, Gera a félidőben állt be csereként, és két gólpasszal segítette csapatát. Három nappal később az ugyancsak harmadik ligás Bournemouth vendégeként értek el 1–1-es döntetlent Gerzsonal a kezdőcsapatban. Ezt egy svédországi túra követett, amely során július 22-én előbb a Halmstad, majd július 27-én a Malmö ellen léptek pályára. A Halmstad ellen 2–2-es végeredmény született, a Fulham góljait Gera szerezte, míg a másik találkozó gól nélküli döntetlent hozott. Július utolsó napján az előző szezonban kiesett Portsmouth otthonába látogattak, s szenvedtek 1–0-s vereséget. Az utolsó felkészülési mérkőzésüket hazai pályán játszották a német Werder Bremen ellen. Noha a brémaiak már a 10. percben megszerezték a vezetést Claudio Pizarro révén, a Fulham mégis megfordította a mérkőzést, és 5–1-es győzelmet aratott. Ebből a magyar játékos is aktívan kivette a részét, csereként állt be a 61. percben, és három minutummal később már eredményes is volt, bő 10 perc alatt mesterhármast ért el, illetve egy gólpasszt is adott. Mint később kiderült, mindezt törött kislábujjal tette.Az augusztus 14-i bajnoki rajton a kezdőcsapatban kapott helyet a Bolton ellen, végül 73 percet töltött a pályán a gól nélküli találkozón. A 2. fordulóban a Manchester United ellen csupán a 90. percben állt be a csapatba a 2–2-es döntetlent hozó mérkőzésen. A ligakupában viszont már kezdőként számított rá a csapat új menedzsere, a walesi Mark Hughes. Gera meghálálta a bizalmat, és a negyedosztályú Port Vale felett aratott 6–0-s sikerből két góllal és három gólpasszal vette ki a részét.
A szezonban végig mellőzött szerepet kapott, amit sokan nem értettek, hiszen az előző szezonban még vezér egyénisége volt a Fulham csapatának. A kevés szerep miatt, nem hosszabbította meg év végén lejáró szerződését.
Gerának 2011 nyarán lejárt a szerződése a Fulhammel, így szabadon igazolhatóvá vált. Azonnal jó néhány klub megkereste, de a legesélyesebbnek egykori klubja, a birminghami székhelyű West Bromwich Albion ígérkezett, egyrészt azért, mert itt korábbi időszakában a közönség kedvence volt, másrészt épp az a Roy Hodgson volt a menedzser a West Bromnál, akinek az irányítása alatt Gera a legjobbját tudta nyújtani. Az egyetlen akadály Gera bokasérülése volt, ami miatt nem felelt meg a magyar középpályás az első orvosi vizsgálatokon. A birminghami klub viszont magára vállalta Gera kezeltetését, majd amikor Zoli a második orvosi vizsgálaton már átment, szerződtették őt. Bár Gera általában a 11-es mezszámot viseli, ez foglalt volt, hiszen a csapatkapitány Chris Brunt viselte, így Zolinak a 22-es mezszámot adták. Az új szezon első fordulójairól és a magyar válogatott svédek elleni, kulcsfontosságú Eb-selejtezőjéről viszont még lemaradt sérülése miatt. Egészen novemberig váratott magára visszatérése, első meccsét régi-új klubjában az Arsenal ellen játszotta, de kikaptak 3-0-ra. Gera 62 percet kapott. 2011. november 26-án súlyos térdsérülést szenvedett. 2012. augusztus 18-án a WBA a Liverpoollal mérkőzött a Premier League első fordulójában. Gera kezdőként kapott helyet, ezt egy hatalmas bombagóllal hálálta meg. 2012. október 6-án Geráék a QPR ellen játszottak, ahol ismét gólt szerzett.
December elején a helyi Sandwell kórházban kezelt gyermekeket látogatta meg a birminghami West Bromwich Albion játékosai, köztük Gera Zoltán. A Premier League-gárda futballistái (és a klub két kabalája, BaggieBird and Albi) természetesen ajándékokat is vittek magukkal. Ha már azzal mosolyt tudunk csalni az arcukra, hogy ajándékokat adunk nekik, akkor már jó, hogy eljöttünk" – mondta Gera Zoltán. 2013. május 29-én Filipovics Vladan elmondta, hogy a West Bromwich Albion vezetői nem éltek az opciós jogukkal, így Gera 2013 nyarán ingyen távozhat Birminghamből. Hosszas tárgyalások után a dolog fordulatot vett és végül mégis maradt az angol város csapatánál Zoli. 2013. augusztus 14-én bejelentették, hogy 1 évvel mégis meghosszabbítják Gera szerződését.
Gera a szerződése lejárta után korábbi csapatához, a Ferencvároshoz szerződött, tehát tíz év után visszatért Magyarországra. 2014. július 9-én írt alá régi-új klubjához. A Ferencváros új stadionjába ő lőtte az avatón az első gólt a  Chelsea ellen vereséggel záródó találkozón. Bajnoki meccsen először a Nyíregyháza ellen talált be, a csapata második gólját rúgta és 3:1 nyert a Fradi, egyébként ez volt az első bajnoki a Groupamában. Első évében Magyar Kupát, Ligakupát és Szuperkupát nyert és ezüstérmes lett az NBI-ben. Kulcsszerepe volt abban, hogy ilyen sikeres legyen ebben az idényben a Fradival. Az idény során az NB1-ben 25-ször kezdett és 1-szer volt csere és három gólt szerzet. A 2015-16-os idényre való Európa Liga selejtező első fordulójában, a Go Ahead Eagles holland gárda ellen is szerepelt Gera, az odavágon a gólja döntetlent ért, itthon, a Groupamában, pedig ő lőtte a mérkőzés első gólját, ami 4-1-gyel zárult Gera Zoltán vezérlésével. A szezon végén újabb egy évvel meghosszabbította a szerződését. Szezon végén megválasztották a 2014-15-ös NB1 idény legjobb játékosának. A 2015-16-os idényben első NBI-es gólját az MTK elleni örökrangadón szerezte méghozzá, úgy, elugorva a talajtól a lendítő lábával átvette a labdát is miután lepattant a talajra a kapus kezei fölött a kapuba rúgta. Majd márciusban tizenegyesből vezetést szerzett a DVTK ellen, de 2-2 lett a meccs végeredménye. A Ferencváros-Újpest FC kupadöntőt az ő fejesgólja döntötte el a 79. percben. (1-0)2017. április 22-én a labdarúgó NB I. 28. fordulójában a Ferencváros 3–2-re győzött a Gyirmót FC ellen. A mérkőzés napján 38. születésnapját ünneplő Gera Zoltán klasszikus mesterhármast ért el.2017. május 31-én egy éves szerződés hosszabbítást írt alá a Ferencvárossal.Július 30-án súlyos hajlítóizom sérülést szenvedett a Mezőkövesdi SE elleni bajnokin, így újabb műtét és több hónapos rehabilitáció várt rá.Hosszas rehabilitációt követően a 2017-18-as idény utolsó fordulójában csereként pályára tudott lépni a Balmazújváros ellen. Mint később kiderült, ez volt utolsó mérkőzése a Ferencváros színeiben, mivel 2018. június 28-án bejelentette visszavonulását.
Gera 2002-ben, Gellei Imre szövetségi kapitánysága idején kapott először meghívót a válogatottba. Február 13-án mutatkozott be a nemzeti csapatban a Cipruson rendezett felkészülési tornán a Svájc elleni találkozón. A debütálás nem sikerült fényesre, mivel a magyarok 2–1-es vereséget szenvedtek. Abban az évben még további 7 válogatott-mérkőzésen játszott. Első válogatott góljára azonban még viszonylag hosszú ideig kellett várnia. Az október 16-án rendezett Európa-bajnoki-selejtező meghozta számára a várva-várt eseményt: San Marino ellen rögtön mesterhármast szerzett, melyek közül az egyiket az Eurosport a selejtezőkör legszebb találatának választott meg. 2002-ben még további egy mérkőzésen lépett pályára, összesen pedig 8 fellépésen háromszor tudott eredményes lenni.
A 2003-as esztendőben, noha a válogatott már február 12-én elkezdte a felkészülést, Gerzson csak az április 30-i barátságos mérkőzésen vett részt először. Ott azonban Luxemburg ellen rögtön góllal nyitott, majd a következő, Lettországgal lejátszott Eb-selejtezőn is az ellenfél kapujába talált. Az év során 6 mérkőzést játszott és 2 gólt jegyzett.
Az igazi áttörést a következő év hozta meg. Páratlanul hosszúnak minősülő sorozatot produkált a nemzeti csapat színeiben 2004-ben, ami már 2003 végén kezdetét vette: 17 egymást követő válogatott találkozón lépett pályára (2003-ban 4, míg 2004-ben 13), abban az évben csupán az utolsó két megmérettetésen nem vett részt (Szlovákia és Észtország ellen nem szerepelt). Február 19-én a lettek ellen először volt a válogatott csapatkapitánya. Az esztendő folyamán két alkalommal szerzett gólt.
A 2005-ös év már nem sikerült ennyire jól, a magyarok 13 mérkőzéséből mindössze hatszor tudott pályára lépni, de a teljesítményét dicséri, hogy ennek ellenére is kettő találattal gyarapította góljai számát (Izland ellen duplázott).
2006-ban ismét kulcsember tudott lenni, mivel 8-ból 7 mérkőzésen a csapat tagja volt. Találatait tekintve 3-szor vette be az ellenfelek kapuját. Három egymást követő mérkőzésen lőtt gólt, sorrendben Ausztria, Norvégia és Bosznia-Hercegovina ellen ünnepelhetett találatát követően. Az új szövetségi kapitány, Várhidi Péter első mérkőzésekor Kanada ellen nem játszott, mivel klubcsapata, a West Bromwich közös megegyezéssel nem engedte el az újjászervezett nemzeti csapat találkozójára.
2007-ben 10-szer volt ott a csapatban, ezt három találattal hálálta meg, gólt szerzett többek között a világbajnok olaszok elleni bravúros 3–1-es győzelem alkalmával is, ami a válogatott az évi legnagyobb sikerének számított. A Törökország elleni 2008-as labdarúgó-Európa-bajnoki selejtezőn a mérkőzés játékvezetője, Stuart Dougal kiállította műesés miatt (holott büntetőt kellett volna ítélni). Az eset nagy port kavart, az UEFA francia elnöke, Michel Platini is elismerte a téves ítéletet, így törölték a piros lap után járó automatikus egy találkozóra szóló eltiltást.2008-ban hét válogatott találkozón szerepelt, az év első és utolsó mérkőzésén volt eredményes.
A 2009-es évben hat alkalommal kapott játéklehetőséget a nemzeti csapatban. A Dánia elleni, utolsó világbajnoki-selejtező előtt összetűzésbe került Erwin Koeman szövetségi kapitánnyal, mivel sem a kezdőcsapatba, sem a kispadra nem jelölte. Ezt követően kikerült a keretből. Az esetről így nyilatkozott a blogjában: „Döntésem nem csak mára szól, elbúcsúztam a válogatottól.” A kapitány a Nemzeti Sportnak adott interjújában kijelentette, hogy „Gera számára nincs visszaút.” Később Koeman változtatott álláspontján, a 2010. március 3-i Oroszország elleni barátságos meccs előtti sajtótájékoztatón azt mondta, hogy „Én mindenre nyitott vagyok, de Gera Zoltánnak kell megkeresnie engem, mivel ő hagyta el a válogatottat." Gera végül már nem szerepelt Erwin Koeman csapatában, akivel az MLSZ július 23-án szerződést bontott. Utódja, Egervári Sándor Londonba utazott, hogy beszéljen Gerával. A találkozó után a játékos kijelentette, hogy ha kap meghívót, szívesen csatlakozik a csapathoz. Az augusztus 11-i, Anglia elleni meccsre kapott is meghívót. A finnek elleni mérkőzés után úgy tűnt, hogy játszhat a Litvánia ellen megrendezett évzáró meccsen Székesfehérváron, de megsérült egy edzésen, és a sérülése olyan komolynak bizonyult, hogy végül nem léphetett pályára. A 2-0-ra megnyert mérkőzésen Czvitkovics Péter helyettesítette. A 2011. március 29-i, Amszterdamban megrendezett, Hollandia elleni Eb-selejtezőn két gólt is szerzett, és a mérkőzés egyik legjobbja volt.
Sorozatos sérülései miatt 2012. és 2014. között szóba se kerülhetett a neve a válogatottnál, de miután 2014 nyarán visszatért a Ferencvároshoz, Pintér Attila behívta az északírek elleni Eb-selejtezőre, de a meccs előtti nyilatkozata szerint, Gera már nem képes végigjátszani egy mérkőzést, de egy félidőre még jó lehet. Nem állt be, vereség is lett a meccs vége. A meccs után elküldték Pintért, a helyére három Eb-selejtezőre és egy barátságos meccsre Dárdai Pált nevezték ki, aki Gerára kezdőként számított Bukarestben, végig is játszotta a mérkőzést, sőt a csapat egyik legjobbja volt, dacára annak, hogy tőle szokatlan védekező poszton számolt vele a kapitány. A feröeriek ellen is végig játszott, novemberben pedig a 86. percben fejelt győztes gólt Lovrencsics Gergő beadásából a finnek ellen. Majd pályára lépett Görögország, Finnország, Észak-Írország, Feröer majd ismét Görögország ellen. A válogatott harmadik helyet érte el a csoportjában ami pótselejtezőt ért. A válogatott Norvégiát kapta ellenfélnek. Az első meccsen 1:0-ra nyert a válogatott, ahol a kezdőben Gera is helyet kapott, de a hazai pályán 2:1 arányban megnyert meccsen nem léphetett pályára sárga lapos eltiltás miatt. Az Eb-re való felkészülési meccsek mindegyikén pályára lépett. Az osztrákok elleni első csoport meccsen végig a pályán volt, és 2:0-ra győztek Ausztria ellen, majd Izland ellen is játszott. Szenzációs góllal szerezte meg a vezetést a magyar válogatottnak a Portugália elleni csoportmérkőzésen. A portugáloknak lőtt gólját az EB legszebb góljának választották. A rutinos középpályás elit társaság tagja lett: a magyar nemzeti csapat történetében tizenhatodikként érte el a huszonöt gólos határt. Gera Fazekas Lászlót és Avar Istvánt hagyta maga mögött az örök-góllövőlistán. A középpályás találatával rekorder is lett: 37. életévét betöltött játékos még sohasem szerzett gólt a válogatottban, az eddigi csúcstartó Bozsik József volt, ráadásul Ivica Vastić után az Eb-k történetének második legidősebb gólszerzője lett. Kezdő volt Belgium elleni nyolcaddöntőn és egy félidőt kapott, ezzel megelőzte Fazekas Lászlót a válogatott örök ranglistán. Később a portugálok elleni gólját megválasztották a torna legszebb találatának is.
Gerának 3 testvére van.2004. június 19. óta házas, felesége Tímea. Egy kislánya és egy kisfia van. 2008. március 15-én egy birminghami klinikán megszületett első gyermekük, akinek a Hanna nevet adták. A kislány 2,7 kilogrammos súllyal született. A gyermekáldás miatt kihagyta a válogatott március 26-i, Szlovénia elleni barátságos mérkőzését, mivel nem akarta magára hagyni feleségét és kislányát.
Visszavonulását követően a magyar válogatott edzői stábjában kapott feladatot, 2019 nyarától a U21-es magyar válogatott szövetségi edzője. Megbízatása miatt távozott a Ferencváros szakmai stábjából.
A Fradiban 12-es volt az első meze, majd a 30-asban játszott évekig, jelenleg a 20-as az övé. A WBA-ban és a Fulham-ben 11-es dresszben játszott, a magyar labdarúgó-válogatottban pedig a 10-es az ő szerelése.
Kedvenc sportolója Ronaldinho, míg a kedvenc labdarúgója Ronaldo, a kedvenc labdarúgó-csapata pedig az FC Barcelona.
2006-ban a Pepsi televíziós hirdetésében Thierry Henryval, David Beckhammel, Roberto Carlosszal, Ronaldinhóval és Raúllal együtt szerepelt, ami a 2006-os labdarúgó-világbajnokságot népszerűsítette.
Egyedi gólöröme volt: a gólszerzés után kézen átfordulásból egy szaltót mutatott be.
Az év legszebb góljának szerzője az M4 Sport - Az Év Sportolója Gála szavazásán: 2016 (Portugália ellen)

Gera város Németországban, Türingia szövetségi tartományban. 99 262 lakosa van. (2011-es adat)
A város területe ősidők óta lakott hely volt, amit a város délkeleti részén 1874-ben talált leletek is bizonyítanak, de leletek kerültek elő itt a középső és az utolsó jégkorszak, valamint a bronzkorszak idejéből is. Majd 800 körül szorbok költöztek a népvándorlások idején kiürült Saale-Erster vidékére, de a szláv telepeseket igen korán kiszorították innen, és 929-ben az előretörő németek végleg elfoglalták a környéket, majd a vidék védelmére 968-ban emelték Osterstein várát.
A várost 995-ben alapították. Valamikor 1237 előtt városi rangot kapott. 1450-ben a szász-testvérháborúban lerombolták. 1564 óta a város politikai központ. 1764-ben a tűzvész következtében a város leégett. 1892-ben elindult a villamos. Gera 1920-tól lett Türingia tartomány része. A város nagy része elpusztult 1945-ben, a második világháború végén az országot ért bombatámadások során. Németország újraegyesítéséig a város Kelet-Németországhoz tartozott.

Gerentsér László (Szeged, 1873. január 26. – Budapest, 1942. január 12.) magyar vívómester, atléta, testnevelő pedagógus és sportszakíró. A Testnevelési Hivatal munkatársaként és fővárosi testnevelési igazgatóként az iskolai testnevelést megreformálta és új alapokra helyezte az oktatását. A Budapesti Tudományegyetemen szerzett államtudományi doktori oklevelet 1904-ben. Fiatal atlétaként a kontinens legjobb rövidtávfutói közé számított. A magyar olimpiai atléta-válogatott edzőjeként (tulajdonképpen vezetőedzőként) részt vett az 1908. és az 1912. évi nyári olimpiai játékokon.
Korának egyik legnevesebb vívómestere és szakírója. Az első magyar nyelvű atlétikai szakkönyv szerzője (1911), a párbajtőrvívás egyik magyarországi úttörője és az első magyar párbajtőr tankönyv írója (1930), valamint a magyar kardvívás egyik megreformálója. Borsody László, Italo Santelli mellett a modern magyar kardvívás egyik megteremtője. Gerentsér univerzális vívómesternek számított, hiszen magas szakmai színvonalon oktatta az olimpiai vívás mindhárom fegyvernemét (kard, tőr, párbajtőr). Egyik legismertebb műve A modern kardvívás, amit tanítványai – dr. Bay Béla és dr. Rajczy Imre – két évvel a vívómester halála után 1944-ben rendeztek sajtó alá. Számos vívással kapcsolatos cikket is írt.
Az Országos Testnevelési Tanács (OTT) előadójaként, majd később fővárosi testnevelési igazgatóként (1913–1924) jelentős szerepe volt a magyarországi testnevelőtanár-képzés átalakításában. A Testnevelési Főiskola létrehozásának egyik szellemi atyja.
Jelentős a vívómesterség szabályozásával, oktatásával kapcsolatos tevékenysége és sokat tett a női tőrvívás elterjedéséért. A Magyar Vívómesterek Országos Egyesületének alelnöke (ügyvezetője) volt, illetve a Vívómester Vizsgáztató Bizottság előadójaként oktatta a vívómester-jelölteket.
Gerentsér László Géza János 1873. január 26-án született Szegeden, február elsején lett megkeresztelve. Édesapja, Gerentsér László városi tisztviselő, szegedi főpénztárosként vonult nyugdíjba, édesanyját Gömöri Annának hívták.A szegedi piaristák diákjaként 1889-ben kezdett vívni Izecseszkul Leó vezetése alatt, később Ernesto de Biase olasz mestertől is vett tőr- és kardleckéket, ekkor ismerte meg az olasz iskola alapjait. Biase Fiuméből került Budapestre és 1893-ban ő rendezte az első nyilvános vívóakadémiát a fővárosi Vigadó nagytermében, amelyen részt vettek az olasz vívás legjelesebb képviselői: Peccoraro, Sartori, Rossi. Fiatal joghallgatóként 1895 őszén a fővárosban folytatta tanulmányait, és belépett a Magyar Atlétikai Clubba (MAC)(1895-1905). A sportág alapjait Harry Perry angol edzőtől sajátította el 1895-1896 között, méghozzá olyan sikeresen, hogy a kontinens legjobb sprinterei közé számított. A MAC által szervezett, 1897. június 27-i nemzetközi atlétikai versenyen országos rekordot (52,2 mp) futott 1/4 angol mérföld (440 yard) távon, ezt az eredményt csak 1912-ben tudta megjavítani (51,8 mp) Déván István (MAC) a magyar atlétikai bajnokságon. Az 1897-es magyar atlétikai bajnokságon második lett 100 yardos futásban a MAC színeiben. 1897-ben Szegeden Angelo Torricelli olasz vívómester tanítványa lett, közben pedig nyáron atletizált.
1900-ban a Kolozsvári Magyar Királyi Ferenc József Tudományegyetem torna- és vívómestere, Vermes Lajos meghívására érkezett az erdélyi városba, hogy atlétikát és az új, az olasz iskolán alapuló vívórendszert tanítson; közben bonctan, élettan és egészségtan előadásokat hallgatott a kolozsvári egyetemen. 1902-ben közreműködött a Kolozsvári Egyetemi Atlétikai Club (KEAC) megalapításában, ahol számos neves vívó kezdte pályafutását: Pósta Sándor, Czenker Béla, az első világháborúban eltűnt fiatal vívómester, a tragikus körülmények között elhunyt Repeczky László. Gerentsér László 1903. szeptember 1-én szerezte meg vívómesteri oklevelét, melyet a kor szokása szerint diplomás mesterek írtak alá. Az ő oklevelét Fodor Károly műegyetemi, Vay Lajos tudományegyetemi, Berty László ludovikás vívómester, illetve Italo Santelli, a római központi katonai vívóiskolában (Scuola Magistrale Militare di Roma) végzett mester írta alá. Ebben az időszakban a kolozsvári Ferenc József Tudományegyetem lektora, közben tornatanár a római katolikus főgimnáziumban (1904-1907), ahol előtte Vermes Lajos volt a gimnázium tornatanára (1897-1904). Gerentsér 1907-ig maradt Kolozsvárott, utána felkerült Budapestre. Klupathy Jenő egyetemi tanár, a BEAC tanárelnöke felismerte a fiatal vívómester képességeit és megnyerte őt az egyesület részére. A budapesti tudományegyetemi sportegyesület mestereként vívónemzedékeket oktatott, közreműködésével az egyesület felküzdötte magát a legjobb vívószakosztályok közé, annak ellenére, hogy korábban nem volt komolyabb vívógárda a BEAC-nál. Az atléták edzőjeként részt vett az 1908. évi nyári olimpiai játékokon. Három évvel később megírta az első magyar nyelvű atlétikai szakkönyvet, miközben fővárosi tornatanárként is dolgozott. Az 1912-es olimpiára történő felkészülés keretében kinevezik az atlétikai tréningek irányítójává, a stockholmi olimpiára is elkísérte az atléta-válogatottat.
1908-ban Bárczy István polgármester kinevezte az akkor szerveződő budapesti Testnevelési Hivatal előadójának, 1910-ben a tanács megválasztotta testnevelési tanárnak, 1913-ban Gerentsér lett Budapest első testnevelési igazgatója. „Mint a főváros testnevelési igazgatója, keresztülvitte a községi iskolák testnevelési reformját: bevezette a svéd tornát, iskolai atlétikát, sportszerű játékokat, atlétikai osztályversenyeket, megindította a gyógytorna tanítását, a leányiskolákban a népies és nemzeti táncokat, a ritmikus testgyakorlatokat, a leányatlétikát, valamint még sok korszerű újítást valósított meg. Először rendezte az év végi iskolai sportünnepélyeket, tervei szerint készültek el az első gyermekjátszóterek a főváros egész területén és fejlődött ki az iskolai játék intézménye.”
A Tanácsköztársaság kikiáltása után a Közoktatásügyi Népbiztosság kezdeményezésére megkezdődött a tornatanító-képzés már régen esedékes átalakítását - 1919 májusában indult egy új rendszerű, három hónapos testnevelőképző tanfolyam, amelynek vezetésével Gerentsér László, a testnevelési reformmozgalom egyik élharcosa lett megbízva. Az új intézmény tantervében az alábbi tárgyak szerepeltek: svédtorna, testnevelési módszerek, vívás, atlétika, szabadtéri játékok férfiaknak, illetve nőknek, gyógytorna, ritmikus torna, orvosi ismeretek, mozgáselmélet. Gerentsér oktatta az atlétika valamennyi ágát és a vívást.
A proletárdiktatúra bukása után a Friedrich-kormány rendeletileg megszüntetett több korábbi sportintézményt, és pedagógusok százai ellen indult eljárás, amely során vizsgálták a Tanácsköztársaság alatti tevékenységüket, köztük olyanok ellen is, akik ebben az időszakban kaptak tornatanítói oklevelet. Eljárás indult Gerentsér ellen is - „az 1907. évi XVII. tc. 22. §-ának 1. c. pontjába ütköző súlyos fegyelmi vétség miatt” - és elmozdították a tornatanító-képző intézet éléről. Erről az időszakról jegyzi meg Bay Béla: „Bár elismert egyéniség volt, ami nagy pedagógiai munkásságának tulajdonítható, mégiscsak, ki nem mondva, nem kívánt személy volt. Kitüntetést soha nem kapott, annak ellenére, hogy kiváló tanítványok egész sorával ajándékozta meg a magyar vívást.”
Annak ellenére, hogy az 1920-as években már több kiváló, magyar vívómester oktatott hazánkban, a többség nem szívesen foglalkozott nőtanítványokkal, sőt olyan is akadt, aki egyáltalán nem vállalta nők oktatását. Csak Italo Santelli, Gerentsér László és Fodor István – a Fodor Károly-féle sportiskola fiatal vezetője – foglalkoztak női vívókkal.
Tanítványa jól szerepelt, az 1924. évi nyári olimpiai játékok tőrvívás egyéni számában 6. helyezést ért el. Ezzel Tary Gizella lett az első magyar női pontszerző olimpikon. A 30-as években Gerentsér több kiváló női tőrvívóval is foglalkozott, köztük Elek Margittal, Bogen Ernával. Bogen (Bogáthy) Albert (1882-1961) vezérőrnagy lánya, Erna öt éven keresztül - 1931 és 1936 vége között - vívott a BEAC színeiben, dr. Gerentsér László tanítványaként.
1924-ben Budapesten magánvívótermet és testnevelési intézetet nyitott. Gerentsér vívóterme a Lónyay utca végén volt egy földszintes házban (7. szám), egy kicsi, hosszúkás helyiségben, amely rendelkezett ugyan öltözővel meg tisztálkodási lehetőséggel, „csak éppen fűtése nem volt”. A BEAC vívómestereként köteles volt húsz egyetemistát oktatni, ha nem is személyesen, de a segédmesterei - Nagy Árpád, Repeczky László - segítségével. 1927-ben megközelítőleg nyolcvan növendék látogatta ezt a vívótermet. A 30-as évek elejétől már a Semmelweis utcában volt a BEAC vívószakosztálya, ma az OSC vívóterme található ott. 1945 tavaszán, Gombos Sándor kezdeményezésére ebben a teremben kezdték el az edzést a háborút túlélő vívók: „Birtokba vettük a dr. Gerentsér halálával megürült vívótermet és odavittünk minden felszerelést, amit sikerült a romokból kiásni... Ablak, világítás, víz, zuhanyozó persze nincs, de azért hetenként egyszer, vasárnap reggeltől délig” ott tartották az edzéseket.
Egyetemi vívómesterként aktívan részt vett a magyar vívómester-egyesületek munkájában. A szakképesítés megszerzése (1903) után belépett az 1897-ben alapított Magyar Vívómesterek Egyesületébe. A szerveződés ismertebb tagjai közé tartozott Halász Zsiga, Rákossi (Rákossy) Gyula (1865–1936), lovag Arlow Gusztáv, Lovas Gyula, Vizy Károly. 1908-ban egy új szakmai szervezet alakult, a Hivatásos Vívók Egyesülete, az alapító tagok közt találjuk Fodor Károly műegyetemi vívómestert (elnök), gróf Vay Lajos tudományegyetemi vívómestert és Izecseszkul Leó vívómestert (alelnökök), Schlötzer Gáspár vívómestert (titkár), Sztankay Sándor vívómestert (pénztárnok). Később az egyesületnek mintegy 40 tagja volt, köztük Gerentsér László, Hollóssy Jenő, Katona János, és tiszteletbeli tagok voltak a hazánkban tevékenykedő kiválóbb olasz vívómesterek, például lovag Italo Santelli. Mindkét egyesület jogosult volt arra, hogy mestervizsgákat tartson és vívómesteri okleveleket állítson ki, ugyanakkor egyik sem élvezte a vívószövetség vagy a hatóság jóindulatú támogatását. Ebben az időszakban bárki nyithatott vívótermet és taníthatott vívás, még megfelelő képesítés nélkül is. Végül 1927. február 20-án a két szembenálló egyesület egybeolvadt, és Magyar Vívómesterek Országos Egyesülete név alatt folytatta a vívómesterképzést, képesítést és vizsgáztatást. Az új egyesület elnöke Rákossi Gyula lett, illetve Gerentsér Lászlót választották ügyvezetőnek. 1928. január 31-én Klebelsberg Kuno vallás- és közoktatásügyi miniszter létrehozta a Vívómester Vizsgáló Bizottságot, amely rendezte a vívómesteri diplomák kérdését, megállapította a vizsgáztatás módját, ennek a bizottságnak volt Gerentsér az előadója. A bizottság tevékenységének egyik legfontosabb eredménye volt az a miniszteri rendelet, amely alapján 1929. október 1-től az ország területén, nyilvánosan csak olyan egyén taníthatta a vívást és nyithatott vívóiskolát, akinek mesteri oklevelét a fenti bizottság állította ki.
1929-ben hathetes tanulmányúton volt Párizsban, hogy megfigyelhesse a francia tőriskola rendszerét és tanítási módszerét, illetve tanulmányozza a francia párbajtőrvívást (korabeli szóhasználattal épéevívás). Az útra a Vallás- és Közművelődésügyi Minisztérium tanulmányi segélye által került sor, amihez az Országos Testnevelési Tanács pártoló javaslata alapján jutott Gerentsér. A külföldi tartózkodása során főleg az Automobile Club de France, a Golfer's Club és a Cercle d'Escrime Hoche vívótermeit látogatta. A párizsi út eredményeként született meg Az épéevívás (1930) című könyve. „Dr. Gerentsér László ezzel a munkájával nagy lendületet adott hazai tőr- és párbajtőrvívás elterjedésének. Irodalmi munkássága mellett mint mester számos bemutatót is tartott tehetséges tanítványaival. Munkájának és nagy akarásának meglett a gyümölcs. Fiatal tehetségekből sikerült néhány olyan versenyzőt nevelni, akik már megállták a helyüket az akkori nemzetközi versenyeken is. Ezt fémjelzi dr. Bay Béla olimpiai szereplése, valamint többi tanítványainak eredménye (dr. Gözsi, Ritvai, Rerrich, Berzsenyi).”
Bay Béla említi, hogy Gerentsér Lászlónak több gyermeke volt: egy fia és lányai.
„Az évtizedeken keresztül végzett, állandó vívómesteri munka aláásta az egészségét, de ő ezt végig titkolta a tanítványai előtt. Szellemi ereje teljében, de fizikálisan már megrokkanva, 69 éves korában Budapesten hunyt el.” Gerentsér 1942. január 12. bekövetkezett halála után felesége - dr. Gerentsér Lászlóné, leánykori nevén: Rampacher Mária Vilma Alexia - csupán néhány hónapot élt még, 1942. május 17-én halt meg májrákban.
Az 1911-ben Atletika címmel kiadott könyv megírására a MASZ atlétikai szakosztálya kérte fel Gerentsér doktort, mivel a XIX. század kilencvenes éveiben kibontakozó hazai atlétika művelői nem rendelkeztek olyan szakmai útmutatóval, ami segítette volna edzésüket, illetve a megfelelő külföldi szakkönyvek beszerzése is problémás volt.
A 188 oldalas könyvben 37 fénykép és 4 pályaterv található. A fényképeken több ismert magyar atléta is látható, köztük Mudin István kalapácsvető és Mudin Imre (1887-1918) gerelyhajító.
A párizsi tanulmányutat követően 1929 decemberében Gerentsér tájékoztató előadást tartott amatőr vívók és vívómesterek előtt. Az előadás után a párbajtőrvívásról szóló cikkei jelentek meg az OTT havi szaklapjában, a Testnevelésben, 1930 januárjától hét egymás utáni számban. Végül 1930 novemberében megszületett A francia vívósport és az épéevívás alcímet viselő tanulmány. A könyv megírásakor J. Joseph Renaud Traité d'Escrime Modern (1928) c. művet használta fel vezérfonalként, mivel úgy látta, hogy a nagyszerű francia párbajtőrvívó, cikkíró (L'Escrime et le Tir) rendszere foglalja össze a legjobban az ottani párbajtőrvívás lényegét.
Az 1928-ban megjelent rövid - csupán 88 oldalas - könyv teljes címe: A vívás és vívómesterség rövid históriája: történelmi tanulmány. Ez volt az első magyar nyelvű mű, mely részletesen foglalkozott az egyetemes és magyar vívás történetével. A történelmi tanulmány a Magyar Vívómesterek Országos Egyesülete által, fiatal vívómesterek és vívómester-jelöltek részére szervezett továbbképző tanfolyam anyagaként került megírásra. Ebben Gerentsér összefoglalja a vívástörténettel kapcsolatos kutatásainak legfontosabb eredményeit.
Gerentsér 1941 decemberében fejezte be legismertebb művének kéziratát, megemlítve, hogy a könyv első változatát mindegy tíz évvel korábban kezdte el írni. A könyv csak a szerző halála után jelent meg 1944-ben, amikor is „a kéziratot a mester szellemében dr. Bay Béla rendezte sajtó alá dr. Rajczy Imre közreműködésével. A rajzokat Somfay István készítette.” Gerevich Aladár, továbbá a vívómester tanítványai - Bay Béla és Palócz Endre - vívóakciói szolgáltatták a rajzok elkészítéséhez szükséges képanyagot. A könyv IX. fejezete a szerző egyik korábbi munkájának - A vívás és vívómesterség rövid históriája: történelmi tanulmány (1928) - egy átdolgozott és javított változata. Gerentsér kihangsúlyozta, hogy az általa évtizedek óta tanított rendszer alapja az olasz kardvívórendszer és nem ezt kívánta módosítani, hanem a tanítás módszerét, mivel a legújabb pedagógiai és sporttudományi tapasztalatokat szeretné alkalmazni a vívás oktatása során. „Az általam kiépített kardvívás-kultúra legfőbb sajátosságát abban látom, hogy amit eddig tisztán tapasztalati alapon tanítottak a mesterek, leginkább gépiesen, sokszor kegyetlen dresszúrával, azt tanulmányaim segítségével tudományos alapra helyeztem” - írta könyve előszavában.
Gerentsér főművének tekinthető könyv felhasználásával készült a történelmi szablyavívás alapjait bemutató, 2016-ban megjelent A történelmi kardvívás alapjai c. módszertani segédlet.
A Nemzeti Emlékhely és Kegyeleti Bizottság (NEKB) által 2004-ben védetté nyilvánított sírja a Farkasréti temetőben található (6/8. parcella, 1-97/98). Síremlékét - a talapzaton álló, meghajlított párbajtőrt fogó, görögös tógát viselő vívó alakját - Dabóczi Mihály szobrászművész készítette homoki mészkőből. A talapzaton látható, babérkoszorúval keretezett E betű az egykori BEAC jelvényére utal. A 210 cm magas szobor már 1943-ban elkészült, de csak 1959-ben lett felállítva, mivel a budapesti harcok során súlyosan megsérült, utána a BEAC Mező-utcai pályájának egyik távoli zugában lett elhelyezve. A volt tanítványok, köztük Gál Oszkár kezdeményezésére és az MTSH anyagi támogatásával került sor a műalkotás helyreállítására. Az 1959. november 14-én megtartott ünnepségen részt vettek a család tagjai, az MTSH, az MVSZ, a BEAC, a többi vívóegyesület képviselői, a volt tanítványok és tisztelők. Az avatást követően a BEAC klubházában dr. Földessy János tartott előadás Gerentsér László sokoldalú és maga idejében merész újításnak számító ténykedéséről.
Dabóczi Mihály 1942-ben egy bronz érmén is megörökítette a vívómestert.Gerentsér Lászlót ábrázoló olajfestmény található az OSC termében működő vívómúzeumban.
Bay Béla vívóedző visszaemlékezéseiben említi: „Érdekes, hogy valamennyi Gerentsér-tanítvány, aki később vívómester lett, viszonylag rövid idő alatt produkált eredményt. De szétszóródtak a nagyvilágban...”„Az egykori Gerentsér tanítványok közül számos kiváló mester került ki. Közülük Rerich Béla a svéd, Berzsenyi Barna a finn, Éltes Csaba az amerikai, Palócz Endre és György a kubai vívók vezető edzője. Bay dr. hazánkban tevékenykedik.”
Berzsenyi Barnabás (1918-1993) párbajtőrvívó, olimpiai és kétszeres világbajnoki ezüstérmes
Jean-Louis a modern francia vívóiskola megalapítójának élete és iskolája (1934)
Testnevelési útmutató: a nevelő tornagyakorlatok, játékok és atlétikai gyakorlatok vezetésére (1916) Bp., Országos Testnevelési Tanács
Vívás (XII. fejezet A sport enciklopédiája - A testnevelés és testgyakorlás kézikönyve (1928) c. könyvben, II. kötet, 1-33)
Vívóeredmények. Kimutatás az 1895-1936. évek alatt Magyarország területén lefolyt vívóversenyek eredményeiről, idő, hely, rendező egyesület és a döntöbe került vívók felsorolásával, valamint a magyar vívók által külföldön elért eredményekről. A Magyar Vívó Szövetség megbízásából összeállította dr. Gerentsér László, ny. székesfővárosi testnevelési igazgató, a budapesti Tudomány Egyetem vívómestere. Az amsterdami IX. olimpiászon lefolyt vívóversenyekről szóló jelentést és táblázatokat szerkesztette Lichteneckert András, olimpiai küldöttségünk vezetője. Kötés előtt rendezte, kiegészítette Klell Kálmán (1936)
A trénerkérdésről (1913) In: Márkus M. (szerk.): Sportalbum. A Magyar Hirlap naptárajándéka 1914-re. Budapest, Magyar Hírlap, 113–115.
Vívósportunk 1927-ben (1927) Az Országos Testnevelési Tanács munkálatai (29. sz.), 1926-1927
„...a Testnevelési Tanárképző Főiskolára sürgősen szükség van...” Dr. Gerentsér László budapesti fővárosi testnevelési igazgató memoranduma az Országos Testnevelési Tanácshoz a testnevelési főiskola céljaira szülséges épületek kisajátítása ügyében. (1918. november 11.)
↑ Földessy:  Földessy János: Dr. Gerentsér László szerepe a magyar testnevelésben. Vívó-Híradó, IX. evf. 1. sz. 1960.
↑ Kiss:  Iratok a magyar testnevelés és sport történetéhez: Testnevelés és sport Magyarországon a polgári demokratikus forradalom és a Tanácsköztársaság idején, 1918-1919. Összeállította és szerkesztette Kiss Dezső. Budapest, 1970
↑ Kovács 2006:  Kovács Dénes: A vívók apostola és a vadászat szerelmese. Nimród Alapítvány, 2006. ISBN 963 9369 81 0
↑ Kun:  Földes Éva - Kun László - Kutassi László: A magyar testnevelés és sport története. Budapest, 1982.
↑ Szentmiklóssy:  Szentmiklóssy Géza (szerk.): A magyar feltámadás lexikona. Budapest, 1930, 615-616. o.
Révai új lexikona VIII. (Gal-Gyi). Szekszárd: Babits. 1996–2008. ISBN 963-901-594-6
A BEAC bajnok párbajtőrcsapata: Ritter, Rerrich Béla, Gerentsér László vívómester, Bay Béla, Berzsenyi Barnabás. (Hozzáférés: 2015. december 3.) (Fénykép)
Dr. Gerentsér László vívómester és tanítványa, Bogáthy-Bogen Erna, az első magyar olimpiai érmes nő. (Hozzáférés: 2016. november 30.)
Gerentsér László vívóiskolát ad Pósta Sándor kardvívó világbajnoknak (1924, 34. sz. filmhíradó). youtube.com. (Hozzáférés: 2016. november 30.) „Előkészítő tréning gyakorlatok vívótőrrel”, „Epé (vívótőr) vívás a tempo gyakorlására”, „Kardiskola és assaut (asszó) gyakorlatok”. (01:16-tól)”
