
Delphoi (görögül Δελφοί) régészeti terület és modern város Görögországban. Az archaikus időkben a települést a világ közepének tartották és az Apollón tiszteletére emelt szentély-együttes az ókor legnépszerűbb jóshelye volt. Delphoiban találhatjuk az Omphaloszt (ομφαλός) – „a világ köldökét” – és a marmariai tholoszt (azt a fényképek százai által híressé vált kis kerek templomot, amelynek funkcióját a mai napig nem sikerült kideríteni). Itt, az Apollón-templom szívében (hesztia), égett az „isteni fény”: άσβεστος φλόγα – az az örökmécses, amelynek lángját Prométheusz az Olümposzról lopta az embereknek. A plataiai csata után a görögök ebből a szent tűzből vittek új lángot városaikba, életük felvirágoztatására. Delphoi több mint ezer éven át volt a hellén világ vallási központja, és jelentős hatást gyakorolt a politikai és társadalmi életre is.
A település a mitikus Parnasszosz-hegy délnyugati lejtőjén, 570 méteres magasságban fekszik, a Korintoszi-öböl közelében, Kirrha kikötővárostól 15 kilométerre. A Pleisztosz folyó völgyére néző szent terület fölé a Pheriadesz (a ragyogóak) sziklafalai magasodnak. A sziklák között fakad a „tisztaság forrása”, a szent Kasztalia-forrás. A delphoi szentély mesterséges teraszokra épült, és 190×135 méteres területét fal vette körül, amelyen 9 kapu nyílt. A dombra szent út vezetett fel, amely mellett a görög városok által emelt kis templomok – az áldozati ajándékok őrzésére épített kincsesházak álltak. A területet 3000 műalkotás díszítette, de napjainkra nagyrészük elpusztult. A terület felső részén állt Apollón temploma, amelynek legrejtettebb helyiségében – az adütonban – tartózkodott a jósnő, Apollón fantasztikus jóstehetséggel megáldott papnője, akinek neve Püthia volt.
A delphoi jóshely eredete a mükénéi korba, az i. e. 1500 körüli időkre nyúlik vissza. Ekkor még csupán egy egyszerű, babérágakból készített kunyhó állt itt – ami a Föld istennőjének, Gaiának szentelt hely volt. Azért választották éppen ezt a helyet, mert a talaj nyílásaiból kábító hatású vulkáni gázok szivárogtak elő, és az ősi hiedelem szerint a jóserő a Föld méhéből áradt. Delphoi elnevezése kapcsolatba hozható a görög δελφ delph „üreg”, vagy δελφός delphosz „anyaméh” szavakkal, amelyek a földanyára utalnak. A delphoi Földistennő „minden istenek közül az ősjós” megtisztelő nevet viseli. Később Gaia lányai osztottak jóslatot. Először Themisz, a törvény istennője, őt a Föld másik titánleánya Phoibé, a „ragyogó” Létó anyja váltotta fel, aki pedig unokájának ajándékozta a jóshelyet.
Apollón Phoibosz, aki nagyanyja nevét is őrzi, már a negyedik jósistenség e helyen. A monda szerint ötnapos korában itt küzdött meg a szörnyű kígyóval, Püthónnal, melynek teste a szent hely földjének erejétől elrohadt. Az ifjú istenség nyilaival megölte Püthónt, aki Gaia gyermeke volt, így tettéért bűnhődnie kellett: kilenc évig gulyásként szolgálta a „kérlelhetetlen” Admétoszt, Pherai királyát. Apollón nevének egyik jelzője a Δελφίνιος Delphinios, vagy Delphinian egyfelől visszautal a földanyára: „the one of the delphus” (egy az anyaméhből). Ám egy másik legenda szerint, miután büntetését letöltötte, delfin alakjában tért vissza győzelme színhelyére, és krétai hajósokat csalogatott magával, akik papként szolgálták őt. A népi etimológia Delphoi nevét ezzel a mítosszal magyarázta, és Homérosz Apollón-himnusza is ezt a történetet dolgozza fel.
I. e. 800 táján emelték itt az első kőtemplomot Apollón tiszteletére. A templom i. e. 548-ban egy tűzeset miatt megrongálódott, ezért átépítették. Oszlopcsarnokkal vették körbe, és a szent terület legfelső részén egy színházat és egy stadiont építettek, ahol négyévente játékokat és költői versenyt rendeztek a Püthia tiszteletére.
A delphoi jósda a történetírás kora előtt működött, így eredetének tényszerű leírását hiába is keresnénk. Az itt folyó vallási hagyományokat és legkorábbi szertartásokat három ókori szerző munkáiból ismerhetjük meg: Homérosz Apollón himnusz, Aiszkhülosz Eumeniszek című drámája és Euripidész Iphigenia a tauroszok között című műve.
Delphoi az ókor legkedveltebb és legismertebb jóshelye volt. E kultuszhely tekintélye idővel túlnőtt a vallási kereteken. A görögök nem kezdtek háborúba vagy nagyobb közösségi vállalkozásba anélkül, hogy a Püthiát meg ne kérdezték volna, de egyszerű emberek is gyakran fordultak hozzá személyes problémáikkal. Nagy szerepe volt az erkölcsök és magatartásformák alakításában is. A delphoi szentély homlokzatán ez állt:
Népszerűsége és nagy tekintélye miatt távoli népek uralkodói, így az egyiptomi fáraó, Amaszisz, de a lüdiaiak, a káriaiak és a rómaiak is gyakran fordultak Püthiához.
Ha valaki a Püthia jóslatát akarta hallani, pontosan meghatározott szertartást kellett követnie. Miután a zarándok – aki csak férfi lehetett – megtisztult a Kasztalia-forrás vizében, következett a „kecskeítélet”: az állatot lefröcskölték hideg vízzel, és ha reszketni kezdett, akkor fel lehetett áldozni. Miután a kérelmező befizette a megszabott díjat, benyújtotta a papnak a táblácskára rótt kérdését, beléphetett a templomba. Az adüton melletti helyiségben várakozott, amíg a paptól megkapta a választ, amely szinte mindig bizonytalan jelentésű, kétértelmű, sőt olykor egyenesen érthetetlen volt.
A jósnő jövendölés előtt megmosakodott a „tisztaság forrásában”, majd ivott a szent Kaszotisz-forrás vizéből és babérleveleket szedett, amelyeket elrágott. Ezután a papok és a hívők diadalmas menetben a templomba vezették, ahol lement a templom legbelsőbb szentélyébe. Ott egy háromlábú aranyszéken (tripusz) helyet foglalt a vulkanikus gázokat kibocsátó nyílás fölött és – további babérleveleket rágcsálva – hamarosan transzba esett. A zarándokok kérdéseire adott válaszai állítólag artikulálatlan hangokból álltak, amelyeket a papok jegyeztek le, értelmeztek, és hexameteres versbe szedve ismertettek a hívőkkel.
Plutarkhosz, aki egy időben maga is papi teendőket látott el Delphoiban, leírja, hogy a Püthia papnői tisztének betöltéséhez sem előkelő származás, sem különleges adottság vagy előképzettség nem kellett. Mindössze a megfelelő testi és lelkiállapot volt fontos tényező a jóslatadásnál ahhoz, hogy a jósnő az isteni megszállottságot (enthuziazmus) elviselje.
Az első jósnő egy szűz lány volt, aki évente csak egyszer jövendölt: Apollón születésnapján, Büiszosz hónap (január-február) hetedik napján. Ám miután egyszer elrabolták a fiatal Püthiát, inkább 50 év fölötti nőket alkalmaztak. Idővel egyre több kérdés érkezett, ezért nem egy, hanem két Püthia jósolt, és a jövendölésre már minden hónap hetedik napján sor került. Azok a zarándokok, akik olyan városból érkeztek, amelynek állandó követe volt Delphoiban, bármelyik nap kérhettek jóslatot. Miután Delphoit tömegesen kezdték elárasztani a látogatók, az eredeti, komoly vallási tartalom fokozatosan elenyészett. Még a „gyorsjóslás” intézményét is bevezették: az orákulum sorshúzással válaszolt a kérdésekre.
A Delphoi szentély a perzsa háborúk és a gyarmatosítás korában, az i. e. 6-4 században élte fénykorát. Ám ahogy növekedett Delphoi gazdagsága és világi befolyása, a Püthia egyre részrehajlóbb, sőt kétszínű magatartást követett. A peloponnészoszi háború idején például hol Athénnak, hol Spártának jósolt győzelmet vagy szörnyű pusztulást, attól függően, hogy melyik városállam tudta fogadalmi ajándékaival a maga oldalára állítani. Egy idő után köztiszteletben álló filozófusok emelték fel szavukat az ilyenfajta jóslás ellen. Arisztophanész vígjátékaiban nyíltan gúnyolta a szentély jóslatait. Idővel terjedni kezdtek a misztériumkultuszok, (például Ízisz és Dionüszosz tisztelete) és az asztrológia. A Püthia mielőtt jóslatot adott, már nemcsak Apollónhoz, hanem Zeuszhoz is imádkozott – mert a mondák szerint Apollón, mint jósistenség Zeusz akaratának a hirdetője volt –, de imádkozott Dionüszoszhoz is, aki mindennemű önkívületi állapot fölött uralkodik, valamint a Korikoszi-barlang és a források nimfáihoz és néha még a tenger rejtelmes mélyének királyához, Poszeidónhoz is. Az i. e. 1. századtól trák törzsek, majd római seregek fosztogatták. Újabb, rövid virágzást a 2. század hozott, amikor a nagy történetíró, khairóneai Plutarkhosz delphoi főpapként tevékenykedett. Ebben az időben készült el Pauszaniasz alapos leírása a szentélyről. Ennek a korszaknak természeti katasztrófák sorozata, földrengések, hegyomlások okozta pusztítás vetett véget. Mivel Delphoi befolyása lassanként elapadt, a szentély e katasztrófák után már nem kapta vissza régi fényét. Mindez a delphoi jósda hanyatlását és végét jelezte. Amikor a keresztény Theodosius császár 385-ben betiltotta a jövendölést, Apollón szent helyének hírneve és pompája már a múlté volt. Ókori források szerint az utolsó, aki a delphoi jósdában jóslatot kért, Iulianus római császár volt, aki a düledező szentélyben a következő választ kapta az elhanyagolt külsejű papnőtől:
Az új Isten elsöpörte a régi isteneket."Valójában Iulianus egy másik Apollón-szentélyben, Daphnéban kérte a jóslatot, abban, amelyik nem sokkal később gyújtogatás miatt leégett.A 19. század végétől kezdve francia régészek ásatásai nyomán csodálkozott rá ismét a világ erre az igazi klasszikus ékszerdobozra.
Az ókori görögök úgy tartották, hogy az ember ismerete csupán a jelenre támaszkodhat. A múlt és a jövő rejtve van előtte, mintha egy labirintusban bolyongana. Ezzel szemben az istenek fölülről nézik e labirintust, így láthatják a múltat és a jövőt is. A jóslat isteni beszéd volt. A jós szerintük a földi halandók és az örök életű istenek között állt, mivel az isteni és az emberi tudást „tolmácsolta”. Ezen az istenfelfogáson alapult az általunk ismert delphoi jóstevékenység.
Apollón papnőjének jóslatai talányos versek voltak. Aki szerencsés volt, és felfogta rejtett értelmét, annak törekvéseit siker koronázta, aki félreértette, menthetetlenül elbukott. Csakis azok a jóslatok lehettek minden körülmények között igazak, amelyek nyitva hagyták a bennük rejlő, de egymásnak ellentmondó értelmezéseket. Ezért minden jóslat homályos, kétértelmű (loxon) maradt (innen ered Apollón Loxias mellékneve). Hérakleitosz ekképpen fogalmazta meg a delphoi jóshely „filozófiáját”:
„Az Úr, akié a jóshely Delphoiban, nem mond ki semmit, nem rejt el semmit, hanem jelez.”Kitűnően példázza ezt az a talán mindmáig legnevezetesebb jóslat, amelyet Püthia a mesés gazdagságú lüd királynak, Kroiszosznak (Krőzusnak i. e. 595–546) adott. Kroiszosz azzal a kérdéssel fordult Apollón jósnőjéhez, hogy hadat indítson-e a perzsák ellen. A válasz így hangzott:
„Ha Kroiszosz átkel a Halüsz folyón, nagy birodalom dől meg!”Az uralkodó ezt saját győzelmének jóslataként értelmezte és megtámadta Perzsiát. A háborút azonban elvesztette, birodalmát pedig elfoglalták a perzsák. Kroiszosz panasszal élt Püthiánál, hogy becsapta. A papnő viszont arra hivatkozott, hogy jóslata igaznak bizonyult: valóban nagy birodalom omlott össze a háború elindításával.
Thészeusz apja, Aigeusz halála után nagy és csodálatra méltó vállalkozásba kezdett: egyetlen városi közösségbe egyesítette az attikaiakat. Király nélküli államot és demokráciát ígért, amelyben ő csak hadvezér lenne és a törvények őrének szerepét töltené be, minden más tekintetben egyenlőség uralkodna. Az új városállamot a városvédő istennő neve alapján Athénnak nevezte. Kikérte az istenek tanácsát és a delphoi jósdától a következő választ kapta az új állam sorsáról:
tengeri tajtékok tetején, fenn úszik a tömlő.”Azaz elbuknia lehetetlen, vállalkozását siker koronázza.
Az i. e. 8. században Lükurgosz, Spárta kormányzója és a spártai alkotmány létrehozója fordult tanácsért a jósnőhöz. Püthia így jósolt neki:
”A pénz szeretete, és nem más okozza Spárta romlását.”Ennek eredményeként az ezüstpénz használatát betiltották Spárta szerte, és helyette vaspénzt használtak. A felszabadított helóták – akiknek jelentős része a peloponnészoszi katonai szövetség révén hadiszolgálatra került - ezüstben kapott zsoldjukat rendszeresen hazaküldték; részben ez indította el a szigorú spártai egyenlőség megbomlását és közvetve Spárta hanyatlását.
Amikor i. e. 480-ban a spártaiak tudomására jutott, hogy a fiatal perzsa uralkodó Xerxész szárazon és vízen egyszerre indított seregei közelednek feléjük, szintén a Delphoi jósdához fordultak tanácsért.
gyászolják, kik lakják szép Lakedaimónt.”A homályos üzenet nem sok jót ígért: vagy megadják magukat, vagy az utolsó emberig harcolnak. A spártaiak eszményeikhez híven ez utóbbit választották, és az önfeláldozás gyönyörű példáját adták a világnak a thermopülai csatában.
”A jósda »tévedhetetlenségét« bizonyítja Pürrhosz épeiroszi királynak tett jóslata is.” Az i. e. 307-272 között élt Pürrhosz király nagy álmokat szőtt. Hatalmas birodalmat akart létrehozni a Földközi-tenger nyugati medencéjében. A rómaik elleni hadjárata előtt megkérdezte Püthiát, győzelemmel fog-e visszatérni.
„Mondom neked, Pürrhosz, a rómaiak győzhetnek!” vagy „Mondom neked, Pürrhosz, a rómaiak legyőzhetők!”A harcok során, főleg a legionáriusok számára szokatlan betanított harci elefántok bevetése révén, sikert sikerre halmozott ugyan, ám ezek a sikerek olyan áldozatot követeltek, amelyek felemésztették összes haderejét. A csatában végül egyik fél sem tudott a másik fölé kerekedni.
Az ókorban népszerű monda szerint Héraklész ükunokája, Perdikkasz alapította meg a makedón uralkodódinasztiát, amely Nagy Sándorig, illetve fiatalon elhunyt gyermekéig maradt fenn. Perdikkasz királysága idején a delphoi jósda tanácsát kérte abban, hogyan növelhetné uralmát, miképpen gyarapíthatná birtokait. Állítólag a következő választ kapta:
áldozz isteneinknek, fővárost alapíts ott.”(Kertész István fordítása)A jóslat a mai Theszaloníki-öböl nyugati partja irányába, a Haliakmón folyótól északra fekvő „butéiszi föld” felé vezérelte a makedónok birodalomépítő hódításainak irányát. Az ókorban e rege szerint Perdikkasz itt alapította az első makedón fővárost, Aigait (jelentése: kecske). A juhok mellett a kecskék tenyésztése jelentette hosszú ideig a makedón gazdaság alapját, amely végül a nemzet címerállatává lett. (Ugyanezt tükrözi a Perdikkasz és fivérei pásztorkodását idéző monda is. Ezzel összhangban keringett még egy jóslat, amely szintén olyan vidéket jelöl ki Perdikkasznak, ahol bőséges kecskenyájak legelnek; továbbá a kecske Dionüszosz jelképe, akinek kultusza igen népszerű volt makedónok földjén.)
„Egy új kutatás kimutatta, hogy valószínűleg oxigénhiány »segítette« a görögországi Delphoiban az Apollón templom ókori papnőit a jóslásban, jövőlátásban.”
Az ókori leírások alapján a föld vulkanikus kigőzölgései (amely gőzök az akkori görögök szerint Püthón sárkány rothadó teteméből származnak) miatt a jósnő transzba esett és ebben az állapotban közvetítette az isten szavait az ide látogató zarándokoknak. Ám a korai ásatások során semmilyen gázfeltörést nem sikerült kimutatni a templom alatt, mígnem az 1990-es évek végén egy amerikai kutatócsoport Jelle De Boer, a connecticuti Wesleyan Egyetem geológusa vezetésével metán, etán és etilén nyomára bukkant. De Boer arra a megállapításra jutott, hogy valószínűleg az etilén játszhatott fontos szerepet a papnő szertartásai során, ez a gáz ugyanis serkenti a központi idegrendszert: tudatzavart és eufóriát okoz.
Napjainkban egy új tanulmány látott napvilágot, amelynek olasz kutatói szerint az etilén nem képződhetett akkora mennyiségben Delphoi vastag mészkő rétegeiben, ami transzhoz vezethetne. „Giuseppe Etiope, a római Geofizikai és Vulkanológiai Intézet geológusa szerint a papnők extázishoz hasonló állapota a metán okozta hypoxiának – oxigénhiánynak – tulajdonítható, amely azért következhetett be, mert a templom levegőtlen helyiségébe metángáz áramlott.”
Egyes mítoszok annak tulajdonítják a Delphoi szentély áradó jóserejét, hogy ott van a Föld közepe. A legenda szerint Zeusz egykor két sast (vagy két hollót) bocsátott fel a Föld két ellentétes széléről, hogy azok találkozási helyéről megtudja, hol van a világ „köldöke”. A sasok ott egy tojás alakú kőre, az Omphalosz-ra telepedtek. A követ ma a delphoi Régészeti Múzeum kiállítási darabjai között őrzik. A görögök számára több „köldök” is létezett: az abszolút értelemben vett középpont Delphoiban volt, de emellett minden városnak, szent helynek megvolt a magáé. Ez a hiedelem állt annak a szokásnak a hátterében, hogy a templomok alapjába egy gömbölyű követ helyeztek; ezt az eljárást átvették az etruszkok és a rómaiak, és ma is él az alapkőletétel szokásában.
A Delphoiba látogató zarándokok a Püthia jóslataiért fogadalmi ajándékokkal fizettek. Ezek a szebbnél szebb arany és ezüst tárgyak, valamint a szentély területén felállított szobrok sokasága Delphoit valóságos kincsesbányává tette. Egyes városok a szentély közelében kincsesházakat építettek. Ezek közül a legszebb és leggazdagabb az athéniak kincsesháza volt, amelyet a győztes marathóni csata emlékére építtettek. Püthia egyik jóslatában a perzsák ellen vívott szalamiszi csata (i. e. 480) előtt azt jósolta az athéniaknak, hogy „fabástyákkal” védekezzenek. Az előkelők a fabástyákat úgy értelmezték, hogy az Akropolisz faerődítményei közé húzódva kell bevárniuk az ellenséget. Mások, élükön a hadvezér Themisztoklésszel azt olvasták ki a jóslatból, hogy a bástyák hajókat jelentenek, és a tengeren, flottával kell szembeszállniuk Xerxésszel. A jóslat egyik mondata: „Ó, te dicső Szalamisz, de sok ifjat löksz halálba”, sokakat megzavart, de Themisztoklész leleményességének és bátor kiállásának köszönhetően Athén lakossága megmenekült, sőt ezzel a győztes csatával véget vetettek a perzsák nyugati terjeszkedésének, és egész Görögországot felszabadították.
Egy másik impozáns kincsesház Szifantóé volt. Ez a Kikladokhoz tartozó termékeny sziget az ókorban arany és ezüstbányáiról volt híres.
Athéné Pronaia (a templom őrzője) szentélye mellett i. e. 380 és 360 között egy kerek kis templomot emeltek – ez az ún. marmariai tholosz. A 14,76 méteres átmérőjű külső kör 20 dór márványoszlopból, a belső 10 korinthoszi oszlopból állt. A tholosz a delphoi szentélyek fő romjaitól fél mérföldnyi (800 m) távolságban fekszik. A templom funkcióját nem ismerjük. Talán valamilyen különleges, a hívők szűk körét érintő szertartást végeztek benne? A három helyreállított dór oszlop a Delphoiba látogató turisták legkedveltebb fénykép-témája.
Szibülla névvel a hagyomány több, helyhez és istenséghez nem kötött jósnőt illet, akik anélkül fedték fel a jövőt, hogy kérdéseket intéztek volna hozzájuk. Jövendöléseik szinte mindig szerencsétlenségeket, katasztrófákat jeleztek előre. A Delphoi Szibülla a görög sötét kor legendás alakja volt, aki röviddel a trójai háború után kezdett Delphoiban próféciálni. A Szibüllák jóslatait, amelyeket sokszor együtt emlegetnek a Bakisoknak tulajdonított jövendölésekkel, írásos formában gyűjteményekbe foglalták. A Szibülla alakja nem kapcsolódik az apollóni jósdához, és nem szabad összekeverni a Püthiával.
Delphoi (Delphi vagy Delfoi, Delfi) napjainkban is az ókori görögség egyik legismertebb kultikus helye és a klasszikus kor egyik legjelentősebb ásatási területe. Apollón szent területének páratlan fekvése és gazdag leletanyaga minden idelátogató számára izgalmas élmény. Maga a modern kori kisváros az ókori romoktól pár kilométernyire nyugatra található. A település szinte kizárólag az idesereglő turistákból él. Lakosainak száma 3 511 fő (2001).
1893-tól az École française d'Athènes francia régészei kezdték meg az ókori Delphoi feltárását. Munkájuk eredménye az ásatások területén látogatható Régészeti Múzeum és a szabadtéri múzeum. A delphoi romvárost (benne az Apollón-szentélyt) az UNESCO 1987-ben a Világörökség részévé nyilvánította.
Manly Palmer Hall: Minden idők titkos tanításai, 1928. Ch. 14 cf. Greek Oracles, www, PRS
John Roach: „A Delphoi jós ajkait gázszivárgás okozta tudatzavar bénította” National Geographic news, 2001. augusztus
The New York Times, 2002. március 19.: „A delphoi jós víziói, nem csupán mondák”

A Demeter férfinév a görög Démétriosz névből származik, a magyarba szláv közvetítéssel került. Démétérnek, a termőföld istennőjének ajánlott. Női párja a Demetria.
Az 1990-es években a Demeter és a Deme szórványos név, a 2000-es években nem szerepelnek a 100 leggyakoribb férfinév között.
Ladó János – Bíró Ágnes: Magyar utónévkönyv. Budapest: Vince. 2005. ISBN 963 9069 72 8  
Az MTA Nyelvtudományi Intézete által anyakönyvi bejegyzésre alkalmasnak minősített utónevek jegyzéke. (Hozzáférés: 2019. március 5.)
Az MTA Nyelvtudományi Intézetének Utónévkereső adatbázisa (béta verzió). (Hozzáférés: 2019. március 5.)
Nyilvántartó.hu – Lakossági számadatok – Utónév statisztikák. (Hozzáférés: 2019. március 5.)
Fercsik Erzsébet, Raátz Judit: Keresztnevek enciklopédiája. Tinta Könyvkiadó, 2009. (Hozzáférés: 2018. november 16.)
A demokrácia a társadalom jelentős számú, szavazati joggal rendelkező tagjainak hatalmából eredő politikai rendszer, egy közös területen, ahol hatalmi fékekkel és ellensúlyokkal biztosítják a társadalom jól szabályozott működését, mint például a közhatalom gyakorlóinak kizárólagos hatalomra törésének a megakadályozását, a társadalmi igazságosságot és a jóléti társadalom megvalósulását. A jogosultak közügyek döntéseiben való részvételi módja alapján közvetlen és képviseleti demokráciák létezhetnek.
Olyan politikai rendszer, melyben a szuverén „nép”, tehát a társadalom összes teljes jogú tagja – nem egyén, kis csoport vagy a hatalom bizonyos csoportja – igazgatja a közügyeket, beleértve a kormányzást is.
A demokrácia olyan politikai rendszer, amely a népnek a közügyekben való részvételére épül.
Népszerű meghatározása a demokráciának a népuralom, egyenjogúság; az a politikai rendszer, melyben a népé a hatalom. A legtöbb közismert "demokrácia" közös jellegzetessége nem a közvetlen néphatalom, hanem a közhatalom választásának a legitimációja.
A demokrácia szó az ógörög δημοκρατία (demokratia) szóból származik, jelentése a nép uralma. A szó töve a δημος (démosz) nép szó, a κρατειν (kratein) jelentése uralkodni, a ία (ia) pedig egy képző.
I.e. 700 körül  az ógörög poliszokban az arisztokrácián kívüli társadalmi rétegekből, a gyarmatok révén, sokan  meggazdagodtak, majd beleszólást követeltek a poliszok irányításába. Ennek hatására alakultak ki:  bulé (tanács), arkhónok tanácsa (areioszpagosz, a polisz vezetőinek tanácsa) héliaia (népbíróság), sztratégoszok  (katonai kormányzók) tanácsa.  Kr.e. 621-ben Drakón arkhón írásba foglalta a szokásjogot, és új törvényeket vezetett be, melyek megszüntették a kiváltságokat. Kr.e. 594-ben Szolónt választották arkhónná, aki bevezette az adósrabszolgaság intézményének eltörlését és a származás helyett a vagyoni helyzet lett a politikai jogok alapja. Először nemzetségi alapon választották a négyszázak tanácsát, majd később négy közigazgatási egységre osztotta a poliszt. A közfeladatokat pedig felosztotta a közintézmények között. Szolónt követően egy időre a politikai rendszer fejlődése a demokrácia irányába megtorpant, sőt önkényuralommá rendeződött vissza.  Kleiszthenész Kr.e. 508-ban meghirdetett reformjai a politikai rendszer gyökeres megváltozását hozták. A legfelsőbb hatalom az ekklészia (népgyűlés) kezébe került és a legfontosabb kérdésekben közvetlenül dönthettek. Hozzájuk tartozott a törvényhozás, a háború és béke kérdése. Évente 40 alkalommal ülésezett. A reformok egyik célja a politikai rendszer stabilitásának a biztosítása volt: A poliszt tíz közigazgatási egységre osztották, amely biztosította a különböző társadalmi rétegek és területek arányos elosztását és képviseletét. A tisztségviselőket úgy sorsoltak ki. A területek önálló katonai egységekkel rendelkeztek, melynek vezetőjét egy évre választották. A tisztségviselők ellenőrzését folytató intézmény tagjait választásokkal határozták meg.  Az esküdtbíróság tagjait szintén sorsolással állapították meg. Az önkényuralom újbóli kialakulásának megakadályozására létrehozták a cserépszavazás intézményét is. Az athéni lakosság mindössze tíz százalékának volt politikai joga, de a politikai rendszerük hatására megindult a gazdasági fejlődés, ami a lakosságnak jólétet biztosított. I. e. V. század második felében Athén a háborúban vereséget szenvedett és ekkor felszámolták a demokráciát.A kutatás jelenlegi álláspontja a demokráciát nem tartja az ókori görögség jellegzetes rendszerének, sőt kifejezetten ritka előfordulásával számol. Németh György közel hétszáz görög polisz tüzetes vizsgálata után mindössze tizenháromban talált demokráciát, azok zöme is Athén befolyása alá tartozott.
I. e. 5.–1. században a Római Köztársaságban centuriák szerint szerveződött a comitia centuriata, a vagyoni helyzet szerint besorolt polgárok népgyűlése, mely a városfalon kívül, a Mars-mezőn gyűlt össze a legfőbb hivatalnokok rendelkezésére. Feladata volt a magasabb rangú hivatalnokok (consulok, censorok, praetorok) megválasztása, a senatus által hozott törvények szentesítése, a döntés háború és béke ügyében, és a büntetőbíráskodás. A római népgyűlés a közvetlen demokrácia egyik megnyilvánulási formájának tekinthető.
Jóllehet Polübiosz a köztársasági államrendet kevert államformaként jellemezte, a korabeli Róma leginkább arisztokráciaként írható le (a szenátori rendet jelölő optimata kifejezés a legjobb jelentésű aristosnak feleltethető meg).
A Svájci konföderáció első formája már a 13. század végén létrejött három völgy szövetségével. A 14. század végére fokozatosan a szövetség nyolc tagra (kantonra) bővült. A három őskantonban a teljes jogú és szabad polgárok népgyűléseken intézték a legfontosabb közügyeket. A többi kantonban a városi polgárság intézte a közügyeket, a vidéki lakosságot ebből kizárta. A 16. század elejére a kantonok száma 13-ra bővült. Három kantonban a 17. században arisztokratikus hatalomgyakorlás működött. Néhányban pedig félig arisztokratikus, ahol a vidéket zárták ki a közjogból. Hat kanton megőrizte demokratikus rendszerét, közügyeit továbbra is népgyűléseken intézte. A szövetség ügyeit a diétán a kantonok küldöttei intézték, az összehívó pedig rendezte és vezette az ülést. Idővel a diéta megszervezése évenkénti rendszerességgel Zürichbe került. A diéta jogköre korlátozva volt, főleg a kantonok közös ügyeire összpontosult.
A kantonok függetlensége, a követeiknek adott ellentmondásos utasítások, valamint a városok és a vidék ellentétei zavargásokhoz vezettek. Részben emiatt a lázadók 1798-ban a francia hadsereg segítségét kérték a berni zsarnokok ellen, az összecsapás a svájci szövetség vereségével végződött. A terület nemzetiségi és vallási sokszínűsége, valamint a kantonok ellenállása miatt nem sikerült a Francia Köztársaság mintájára egy egységes és oszthatatlan Helvét Köztársaságot létrehozniuk. A kantonok közös intézménye újra a diéta lett és évente más kantonban ülésezett. Mindig az a kanton elnökölt, ahol a diéta ülésezett. A 19. század elején Svájc újabb hat kantonnal bővült. 1815-ben a bécsi kongresszus elismerte a szövetség függetlenségét, így a konföderációban a kantonok száma 22-re emelkedett. Az 1830-as években 12 arisztokratikus kanton demokratikus irányba módosította a politikai rendszerét, kinyilvánította a népszuverenitás elvét, valamint a magánjogi és politikai egyenlőséget. 1833-tól 1847-ig politikai majd vallási zavargások jellemezték Svájcot és három kanton két-két részre szakadt. Ezek hatására 1848-ban elfogadták az alkotmányt.
Az államszövetség központi hatalommal is rendelkező szövetségi állammá alakult. Az alkotmányban megosztják a hatalmat a kantonok és a szövetségi állam között, intézmény-, választási és döntéshozatali rendszerüket. A kantonok egy részében népgyűlésen, a többiben a népszavazások által korlátozott képviseleti rendszer alapján gyakorolják a hatalmat. Az egyes kantonokban a közintézmények sajátos módon vannak szervezve, összetételük, választási módjuk, jogkörük és tanácskozási rendjük sem egyforma. Például a kormányok tagjait általában közvetlenül a nép választja, összeállításánál a kisebbségi pártokat is figyelembe kell venni, és a választó kérelmére némely kormány tagjai leválhatók. A főbb köztisztviselőket is a nép választja. A bíróság tagjává választható minden teljes jogú polgár. A szavazati jog gyakorlása némely kantonban kötelező. A törvényhozás terén az utolsó szó jogát a népnek biztosítja. Az országnak az egyik legrégibb intézménye a hadsereg, ahol 20-tól 32 éves korig kötelező a katonai szolgálat, amelynek az alapja az évenkénti újraképzés. A tartalék seregbe a 32-40, a második tartalék seregbe pedig a 40-48 év közöttiek tartoznak. A tiszteknél ez a korhatár magasabb. A csapattiszteket zászlóaljparancsnokig a kantonok nevezik ki, a felsőbb rangúakat pedig a szövetségi kormány. Az idegenekkel szemben védik saját közösségüket, ezért feltételrendszert alakítottak ki arra, hogy bárki idegen a település (község) teljes jogú polgára lehessen. Ennek elérése egyúttal az érintett kanton és Svájc állampolgárságának a megszerzését is jelenti. A hadsereg jól szervezett és gyorsan mozgósítható. 1874-ben újabb alkotmányt fogadnak el, amely bizonyos kérdéseket szövetségi szinten egységesít. 1921 után a szövetségi alkotmányt több alkalommal módosították, biztosították a népi kezdeményezés jogát, arányos (proporcionális) választási rendszert vezettek be a nemzeti tanács megválasztásához és kezdeményezhető (fakultatív) népszavazás a nemzetközi szerződésekre.1949 óta népszavazást kell tartani a rendkívüli rendeletek jóváhagyására. Svájcban 1971-ben kaptak választójogot a nők, illetve választhattak a férfiakkal azonos feltételek között.  1977-ben tovább szélesedett a népszavazások tárgyköre. Jura kanton 1978-ban népszavazás útján vált a szövetség tagjává.
2003-ban az alkotmány átdolgozása során az általános kezdeményező népszavazás lehetőségét vezették be. A kantonok politikai községekből állnak, melyek egyötödében helyi parlament, a többiben pedig a népgyűlés hozza meg a döntéseket. A központi feladatok mellett különböző mértékben önállóan jogosultak dönteni az iskola- és szociális ügyekben, az energiaellátás, az útépítés, a helységtervezés és az adózás bizonyos kérdéseiben.
A 13. század fontos fordulópont az európai társadalmak fejlődésében. Megjelent a demokrácia csírája, mely a rendi képviseleten alapuló parlamentarizmus volt. A rendekbe a népesség elenyésző hányada tartozott, ezért a lakosság zömét a rendi képviselet nem illette meg. A „rendek” azonban módosultak a századok során, a politikai jogokkal és döntéshozó képességgel rendelkező lakosság köre lassan bővült a köznemesség, a városi polgárság és egyes európai országokban a szabad parasztság képviseletével. Fokozatosan egyre több politikai döntésben váltak illetékessé a katolikus Nyugat-Európában az országgyűlések. Idetartoztak az ország törvényei is, így a 14–15. század folyamán a rendek egyre nagyobb beleszólást kaptak az ország ügyeibe. Fontos megjegyezni, hogy a hatalom megosztásának és ellenőrzésének elve, valamint a különféle önkormányzatok megjelenése (városi jogok, egyetemi autonómiák) a nyugati kereszténység területéhez kötődött. Baruch Spinoza a felvilágosodás korának racionalista filozófusa szerint a gondolat- és szólásszabadság csak az állam kárára számolható fel. Az ember, annak érdekében, hogy az állam, mint az emberi biztonság alapvető feltétele létrejöjjön, lemond természeti jogainak egy részéről, ám ez nem jelenti a miénket megillető jogok teljes feladását. A lehetséges legjobb államforma a demokrácia, mert ez közelíti meg leginkább a természeti állapotban élvezett szabadságot. A 16–17. században megerősödtek az egyes monarchiák, Anglia és Franciaország is. A megerősödött uralkodók Svédországtól és Dániától Spanyolországig háttérbe szorították a rendeket, megváltoztatták a politikai rendszert. A rendi gyűlés megkérdezése nélkül, autokrata módon irányították az abszolút monarchiákat. A rendek hatalomból való kiszorítását a hatalmi fékek és ellensúlyok hiánya tette lehetővé. Ezzel ellentétes tendenciát találni a Lengyel-Litván Nemzetközösség és a Magyar Királyság területén, melyek választókirályságnak minősültek, létezhettek helyi nemesi önkormányzatok (Magyarországon a vármegyék), a rendek beleszólhattak az államirányításba, illetve a nagy létszámú köznemesség révén a lakosság nagyobb része rendelkezett politikai jogokkal. Jóllehet a „rendi anarchiát” és a „nemesi aranyszabadságot” számos kritika érte, továbbá a köznemesség sok esetben a jelentősebb főurak játékszere volt, a fenti politikai tradíció az 1791-es lengyel alkotmányhoz vezetett, Magyarország vonatkozásában pedig lehetővé tette az osztrák Habsburgok abszolutisztikus kísérleteinek mérséklését.
Az angol parlamentáris monarchia kezdeményei az 1265. esztendőig vezethetők vissza, amikor olyan országgyűlést hívtak össze, melyen minden grófság és város két-két követtel képviseltette magát. Ezt követően az uralkodó akarata ellenére lassan megerősödött a parlamentarizmus és kialakult a két „ház”. A főrendek a „felsőházban” a Lordok Házában, a közrendek követei (képviselői) pedig az „alsó házban” üléseztek.Az angol demokratikus rendszer fontos pillére a parlamentarizmus, amely a 17. században a hatalmi harcok következtében fokozatosan újra megerősödött. Az 1689. évben A  Jogok Nyilatkozatának (Bill of Rights (Anglia)), mint alapszabálynak a parlament általi elfogadása és bevezetése parlamentáris monarchiává tette Angliát, mely szétválasztott bizonyos hatalmi ágakat. Továbbá megosztotta a hatalmi ágakon belüli feladatokat és jogokat, melynek része volt a kölcsönös ellenőrzés, és így megteremtette a demokrácia alapjait. Abban az időben a lakosság kis része rendelkezett szavazati joggal, mert azt a vagyoni helyzethez kötötték. A választás pedig nyílt szavazással történt és a képviseleti megbízások elosztása aránytalan volt. A későbbi időkben a választási rendszert fokozatosan kiszélesítették, a hiányosságait pedig megszüntették. A 18. században politikai rendszerének köszönhető, hogy Anglia megerősödik, és fokozatosan nagyhatalommá válik.
Az 1783-as versailles-i békekötés után az Amerikai Egyesült Államok területén szabadon épült a felvilágosodás eszméinek megfelelő társadalmi (politikai) rendszer. Hatalmi fékek és ellensúlyok rendszerét vezették be: a volt gyarmatokból külön-külön létrejöttek az államok, melyek parlamenttel, felelős kormánnyal és a kormányok élén a közvetlenül választott kormányzókkal rendelkeztek. 1787-ben elfogadták az első kartális (írott formájú) alkotmányt, közösen egy szövetségi államot alkottak, számos jogot megosztottak a hatalom négy szintje között. A hadsereg és diplomácia, a pénzügyek, a kereskedelem szervezése és az adók nagy része szövetségi ellenőrzés alá került.  Kétkamarás közös törvényhozással és közvetetten (elektorokkal) négy évre megválasztott elnökkel (kormányfővel) rendelkeztek. Az elnök a törvényhozást is befolyásolhatta, mert ha egy törvényt, legfeljebb három alkalommal, nem fogadott el (megvétózott), akkor a kongresszus mindkét házának kétharmados többséggel kellett azt újra megszavaznia ahhoz, hogy törvényerőre emelkedjen. Negyedik alkalomnál a vétójog megszűnik. Az elnök csak az alkotmány megsértése esetén felel a kongresszusnak. A hatalmi ágakat a választási rendszerrel  és a passzív választójog korlátozásával szétválasztották, ugyanis az elnök, a miniszterek és bármelyik más állami hivatalt viselő személy nem lehet tagja a törvényhozásnak. Az igazságszolgáltatás független a kormánytól és a törvényhozástól. A Legfelső Bíróság érvényen kívül helyezhette azokat a törvényeket, melyek ellentmondtak az alkotmánynak. 1791. december 15-ével lépett hatályba az Amerikai Bill of Rights, annak a tíz alkotmánymódosításnak az összessége, amelyet az Amerikai Egyesült Államok Kongresszusa hozott létre, kiegészítvén az 1787-es alkotmányt. A törvények a polgárok számára biztosítanak bizonyos jogokat, mint például a szólás szabadsága, az önrendelkezés, a magántulajdonhoz való jog és a fegyvertartás. A 19. század végi, 20. század eleji időszakban sorra vezették be a népszavazás különböző formáit és a közvetlen demokrácia több más intézményét, mint például a választott tisztségviselők visszahívhatóságát. Az Egyesült Államokban hagyomány, hogy a helyi rendőrség vezetője (seriff) választott tisztviselő. Eredetileg az összlakosság kb. 3-4%-ának volt csak választójoga, később, a 19. század elején a legtöbb állam kiterjesztette a választójogot minden szabad férfira. Az általános választójog bevezetésén kívül a többi szabály ma is érvényes. Az első kartális (írott formájú) alkotmányt 1787-ben az Amerikai Egyesült Államokban fogadták el; ez az alkotmány mintaként szolgált a modern demokráciák számára.
Franciaországban az általános rendi gyűlést először 1302-ben hívták össze. A főnemesség, a főpapság rendjéből és a polgárság rendjének küldötteiből állt. Mindegyik rend egy szavazattal rendelkezett. Franciaországban a francia forradalom után, 1789 augusztusában megalkotott Emberi és polgári jogok nyilatkozata deklarálta először (és azóta is maradandóan) az emberi jogok sérthetetlenségét. Társadalmi nyomásra Franciaországban megváltoztatták a politikai rendszert és 1789 őszén 83 hasonló nagyságú megyét hoztak létre. Így kialakult a hatalom három szintje és a következő év elején megtartották a helyi választásokat. Alulról szerveződő helyi önkormányzatokat hoztak létre. 1791. szeptemberére, az alkotmányozásra létrejött Nemzetgyűlés elkészítette az új alkotmányt és Franciaországot alkotmányos monarchiává nyilvánította. Az alkotmány alapján a törvényhozói feladatokat az újonnan megválasztott egykamarás Nemzetgyűlés látta el. A választójogot kiterjesztették, mivel csökkentették a szükséges vagyoni küszöböt. A kormány felelősséggel tartozott a Nemzetgyűlésnek. A király kétszer megvétózhatta a törvényjavaslatokat, de ha a törvényhozás továbbra is ragaszkodott hozzá, legkésőbb négy év múlva köteles volt jóváhagyni ezeket, a hatalmi ágakat szétválasztották. 1792. szeptember 20-án összeült az új törvényhozás, a Nemzeti Konvent, és kikiáltotta a köztársaságot. Tagjait minden férfira kiterjedő választójog alapján, nyilvános szavazáson, közvetve,  elektorok segítségével választották A forradalom hatására 1793. januárjában halára ítélték a királyt és kivégezték. Ezt követő királypárti felkelés miatt fokozatosan megszűnt a helyi önkormányzatok hatalma. A jakobinusok fokozatosan egy diktatórikus, központosított államhatalmat építettek ki. Franciaországban a hosszú viszályok után csak 1830-ban jött létre az 1791-eshez hasonló, de kevésbé demokratikus alkotmányos monarchia. Ezek után Franciaország az 1980-as évekig egy gyenge helyi önkormányzattal rendelkező, erősen központosított, ország maradt. Az elmúlt évszázadokban többször váltották egymás a politikai rendszerek és az államformák. Napjainkban ötödik köztársaságként működik Franciaország. Alkotmánymódosítást vagy új alkotmány megalkotását referendum hagyja jóvá Franciaországban. Lehetséges a külföldi államokat érintő ügydöntő referendum megtartása is.
A nők részvétele a demokratikus hatalomgyakorlásban az általános választójog elterjedésével és csak a 20. században vált általánossá.
2003-ra a Föld országainak 63%-a és a világ népességének 70%-a lényegében demokratikus politikai rendszerben élt.
Az Európai Unió Tanácsának keretében az egyes tagállamok szavazatainak számát a Szerződések állapítják meg. A Szerződések rendelkeznek azokról az esetekről is, amikor a döntéshozatali eljárásban egyszerű többségi, minősített többségi szavazás vagy egyhangúság szükséges.
Az Európai Bizottság, az Európai Parlament (EP), az Európai Unió Tanácsa három fő döntéshozatali eljárást használ, mégpedig az „együttdöntési eljárást”, a „hozzájárulási eljárást” és a „konzultációs eljárást”.
Elméleti síkon a felvilágosodás kora óta alapkövetelmény a hatalmi fékek és ellensúlyok rendszerének az érvényesülése a demokráciában. Széles körű alkalmazása jótékonyan hat a jogállamiságra (korrupció csökkenésére), a felelős közösségi gazdálkodásra, a gazdaság gyorsabb fejlődésére stb.. Már az ókori görög demokráciában alkalmazták bizonyos módszereit, legismertebb a cserépszavazás.
A döntéshozók kötelesek figyelembe venni a döntéshozatalok során a választópolgárok tevékeny többségének a véleményét és az alkotmányt.
Az alapszabályok és azt érintő változtatások népszavazás által való jóváhagyása az egyes hatalmi szinteken. Az alapszabály más megnevezésen: alkotmány, alaptörvény, statútum, charta stb..
Titkos és rendszeres választásokon a hatalom kizárólag a választók szabad és egyenlően kinyilvánított akaratából származhat.
A közjogi méltóságok passzív választójogának választási ciklusainak számszerű korlátozása. A közösségi tisztségek halmozásának a tiltása.
A mindig érvényes és ügydöntő népszavazás, észszerű és gyakori alkalmazhatóságának a lehetősége, a politikai döntés felülbírálhatóságára, új politikai döntés kezdeményezésére és a képviselő visszahívására. Népszavazás kezdeményezésnek előzetes és a döntések utólagos felülvizsgálatának a lehetősége:
az államalakulat alapszabályának módosítása esetében társadalmi igazságosság szempontjából,
az egyéb politikai döntések és kezdeményezések esetében a magasabb szintű jogszabályok alapján.
Az egyes hatalmi ágak, mint a közigazgatás, jogszabályalkotás, igazságszolgáltatás, nyilvánosság, társadalmi szervezetek, stb. szétválasztása.
A hatalom megosztása helyi, térségi és országos szintekre, valamint a kétkamarás (többlépcsős) jogszabályalkotás bevezetése.
A döntéshozók nem kötelesek figyelembe venni a döntéshozatalok során a választópolgárok véleményét.
Országgyűlési biztos panasz alapján vizsgálatot indít, a jogsértőnek talált gyakorlatról a szerv értesítése és a panaszos jogainak képviselete. Az ombudsman nem hozhat kötelező intézkedéseket, nem alkalmazhat jogi szankciókat.
A választójoggal rendelkező polgár kifejtheti álláspontját az adott kérdésekben a döntéshozók által készíttetett kérdőíveken, vagy közvélemény-kutatásban.
A választott képviselők, és az önkormányzati intézmények számára lehetővé teszi a lakosság elvárásainak, kívánságainak jobb megismerését például lakossági fórumokon.
A közösség tagjainak a kérésére ajánlásokkal záruló sajátos vitafolyamatot hoznak létre, ilyen az állampolgári tanács.
A nyilvánosság vagy közszféra egy adott társadalom választópolgárok összessége, illetve az az intézményesített társadalmi tér, amelyben ezek a polgárok a gyülekezés, egyesülés és szabad szólás jogát és a politikai intézmények feletti ellenőrzést gyakorolják (közélet).
A véleménynyilvánító népszavazás, mely nem köti jogilag a közhatalmat, de mindenképpen befolyásolja döntése tartalmát a választópolgárok azonosuló vagy elutasító véleménye.
Közvetlen akciót végrehajtani annyit jelent, hogy az ember(-ek) saját maga tesz valamit a környezetében felmerülő problémák elhárítására, ahelyett, hogy politikusokra vagy bürokratákra várna hogy „segítsenek”.
Az emberi jogok biztosítása. melyek olyan jogok és szabadságjogok, amelyek minden embert születésüktől fogva egyenlően megilletnek.
A jogállam, ahol a közhatalmat a nyilvános és írott jogszabályok tartalmának megfelelően, és a jogszabályokban meghatározott eljárások keretében, arra feljogosított szervezetek és személyek gyakorolják.
Minden csoport politikai pártot alapíthat, amelyik betartja az alkotmányos elveket.
A „félelnöki” rendszerben a végrehajtó hatalom megoszlik a kormány és a nagyobb hatalommal bíró köztársasági elnök között. A kormány a törvényhozásnak tartozik felelősséggel, a kormányfő pedig a törvényhozásnak és az elnöknek egyaránt. Az elnöknek módjában áll, rendeletekkel való kormányzás, vagyis a törvényhozás megkerülése.
Parlamentáris rendszerben a törvényhozás többségi része alakíthat kormányt. Itt sérül a hatalmi ágak szétválasztásának az elve.
A direktoriális rendszerben a végrehajtó hatalom a törvényhozás által választott tanács kezében összpontosul, mely mellett ügyvezető kormány működik. Az elnököt évente egymást váltva maguk közül választják. A tanács nem váltható le.
A demokrácia két alapvető típusa a közvetlen és a közvetett (képviseleti) demokrácia, attól függően, hogy a "nép", a közösség részvétele hogyan érvényesül a döntéshozatalban.
Deliberatív demokrácia vagy diskurzív demokrácia a demokrácia egyik fajtája, ahol a döntéshozatalban központi szerepe van a nyilvános vitáknak. A konszenzusos döntéshozatalból és a többségi elvből is alkalmaz elemeket. Különbözik a hagyományos demokrácia elméletektől, hogy hiteles mérlegelés és nem a puszta szavazás, az elsődleges forrása a törvény legitimitásának.
A félig közvetlen demokrácia lényege, hogy a közösség minden választójoggal rendelkező tagja részt vehet a közügyek eldöntésében, vagyis az önkormányzásban az adott térségben. A döntéshozatal módszerei a közvetlen, a félig közvetlen és a közvetett. A közvetett döntéseket a jogszabályok alkotói és/vagy a kormányzatok hozzák. A közvetett döntések általában felülbírhatóak közvetlen illetve félig közvetlen döntésekkel. Népi kezdeményezés esetén a folyamat következő szakasza a közvetett döntéshozók megegyezése a népszavazás kezdeményezőivel a jogszabály módosításáról vagy elrendelik a népszavazás. Az érintett térség választójoggal rendelkező lakosai népszavazási kezdeményezésének (iniciatívájának) másik lehetősége a félig közvetlen új döntéshozatal megindítása. A népszavazások kezdeményezéséhez 1-2%-os támogatási küszöböt írnak elő az érintett térség választópolgáraitól. A népszavazás lebonyolítása előtt az ügyet széles körű társadalmi vitára bocsátják, majd minden szavazópolgárt kellő időben, írásban tájékoztatnak a mellette és az ellene szóló érvekről. A népszavazás mindig érvényes és az eredménye kötelező.
Az úgynevezett gyámkodó demokrácia vagy más néven irányított demokrácia, korlátozott demokrácia igyekszik elhitetni az állampolgárokkal annak a tudatát, hogy az állam működése demokratikus keretek között, demokratikus döntések alapján történik – ez azonban egy eszköz a kormányzat kezében, ami valójában egy érdekkörnek, egy kisebbség uralmának manifesztációja. Fehéroroszországban vagy az Aljakszandr Rihoravics Lukasenka pártiakra szavaznak vagy a Fehérorosz Kommunista Pártra. Az emberek nagy része Lukasenka elitjére szavaz így biztosított Aljakszandr Rihoravics Lukasenka kormánya.
Az illiberális demokrácia (konzervatív demokrácia vagy irányított demokrácia, egyes értelmezésekben pszeudodemokrácia, részleges demokrácia, alacsony intenzitású demokrácia, üres demokrácia vagy hibrid rezsim) olyan kormányzati rendszer, melyben a választások ellenére a polgárok nem ismerhetik meg a kormányzati tevékenység jó részét a polgári szabadságjogok nagy fokú korlátozása miatt.
Az úgynevezett irányított demokrácia, korlátozott demokrácia igyekszik elhitetni az állampolgárokkal annak a tudatát, hogy az állam működése demokratikus keretek között, demokratikus döntések alapján történik – ez azonban egy eszköz a kormányzat kezében, ami valójában egy érdekkörnek, egy kisebbség uralmának manifesztációja.
Közvetett , képviseleti demokrácia esetén a nép által közvetlen vagy közvetve választott képviselők hozzák meg bizonyos közügyekkel kapcsolatos döntéseiket, melyeket az alapszabály (alkotmány, törvény, szerződés) behatárol.
A megegyezéses ,  konszenzusos demokráciában közmegegyezésen alapuló, a harmóniára törekvő, nagy társadalmi egyetértés alapján, a különböző csoportok együttműködésével hozzák meg a döntésüket, így megelőzik a későbbi ellentéteket. A megegyezésre ösztönző eszközei: a társadalmi csoportok képviseletének vétójoga, kétkamarás azonos jogkörű és más összetételű képviselői testületek, a még nem hatályban lévő döntés előzetes vagy a hatályos döntés utólagos törvényességi felülvizsgálat bíróság által vagy a döntést felülbíráló népszavazás.
A konszociális demokrácia (konszociációs, társulásos, csoportarányos, érdekcsoportos demokrácia) a képviseleti demokrácia egyik típusa, amely különböző társadalmi csoportok arányos képviseletén alapul. Megkülönböztetünk területi, etnikai és ideológiai alapot.
Direkt vagy közvetlen részvételen alapuló demokráciában a közösség minden tagja személyesen részt vehet a közügyek közvetlen eldöntésében. Ennek gyakorlásához szükséges egy népgyűlés (egy kis létszámú tevékeny közösség), vagy a népszavazás jogintézménye.
A likvid demokrácia közvetlenül felhasználható vagy bármikor a képviselőre átruházható vagy tőle visszavonható szavazati jog rendszere. Ez egy folytonosan változó szavazati rendszer ezért nevezik likvid demokráciának.
A parlamentáris demokrácia amelyben a törvényhozó és a végrehajtó hatalmi ágak nem különülnek el egyértelműen, a végrehajtó hatalom fölötti ellenőrzést is a törvényhozás látja el (a tényleges végrehajtói hatalommal rendelkező kormányfőt nem közvetlenül választják a választók, hanem a parlament szavaz neki bizalmat).
Pártmentes demokrácia (vagy pártok nélküli demokrácia) a képviseleti kormányzás egyik lehetséges változata, ahol az általános és időszakosan tartott választások a politikai pártok részvétele, vagy azokra való utalás nélkül zajlanak.
A részvételi (participációs) demokrácia a demokrácia, vagyis a nép közügyekben való részvételének egy olyan megoldása, amikor a választásra jogosultak az eldöntendő ügyekben közvetlenül tudnak véleményt nyilvánítani, illetve részt venni a döntésekben.
A liberális demokráciában a működési szabályok értékrendjére a liberalizmus eszmerendszere a jellemző, vagyis az egyén szabadságát jelölik meg legfontosabb politikai célként. Ma már választójogot ad minden felnőtt állampolgárnak nemre, rasszra, nemzetiségre, vallásra, gazdasági státusra való tekintet nélkül. A politikai ellenzéket hagyja szabadon működni. A gazdasági élet alapja a magántulajdon és a magánszerződések. Előnyben részesíti ugyan a kormányzati beavatkozástól mentes szabadpiacot, de bizonyos közjavak esetén meghagyja az állam szerepét.
Felvethető ugyanakkor, hogy a liberális elveknek ellentmondó nagy állam előtérbe kerülése, a redisztributív gazdasági rendszer, a pozitív diszkrimináció növekvő alkalmazása és a választhatóság feltételeibe való állami beavatkozás (pl. a törvényhozó és végrehajtó hatalom összetételének a női kvóta érvényesítésével való változtatása) jelentős eltérést mutat a klasszikus-, illetve gazdasági liberalizmus elveihez képest. Egyes vélemények szerint a liberális demokráciák ideológiája sokkal inkább a balliberalizmus vagy szociálliberalizmus.
Fontos megjegyezni, hogy attól, hogy egy demokrácia liberális, még nem kell feltétlenül a liberalizmus elveit követnie. Így a liberális demokráciákban az is előfordulhat, hogy - többnyire a többség támogatásával - egyes konzervatív elemek beépültek az állam életébe, így például sok liberális demokrácia elutasítja a melegházasságot. Tulajdonképpen a liberális demokráciáknak is vannak fajtái, amelyek közé tartozhat a liberalizmus elveire épülő, de konzervatív elemeket is tartalmazó konzervatív liberális demokrácia, amely nem tagadja meg a liberalizmus alapértékeit, így a szabadságjogokat, de azt egy új, konzervatív köntösbe burkolva adja elő.
Szovjet (népi) demokráciában kizárólag a döntéshozatal hierarchikus jellege és azok egységes végrehajtása érvényesült, így az elv ott valójában a döntéshozó kisebbség diktatórikus hatalomgyakorlásának egyik eszköze.
A többségi demokrácia választási rendszere a győztesnek vagy a többséggel rendelkező szövetséges csoportoknak biztosítja egy határozott időre a „népuralmat”. Lényege, hogy döntéshozatalkor mindig az – egyszerű vagy a minősített – többség akarata érvényesül, vagyis ez a „többség diktatúrája”.
A demokrácia kritikája először Arisztophanész műveiben jelent meg irodalmi igényességgel. Elsőként bemutatott, Lovagok c. drámájában az athéni demokrácia korrupt, demagóg vezetőjét, Kleónt bírálja, akit ellenlábasai – az athéni politikai elit összetételének és a demokrácia működési mechanizmusának kritikájaként – egy hurkás felléptetésével tudnak legyőzni. A demokrácia szélsőségességé válása vagy a néptömegek hibás döntéseinek bírálata megelőzi Platón írásait.Platón azon a véleményen volt – és ebben más antik szerzők is követték –, hogy a demokrácia a csőcselék uralma (oklokrácia), azoké, akik a szabadságot megfelelő erények (például mértékletesség) hiányában a szélsőségességig fokozzák, s így a szabadságból szabadosság lesz. Állam című államelméleti műve nyolcadik könyvében megjegyezte, hogy a demokráciában mindenki a gazdagságot és a gyönyört keresi, ami káoszhoz, majd türanniszhoz vezethet. 
„A szertelen szabadság, úgy látszik, szertelen szolgaságba csap át, magán-, és állami életben egyaránt. […] Hihetőleg a türannisz nem más alkotmányból, de épp a demokráciából születik, a szertelen szabadságból támad a legvégső, legbőszebb szolgaság.”
Platón tanítványa, Arisztotelész a demokráciát az egyenlőség iránti (olykor túlzott) igény szülöttjének tartotta, az egyenlőtlenségre épülő oligarchiával szemben. Politika című művében Arisztotelész a demokráciát, mint „államformát” a közjót szolgáló politeia elfajulásaként értékeli. Mind a demokráciának, mind az ugyancsak negatívan értékelt oligarchiának kiemeli azon lehetséges túlzásait, amelyek forrongáshoz és az „alkotmány” megdőléséhez vezetnek.
„A demokrácia például úgy keletkezett, hogy az egy bizonyos szempontból egyenlőeket általában egyenlőknek vették (azért, mert valamennyien egyformán szabadok, azt gondolják, hogy most már minden tekintetben egyenlőek); az oligarchia pedig abból, hogy azokat, akik csak egyvalamely szempontból nem egyenlőek, általában is egyenlőtleneknek tartják (mivel vagyoni szempontból egyenlőtlenek, általában véve is olyanoknak képzelik őket.)”
A 19. században a konzervativizmus és a klasszikus liberalizmus által egyaránt helyeselt műveltségi és vagyoni cenzus a későbbiekben fokozatosan megszűnt, az első világháború után Európa legtöbb országában bevezették az egyenlő, általános választójogot. A konzervatív politikai elit, mint a két világháború közötti Magyar Királyság vezetőrétege úgy vélte, hogy a választójog kiterjesztése a politikailag tájékozatlan néprétegek előretörésével és komoly belpolitikai krízissel járhat. Teleki Pál szerint „[…] a tekintély elvét, mint önként értetődőt ne önkényként alkalmazzuk, de úgy, hogy ne a számszerűség döntsön a kérdésekben, hanem az arra hivatott és arra jogosult tekintély – tehát nem numerantur, hanem ponderantur – és pedig vélemények és ellenvélemények meghallgatása után, megfontoltan és alaposan.”
Egyszer azt mondta a demokráciáról: „A demokráciának megvannak a hibái, mert az emberek sem tökéletesek. Ezért amilyen a mester, úgy mennek dolog.” Valamint: „A demokrácia egy vita.”
Winston Churchill szerint: „A demokrácia a kormányzat rossz formája, amely azonban még mindig jobb az összes többinél.”
Oswald Spengler úgy vélte, hogy a parlamentáris demokrácia a sajtó által megalkotott illúzió, mely valójában a tőke uralmát szolgálja. „A kétségbeesett harcban, amelyet a világmegváltók és a szabadság megszállottjai a pénz hatalma ellen is folytatnak, az a tragikomikus, hogy ezzel éppen a pénz hatalmát erősítik”; „Egy régi típusú demokrata ma nem sajtószabadságot, hanem a sajtótól való szabadságot követelne.”
Európa Tanács Parlamenti Közgyűlése a 2003/1334. sz. határozata a demokráciáról, a többségnemzet és a kisebbségi nemzet párhuzamos nemzetépítéséről: „A demokrácia nem csupán annyit jelent, hogy a többség nézeteinek mindig diadalmaskodnia kell: olyan egyensúlyt kell kialakítani, amely biztosítja a kisebbségekkel szembeni igazságos és megfelelő bánásmódot, és megakadályozza a domináns pozícióval való visszaéléseket."
Az RMDSZ kormányon maradása jelentené a román konszenzuális demokrácia első szakaszát?
Otto Brunner - Werner Conze - Reinhard Koselleck (szerk.): A demokrácia. Jó szöveg Műhely kiadó, 1999.
Demokratikus Kampucsea (khmer nyelven: កម្ពុជាប្រជាធិបតេយ្យ, Kâmpŭchéa Prâcheathippadey) 1975 és 1979 között a mai Kambodzsa elnevezése volt. Az országot irányító szélsőbaloldali vörös khmerek azért így hivatkoztak államukra, mert ennek kiejtése közelebb áll az ország khmer nyelvű megnevezéséhez.
Kambodzsa 1953-ban szabadult fel a francia gyarmatosítóktól. A hatalomért indult vetélkedés győztese Norodom Szihanuk lett. Az ellenzéket elnyomó uralma miatt a kommunisták kénytelenek voltak teljes illegalitásba vonulni. Az elkövetkező két évtizedben Kambodzsa sorsát a vietnámi háború, valamint a globális és regionális nagyhatalmak vetélkedése határozta meg. Szihanuk, hatalmának megőrzése érdekében, szembefordult szövetségesével, az Amerikai Egyesült Államokkal, és Kína támogatását kereste. Emiatt 1970-ben Lon Nol tábornok puccsal megdöntötte uralmát, és támogatta, hogy az amerikai légierő bombázza a kambodzsai területen megbúvó észak-vietnámi kommunista csapatokat.
Az egyre nagyobb mértékű bombázások rengeteg áldozatot követeltek, ezért a kambodzsai parasztok közül sokan a dzsungelbe menekültek, és nagy számban álltak be Pol Pot gerillahadseregébe. A kommunisták Vietnámtól, Kínától és a Szovjetuniótól is kaptak fegyvereket, és egyre nagyobb területeket foglaltak el. A vörös khmerek 1975. április 17-én bevonultak az ország fővárosába, Phnompenbe, és ezzel a korrupt Khmer Köztársaság összeomlott.
Pol Poték azonnal belekezdtek a radikális társadalomátalakításba. Céljuk a tökéletes kommunizmus megteremtése volt. Olyan államot akartak létrehozni, amelyben nincsenek osztályok, nincs magántulajdon, pénz, az emberek gondolkodását nem befolyásolja a vallás, a szerelem, ahol a mindennapokat is a párt határozza meg. Az új rend egyfajta agrárkommunizmus megteremtését tűzte ki célul, amelyben az emberek szinte kizárólag földművelésből élnek. Pol Poték gondolkodása erősen nacionalista volt, a khmereket magasabb rendűnek tartották a kínaiaknál és a vietnámiaknál.
A kommunisták hatalomra jutásuk évében, 1975-ben nevezték át Kambodzsát, és új időszámításukban ezt az esztendőt tekintették a nulladik évnek. A radikális társadalomátalakítás hatalmas anyagi pusztítással járt, amit az emberek éhezése és szinte válogatás nélküli gyilkolása kísért. Becslések szerint a kommunista rémuralom idején nagyjából az ország lakosságának 20 százaléka, 1,7 millió ember halt meg az éhezés, az embertelen munkakörülmények, valamint a sorozatos kivégzések következményeként.
1978 karácsonyán a vietnámi hadsereg százezer katonával, harckocsikkal és repülőgépek támogatásával általános támadást indított Kambodzsa ellen. A vörös khmerek rendszere 1979. január 7-én összeomlott, de még évtizedeken át gerillaharcot folytattak az új hatalom ellen.
A Demokratikus Kampucsea működéséről – a vörös khmerek végletekig menő titkolózása, az ország szinte teljes elszigeteltsége, a politikai hatalom működését bemutató dokumentumok hiánya miatt – a kutatók elsősorban a szemtanúk, résztvevők visszaemlékezései alapján alkottak képet.
I. Norodom király 1863-ban felkérte a franciákat, hogy legyenek országa protektorai, így akadályozva meg a szomszédok, a sziámiak és a vietnámiak támadásait. A franciák éltek a lehetőséggel. A gyarmati években a kambodzsai elit és a középosztály sok fiatalja ösztöndíjjal eljutott Franciaországba, és ott végezte egyetemi tanulmányait. Európában megismerkedtek az új, elsősorban baloldali eszmékkel, erősödött nacionalizmusuk. Ennek következményeként Kambodzsában is megjelentek a függetlenségi mozgalmak, amelyek kétszáz tagja 1950 áprilisában, Kampot tartományban megalapította ernyőszervezetüket, a Khmer Isszarakot. A szervezet fő erejét a kommunisták alkották. Támogatta őket a thai kormány és a Viet Minh, a vietnámi kommunista párt is.
A kambodzsai kommunista mozgalom szorosan kapcsolódott a francia gyarmati uralom ellen fellépő vietnámi baloldalhoz. Az 1940-es években számos kambodzsai tagja volt a vietnámiak által irányított Indokínai Kommunista Pártnak (ICP). 1951-ben megalakult az illegális Khmer Népi Forradalmi Párt (KPRP). Központi bizottságának első tagja Szon Ngoc Min (elnök), Szieu Heng (a katonai ügyek felelőse), Tu Szamut korábbi buddhista szerzetes (az ideológiai képzésért felelős vezető) és Csan Szamaj (gazdasági irányító) volt.
A kambodzsai kommunista pártban a kezdetektől fogva két nagyobb frakció működött. Az egyikbe azok tartoztak, akik a vietnámiaktól kaptak szellemi és gyakorlati kiképzést, és erősen kötődtek vietnámi elvtársaikhoz, elismerve vezető szerepüket az indokínai szélsőbaloldalban. A másik csoportot azok a kambodzsaiak alkották, akik Franciaországban, egy párizsi diákkörben váltak kommunistává. Utóbbiak nacionalistábbak voltak vietnámi kötődésű társaiknál. Kambodzsa 1953-ban elnyerte függetlenségét Franciaországtól.
1954-ben befejeződött az indokínai háború. A vietnámi kommunisták többsége visszatért Kambodzsából hazájába, de sok katonai tanácsadó maradt. Vietnámba települt át Szieu Heng, Csan Szamaj és ezernél több aktivista, ahol csatlakoztak Szon Ngoc Minhez, aki már korábban elhagyta Kambodzsát. Szieu Heng hamarosan visszatért Kambodzsába. Mivel a párt elnöke Vietnámban volt, a KPRP ideiglenes központi bizottsággal működött: Szieu Heng volt a titkár, Tu Szamut a helyettese. A ranglétra harmadik helyére Nuon Csea, a negyedikre Szo Phim, a későbbi Demokratikus Kampucsea keleti zónájának parancsnoka került. Tu Szamut Nuon Cseával és Pol Pottal a párt városi tevékenységéért felelt. Pol Pot elsődleges feladata egy legális szervezet, a Néppárt megteremtése volt. Felvette a kapcsolatot a Demokrata Párttal, amelynek antifeudális és kapitalizmusellenes vonásai reményt nyújtottak arra, hogy ha megnyeri az 1955-ös választást, akkor a kommunisták is politikai befolyáshoz jutnak.
1955-ben Norodom Szihanuk király lemondott a trónról apja, Norodom Szuramarit javára, hogy közvetlenül is részt vehessen a politikában. Pártja, a Szocialista Népi Közösség (Szangkum) elsöprő győzelmet aratott az 1955-ös választáson, és Szihanuk alakíthatott kormányt. Az addig népszerű Demokrata Párt elvesztette társadalmi bázisát, a kommunisták pedig mindössze 3 százaléknyi voksot szereztek a Néppárt révén.
1956-ban Szieu Heng, a kommunista párt titkára titokban felvette a kapcsolatot Lon Nollal, a hadsereg vezérkari főnökével, és számos elvtársát elárulta. Pol Pot akkori jelentése szerint 1955–1959-ben a párt tagjainak 90 százalékát őrizetbe vették, és 1960-ra mindössze 800-an voltak szabadlábon, és csak két vidéki alapszervezet – a Kampon Csam tartományi, amelyet Szo Phim vezetett és a Takeo tartományi, amelynek Ta Mok volt az első embere – működött. A kommunisták kénytelenek voltak teljes illegalitásba vonulni. A dzsungelekben bujkáltak, ahol kapcsolatot építettek ki a parasztokkal; nagyobb rizsadagot, kevesebb adót, az általános terhek csökkentését ígérték nekik.
1960. szeptember 28-30-án a párt titkos kongresszust tartott Phnompenben, amelyen 21-en vettek részt. A káderek meghatározták az új irányvonalat, és a szervezetet átnevezték Kampucseai Munkáspártra. Titkára Tu Szamut, helyettese Nuon Csea, a harmadik számú vezető Pol Pot lett.
Szihanuk kiterjesztette az oktatást és modernizálta a fővárost, de uralma alatt elharapódzott a korrupció, és nőtt a társadalmi, gazdasági egyenlőtlenség, különösen a városok és a vidék között. Ezzel párhuzamosan a hidegháború legnagyobb összecsapása bontakozott ki Vietnámban. Kambodzsa ugyan deklarálta semlegességét, de nem tudta kihúzni magát a konfliktusból, hiába lavírozott a nagyhatalmak között. Szihanuk, miközben elnyomta a baloldaliakat, meg volt győződve arról, hogy a háború a kommunista hatalmak győzelmével végződik. Azért, hogy országát a háborún kívül tartsa és megőrizze hatalmát, együttműködött a kínaiakkal és az észak-vietnámiakkal.
Szihanuk 1963-ban nyíltan az Amerikai Egyesült Államok ellen fordult: államosította a bankokat és a kereskedelmi társaságokat. Ez év februárjában a kommunista párt rendkívüli kongresszust tartott, mert a szervezet titkára eltűnt. Új vezetőnek Pol Potot választották, helyettese Nuon Csea lett. Pol Pot elhagyta a fővárost, és az ország északkeleti részébe, egy vietnámi bázisra költözött, amelyet a párt 100-as irodának hívott. 1965-ben ellátogatott Hanoiba, onnan pedig Kínába és Észak-Koreába. Kínai fogadtatása már jelezte a későbbi szakítást Vietnámmal. Szihanuk május 3-án, egy bombatámadásra hivatkozva megszakította a diplomáciai kapcsolatokat Washingtonnal, és vállaltan Peking szövetségese lett.
Szihanuk szemet hunyt afelett, hogy az észak-vietnámiak hosszú ellátási útvonala, a Ho Si Minh-ösvény kambodzsai területeken is áthaladt, valamint csapataik bázisként használják a határ menti kambodzsai területeket. 1965-ben az amerikai hadsereg súlyos bombatámadásokat indított a vietnámi kommunisták kambodzsai létesítményei ellen. A következő négy évben 83 helyen bombáztak. 1969 után szőnyegbombázásokkal támogatták az amerikai csapatok lassú visszavonulását Vietnámban. Az éveken át tartó légicsapások 150 ezer, egyes becslések szerint 300 ezer kambodzsai áldozatot követeltek. Az elkeseredett falusiak sokasága állt be a vörös khmerek közé.
1966 szeptemberében Pol Pot Kampucseai Kommunista Pártra változtatta a szervezet nevét, hogy ezzel is a kínai mintát kövesse a vietnámi helyett.
Szihanuk fokozatosan elidegenítette a kormány jobboldali érzelmű tagjait, valamint a hadsereget, amelynek létfontosságúak voltak az amerikai segélyek. 1970. január 6-án Franciaországba utazott. Március 18-án, távollétében a parlament megfosztotta hatalmától, és halálra ítélte. A puccsot az Egyesült Államok is támogatta. Csaknem kétezer év után Kambodzsában hivatalosan is eltörölték a monarchiát.
A Lon Nol tábornok által vezetett Khmer Köztársaság nyíltan az Egyesült Államok mellé állt, valamint pogromokat indított az országban élő mintegy 450 ezres vietnámi kisebbség ellen, amelynek kétharmada elmenekült az országból. Észak-Vietnám fokozta a vörös khmerek támogatását, fegyverekkel és kiképzőkkel segítette őket. 1970. április elején észak-vietnámi csapatok hatoltak be Kambodzsába, és nagy területeket foglaltak el. Az amerikai légierő fokozta támadásait, aminek az lett az egyik következménye, hogy a vietnámiak a határ menti térségekből egyre mélyebbre húzódtak az országban.
A Vörös Khmer katonai ereje 60 ezres gerillasereggé fejlődött. Pol Poték Kínától és a Szovjetuniótól is kaptak fegyvereket. A vezetői központot, amely meglehetősen távol esett a falvaktól, K5-nek nevezték. Itt tartották a megbeszéléseket, és itt élt Pol Pot is. A vörös khmerek az általuk ellenőrzött területeken megkezdték a falusi szövetkezetek felállítását, és sok parasztot besoroztak.
Lon Nol uralkodása alatt a korrupció a korábbinál is nagyobb méreteket öltött, a hadsereg magas beosztású tagjai hatalmas összegekkel csapolták meg az amerikai segélyeket. Az országban polgárháború alakult ki, amelynek egyik oldalán a királypártiak, a kommunisták és az észak-vietnámiak, a másikon a köztársaság támogatói, az amerikaiak és a dél-vietnámi csapatok álltak. Az államcsíny után, a kínaiak nyomására, Szihanuk taktikai szövetséget kötött a kommunistákkal, mert abban bízott, hogy visszasegítik őt a hatalomba. A kínai emigrációból Szihanuk arra szólította fel támogatóit rádióbeszédében, hogy segítsék a vörös khmereket, és ezzel jelentősen megerősítette a kommunisták társadalmi beágyazódását és elfogadását. A herceg egy interjúban később elmondta, hogy az őt felkereső vörös khmer küldöttség azt állította, nem lesz tömeges megtorlás, csak Lon Nolt és hat társát fogják kivégezni.
1971-ben Lon Nol csapatai már csak a városokat és azok környezetét ellenőrizték. A köztársaságiak 1972 elején megindították a Csenla 2 hadműveletet a vörös khmerek és vietnámi segítőik ellen, de az kudarcot vallott.
A kambodzsai hadsereg ettől kezdve súlyos veszteségeket szenvedett, és folyamatosan vonult vissza. 1973 elején a vörös khmerek már Kambodzsa területének 80 százalékát uralták, a városokban pedig kétmillió menekült zsúfolódott össze. 1973. augusztus 15-én az amerikaiak beszüntették a bombázásokat, valamint a dél-vietnámi egységek is elhagyták Kambodzsa területét. Lon Nol csapatai már csak magukra számíthattak.
A vörös khmerek az elfoglalt területeken, vietnámi mintára, 1971-től átnevelő táborokat és úgynevezett fogvatartási központokat állítottak fel, de a Viet Minh létesítményeitől eltérően ezeknek egyetlen céljuk volt, a foglyok megsemmisítése. A táborokba nemcsak ellenséges hadifoglyokat zártak be, hanem mindenkit, aki gyanús volt; a szülőkkel együtt a gyerekeket is. A kegyetlen bánásmód és a sorozatos kivégzések gyorsan csökkentették a rabok számát.
1973 elején megromlott az észak-vietnámiak és a vörös khmerek amúgy sem felhőtlen kapcsolata, miután a kambodzsaiak vonakodtak részt venni az amerikai csapatok kivonásáról szóló januári tárgyalásokon, majd a párizsi megállapodásban. Ezért a vietnámiak jelentősen csökkentették a kambodzsaiak támogatását, amivel kontrolljuk is mérséklődött felettük. Pol Poték megkezdték kiszorítani azokat az egykori kambodzsai ellenállókat, akik a franciák ellen harcoltak, majd az 1954-es genfi megállapodás részeként Vietnámba távozhattak, és később onnan visszatértek Kambodzsába. Saját történelmüket is átírták a vörös khmerek, amikor 1973-ban azt kezdték terjeszteni, hogy a KPRP-t nem 1951-ben az Indokínai Kommunista Párton belül, hanem 1960-ban alapították, tisztán kambodzsai részvétellel.
A vörös khmerek erősödésével egyre fokozódott a brutalitásuk. A tömeges deportálások 1973-ban kezdődtek, amikor Takeo tartományból mintegy 40 ezer embert telepítettek át a vietnámi határövezetekbe. Kratyeh városának valamennyi lakosát elhajtották. Udong 1974-es bevételekor nagy valószínűséggel tízezer embert öltek meg.
A kambodzsai kommunista párt célja a tökéletes kommunizmus megteremtése volt. Az új államot, amely a Demokratikus Kampucsea nevet kapta, osztályok és magántulajdon nélküli társadalomként képzelték el. Az új rend egyfajta agrárkommunizmus megteremtését tűzte ki célul, amelyben az emberek szinte kizárólag földművelésből élnek. Pol Pot úgy gondolta, hogy vissza kell vezetnie a kambodzsaiakat a gyökereikhez, hogy a primitív viszonyok között találják meg ismét dicső múltjukat. Emiatt pusztítottak el később mindent, ami elengedhetetlen feltétele volt a modern társadalomnak.
Pol Pot utópiájának kialakulására nagy hatással voltak az ország északnyugati erdőségeiben töltött évek, ahol látta, ahogy a hegyi törzsek önellátóan élnek, nem használnak pénzt. Hatalomra kerülésük után a vörös khmerek eltörölték a pénzt, a szabadpiacot, a magántulajdont, és módszeresen megsemmisítettek mindent, ami a városi élet része volt, köztük az autókat és a könyveket. Hasonló sorsra jutottak a mezőgazdasági munkát megkönnyítő gépek is. Pol Pot 1975-ben így beszélt a pénzről: „A pénz olyan eszköz, amely kiváltságot és hatalmat teremt. Aki birtokolja, megvesztegethetné pártkádereinket, és alááshatná rendszerünket. A pénz veszedelmes, most és a jövőben is. Óvatosan kell bánnunk vele.”
Pol Pot eszményítette a törzsi életformát. Úgy vélte, a törzsek tagjai kétezer év alatt sem vesztették el khmer tudatukat, ezért nem vették át sem a hinduizmust, sem a buddhizmust. A vörös khmerek egyik alaptézise a khmer felsőbbrendűség volt, Pol Pot gyakorta ismételgette, hogy ha a khmerek képesek voltak felépíteni Angkort, a hatalmas templomvárost, akkor bármit meg tudnak tenni. A kommunisták hatalomra jutásuk után új időszámítást vezettek be, amelynek nulladik éve lett 1975.
Pol Pot egy 1976-os beszédében így fogalmazta meg az új hatalom működésének alapelveit: „Hogyan szervezzük tevékenységünket? Úgy, mint a háborúban. Az egész országra kiterjedő támadást intézünk. Megtanultuk a háborúban, ha erős a vezetés, győzni fogunk.” Pol Pot nem rejtette véka alá, hogy az új rendszer kegyetlenül bánik ellenfeleivel. A mondásait, figyelmeztetéseit, fenyegetéseit tartalmazó vörös könyvben ez az idézet szerepel tőle: „Az imperialisták elleni forradalom nem vacsoravendégek meghívása. […] Nem arról szól, hogy jó modorúak és udvariasak vagyunk, nem arról, hogy félünk az ellenségtől. A forradalom fortyogó dühvel fordul egy osztály ellen, lecsap rá, és megsemmisíti”.
A törzseknél azt látta, hogy az állatokat a fejük hátsó részére mért csapással ölik meg. Ez lett a vörös khmerek első számú kivégzési módszere is. A halottak eltemetését is átvette: sekély sírhantokba helyezték a meggyilkoltak holttestét. Pol Pot csodálta, hogy a primitív viszonyok között élők milyen könnyen költöznek el falvaikból, ha a szükség úgy hozza. Ez a motívum jelent meg a későbbi tömeges kitelepítésekben.
A kommunista vezetők – habár többségük egyetemre járt – megvetették az értelmiséget. Khieu Szamphan 1976-ban Kambodzsába visszatérő értelmiségieknek azt mondta, hogy „nincs szükségünk önökre, olyan emberekre van szükségünk, akik a földműveléshez értenek. […] Aki politikailag iskolázott, aki jól megértette a rendszert, akármit csinálhat, a szaktudás majd csak utána jön. […] Nincs szükség mérnökre a rizstermesztéshez, kukoricaültetéshez vagy disznótartáshoz.”
A mozgalom a parasztokra épített, bár vezetői mind magasabb osztályból származtak. Pol Pot úgy gondolt magukra, mint akik a forradalmi harcban megtisztultak, felülkerekedtek származásukon. A vörös khmerek célja egy paraszti társadalom kialakítása volt, amelyben nincs feudalizmus, korrupció, kapitalizmus. A városokat romlottnak tartották, és csak a mezőgazdasági munkából élőket tekintették elég tisztának a forradalomhoz.
Ami a kommunisták rémuralma idején, a Demokratikus Kampucsea keretei között történt, ennek a szélsőséges, radikális maoista és marxista–leninista utópiának a gyakorlatba való átültetése volt.
1975. április 17-én a vörös khmerek bevonultak a fővárosba, és ezzel véget ért a polgárháború, a korrupt Khmer Köztársaság összeomlott. A harcok annyira kimerítették a lakosságot, hogy még a köztársaság támogatói is megkönnyebbüléssel fogadták a kommunista csapatokat, mert azt hitték, rosszabb már nem jöhet. A vörös khmer hadsereg ekkor már nagyjából 80 ezer katonából állt. A kommunisták bevonultak Phnompenbe, majd a közelgő amerikai bombázásokra és a fogyatkozó élelmiszer-tartalékra hivatkozva elrendelték a város valamennyi – kétmillió – lakójának vidékre költözését, állításuk szerint csak három napra. Hasonló sorsra jutott a többi város is.
A kommunisták a kórházakat kiürítették, akik nem tudtak útnak indulni, meghaltak. A városi lakosokat ekkor még nem bántalmazták rendszeresen, és közülük csak azokat ölték meg, akik vonakodtak teljesíteni az utasításokat. Phnompen kiürítésének halálos áldozatait – forrástól függően – 10-20 ezerre teszik a kutatók. A kitelepítés az ország teljes lakosságának 46–54 százalékát érintette.
A főváros kiürítése nem hirtelen jött ötlet, hanem a forradalom kiteljesítésének eszköze volt, amely már az 1970-es évek elején megfogalmazódott a kommunista vezetőkben. A városi életmód megszüntetése mellett az is indokolta a nagyobb települések kiürítését, hogy a kommunisták ott nem tudták úgy ellenőrizni az embereket, mint a falvakban. Az első áttelepítések a későbbi viszonyokhoz képest békésen zajlottak, igaz, a Khmer Köztársaság magasabb rangú katonáit és hivatalnokait azonnal kivégezték. Erre a sorsra jutott a köztársaság három magas rangú vezetője: Long Boret miniszterelnök, Sziszovat Sziri Matak herceg és Lon Non, az Egyesült Államokba menekült Lon Nol testvére.
A városlakók annyi holmival indultak el, amennyit elbírtak. A katonák folyamatosan hajtották őket, ételt nem kaptak, a betegek ápolását nem segítették. A nagyobb utak találkozásánál ellenőrzőpontok működtek. Mivel a vörös khmerek – a társadalmi különbségek eltörlésének részeként – elrendelték a személyazonosító igazolványok megsemmisítését, bemondás alapján ellenőrizték az embereket, így a köztársaság hivatalnokai és katonái is átcsúszhattak a kontrollon. Azokat, akik hittek az ígéreteknek, hogy szükség lesz rájuk, és beismerték hivatalnoki vagy katonai múltjukat, meggyilkolták. 1977 októberében Pol Pot az mondta Kínában, hogy a városok elnéptelenítése egy „idegen kémszervezet” felszámolása volt.
Ebben az időben nagyjából 120 ezer aktivistája, katonája volt a vörös khmereknek, ezért nem tudták rendesen irányítani a hatalmas emberáradatot. Sokan maguk választhatták ki, hogy hol telepednek le. A városokból elüldözöttek megpróbáltak eljutni vidéki rokonaikhoz, hogy segítségükkel kezdjenek új életet.
A vörös khmerek az összes külföldit kiutasították az országból, és az elnéptelenedett fővárosban csak néhány gyár és a baráti országok nagykövetségei működhettek tovább. A kambodzsaiaknak megtiltották az ország elhagyását. Phnompen szellemvárossá vált, nagyjából 40 ezren maradtak ott: hivatalnokok, katonák és gyári munkások. Egyetlen üzlet működött, a központi piac. Néhány nappal a vörös khmer vezetőinek megérkezése után nagyszabású ünnepséget rendeztek a polgárháborúban elesett elvtársaik tiszteletére. Ezen több ezer ember vett részt, elsősorban katonák, valamint számos kínai vezető. Pol Pot azt mondta: az egész világon „csak a kambodzsai népnek, a kambodzsai embereknek, a kambodzsai forradalmi hadseregnek és a kambodzsai kommunista pártnak sikerült felszabadítania saját országát és népét teljesen és véglegesen”.
Habár a vörös khmerek éveken át harcoltak fegyverrel a köztársasági csapatok ellen, vezetőikről és a szervezetről alig tudott valamit a külvilág, még a kommunista párt létezését is csak 1977. szeptember 27-én jelentették be, harminc hónappal a köztársaság bukása után. Hasonló titokzatosság vette körül Pol Potot is, aki 1976 márciusában lépett először a nyilvánosság elé. Hivatalos életrajza is számos valótlanságot tartalmazott, hogy növeljék a homályt körülötte.
Pol Pot a háttérben akart maradni, nem tervezte, hogy szobra vagy akár csak hivatalos arcképe legyen. Ő volt a párt névtelen vezére, aki teljhatalommal irányította az országot a róla semmit nem tudó katonáin és káderein keresztül. A vörös khmerek Angkar Padevatnak, forradalmi szervezetnek nevezték az országot irányító testületet.
1975 szeptemberétől 1977-ig a párt központi bizottsága hét tagból állt: Pol Pot, Nuon Csea, Szo Phim, Ieng Sary, Szon Szen, Ta Mok és Vorn Vet. 1977-ben Nhim Rosz, Khieu Szamphan és Ke Pauk lett tag. Pol Pot birtokolta a legfőbb hatalmat, ő volt az első számú testvér, helyettese Nuon Csea volt.
1975. szeptember elején, a vörös khmerek hívására hazatért Phenjanból Norodom Szihanuk. Mielőtt Kambodzsába utazott, Pekingben felkereste Mao Ce-tungot és Csou En-lajt. Később azt mondta, nem azért tért vissza, mert egyetértett a vörös khmerekkel, „önfeláldozása” kínai barátainak szólt. Államfő lett, hatalma azonban nem volt. Három hét múlva New Yorkba, az ENSZ ülésére küldték.
1975. december 15–19-én az ezertagú Nemzeti Kongresszus megvitatta az új alkotmány tervezetét, majd 1976. január 5-én életbe léptették a jogszabályt. Az alkotmány létrehozta a 250 fős parlamentet. Ennek 150 tagja a parasztokat, 50 a munkásokat és más dolgozókat, 50 a forradalmi hadsereget képviselte. Az alkotmányban semmi nem szerepelt a kommunista pártról.
A parlamentet csak egyszer, 1976 áprilisában hívták össze, miután március 20-án semmilyen általános normának meg nem felelő választást tartottak. A mandátumszerzők nevét sem hozták nyilvánosságra. A képviselőház új zászlót és Április 17., a nagy győzelem címmel új himnuszt fogadott el, amelyet Pol Pot írt. A testület elfogadta Szihanuk kikényszerített lemondását, nyugdíjat szavazott meg neki, amelyet aztán nem folyósítottak. Szihanuk közvetlen családtagjaival együtt házi őrizetbe került Phnompenben, ahol senkit nem fogadhatott. A királyi család legalább húsz tagja halt meg a kommunista uralom idején. Szihanukot Khieu Szamphan követte posztján.
A miniszterelnök Pol Pot lett, a külügyekért Ieng Szary, a honvédelemért Szon Szen, az iparért Cseng An, a gazdaságért Vorn Vet felelt. 1976 márciusában hivatalosan is meghamisították a párt megalakulásának időpontját és körülményeit, hogy megszüntessék a vietnámi befolyást és kapcsolatot. A központi bizottság úgy döntött: elveszti párttagságát, aki 1960 előtt csatlakozott a szervezethez.
A vörös khmerek Kínával, Észak-Koreával, Vietnámmal, Laosszal, Kubával, Romániával, Jugoszláviával, Albániával és Egyiptommal tartottak fenn kapcsolatot, ezek az országok nagykövetséget üzemeltettek Phnompenben. A kínai diplomaták kivételével a többiek nem hagyhatták el a misszió épületét. Kambodzsa Kínában, Észak-Koreában, Laoszban és Vietnámban képviselte magát. Az ország legközelebb Kínához és Észak-Koreához állt. A vietnámi kapcsolat a vitatott területekért kirobbant harcok miatt romlott meg. A vörös khmerek elvetették a Hanoi által szorgalmazott indokínai együttműködést is.
1976 közepén a Demokratikus Kampucsea szorosabbra fűzte kapcsolatait Kínával, amely szintén a Szovjetunió által támogatott Vietnám gyengítésében volt érdekelt. Az év végén Kína komoly katonai segélyt küldött Phnompennek. 1977-ben a kambodzsai csapatok átlépték a vietnámi határt, és több száz civilt megöltek. 1977 decemberében a két ország megszakította a diplomáciai kapcsolatokat. A következő évben a vörös khmerek kiterjesztették diplomáciai erőfeszítéseiket, és kereskedelmi kapcsolatokat építettek ki Thaifölddel, Japánnal, Hongkonggal, Madagaszkárral, Bangladessel és Szingapúrral.
A kambodzsaiak rizst, kaucsukot, szálfát és egzotikus állatoknak az ázsiai gyógyászatban, gasztronómiában felhasznált testrészeit exportálták. Partnereiktől fegyvereket, harcjárműveket és tüzérségi eszközöket, mezőgazdasági gépeket, vegyi és ruházati termékeket vásároltak. Az 1976-os import értéke 19 millió amerikai dollár volt. 1977-től 1978 végéig a kínaiak több száz tankot, több tízezer tüzérségi és kézifegyverbe való lövedéket, valamint hat lökhajtásos vadászrepülőt szállítottak kambodzsai elvtársaiknak. Kína ezen kívül felajánlotta a Phnompenből Kampong Szaomba tartó vasútvonal felújítását és egy új katonai reptér építését. Mindezek mellett több ezer kínai katonai tanácsadó és különböző szakértők dolgozott a Demokratikus Kampucseában. Kína, a kambodzsai kérés ellenére, nem volt hajlandó katonai erővel beavatkozni a vörös khmerek és a vietnámiak harcaiba, egészen 1979-ig.
1976-ban a hatalmon lévők hat nagy közigazgatási egységre, úgynevezett zónákra bontották Kambodzsát. A zónák régiókból álltak, azokat kerületekre, alkerületekre és szövetkezetekre osztották. 1977-ben átszervezték a zónákat, és létrehozták a Központi Zónát, valamint kialakították az 505-ös autonóm régiót. A zónarendszer felépítése a hadseregét tükrözte. A zónák élén pártbizottság állt, amelyet titkár vezetett, aki a központi bizottság egyik veterán tagja volt. Ez a hierarchia visszaköszönt az alsóbb adminisztrációs egységekben is. 1975-ben a zónákat vezető pártbizottságok komoly függetlenséget élveztek, ők, és nem a központ ellenőrizte az alájuk tartozó adminisztratív egységeket és katonai alakulatokat. Később a központ csökkentette a zónák autonómiáját, és mivel a belbiztonsági szolgálat alá tartozott, beavatkozhatott a folyamatokba.
Keleti Zóna (203-as Zóna) – A terület élén Szo Phin megyei titkár állt. A zóna kiemelt fontosságú volt, ugyanis hozzá tartozott a kambodzsai-vietnámi határ jelentős része. Öt régióból állt. Szo Phin 1978 májusában öngyilkosságot követett el, hogy elkerülje letartóztatását.
Délnyugati Zóna (405-ös Zóna) – A zónát Ta Mok irányította. Stratégiailag szintén fontos terület volt a vietnámi határon, a Keleti Zónától délre. Egyik kiszögellése alig száz kilométerre feküdt a vietnámi Ho Si Minh-várostól, és magában foglalta a fővárost is. Négy régióra osztották.
Északi Zóna (303-as Zóna) – A zóna a Thailföldi határ mentén terült el, keleti határa a Mekong volt. Területén volt a khmer vezetők által nagy becsben tartott Angkor romváros. Ke Pauk irányította 1977-ig, amikor áthelyezték az újonnan létrehozott Központi Zóna élére. Posztján Kang Csap követte. Három régióból állt.
Északnyugati Zóna (560-as Zóna) – A zóna szintén a Thailföldi határ mentén terült el, nyugatra az Északi Zónától, területén volt Battambang nagyváros. A megyei titkár Nhim Rosz volt. A zóna hét régióra oszlott.
Nyugati Zóna (401-es Zóna) – A terület nem érintkezett külföldi határokkal, és hozzá tartozott a kambodzsai tengerpart jelentős része, így a nagy kikötőváros, Sihanoukville is. Vezetője Csuo Cset volt. A zónát öt régióra bontották.
Északkeleti Zóna (108-as Zóna) – Jelentős vietnámi és laoszi határterület tartozott hozzá. Hat régióból állt. Irányítója Nej Szarann volt, aki a tisztogatások áldozata lett. A terület hat régióból állt.
Központi Zóna – 1977-ben alakították ki az Északi Zónából. Déli határa a Mekong volt.
A vörös khmerek kiürítették a városokat, hogy megteremtsék a szinte kizárólag parasztokból álló társadalmat. Az új világ fenntartását tulajdonképpen egyetlen eszközre, a rizstermesztés radikális növelésére bízták. Az utópia megvalósítását az 1977–1980-as négyéves terv foglalta pontokba. A terv hektáronként minimum három tonnában határozta meg a betakarítandó rizs mennyiségét és évi három betakarítást tűzött ki célul. A négyéves terv 1,4 milliárd amerikai dollár bevételt irányzott elő, amely az ország bevételeinek 93 százalékát tette volna ki.
A párt két kategóriába osztotta a rizsföldeket: elsőosztályúakra és általánosokra. Az előbbieken dolgozó parasztoknak 6-7 tonna termést kellett volna előállítaniuk hektáronként, míg az utóbbiaktól megelégedtek „csak” három tonnával. Ennek teljesítése lehetetlen volt, a hektáronkénti átlagtermés egy tonna volt.
A tervek szerint a termőterületet a háromszorosára akarták növelni a szűzföldek feltörésével és bonyolult öntözőrendszerek építésével. A rizsföldek kialakításához erdőirtásokat indítottak, de az odavezényelt emberek éppen a rizstermesztésből estek ki. A meglévő földek egy része így parlagon maradt. A hongkongi amerikai diplomáciai képviselet úgy becsülte, hogy a termőföldek mérete a hatalomátvétel óta a felére zsugorodott.
A négyéves terv előírásokat tartalmazott más agrártermékek előállítására is. A kommunista vezetés abban bízott, hogy sikerül önellátóvá alakítani az országot, és Kambodzsa fejletlen agrárországból fejlett mezőgazdasági állammá változik. A terv kivitelezésének részleteivel nem törődtek, mivel az elképzelés politikai szándékon és pártvezetők akaratán, nem gazdasági megfontolásokon alapult. Pol Pot ideológiája, ahogy már említésre került, a khmer felsőbbrendűségben hitt és ezen téveszme meggyőződése az volt, hogy a khmerek bármit képesek végrehajtani tanultság vagy tapasztalatszerzés nélkül, mivel ők a tökéletes faj. A politikai intézkedések, amelyek túlmunkát, alultápláltságot, általános rossz életkörülményeket, betegségeket okoztak, mind a célkitűzések megvalósulása ellen hatottak.
Az előírt rizstermést elméletben négy részre osztotta a párt. Az emberek élelmezésére fejeként 312 kilogrammal (napi 85 dekagrammal) számoltak. A rizs egy részét vetőmagnak szánták, egy részét pedig el kívánták raktározni. A legnagyobb mennyiséget exportra szánták, amelyből lőszert, fegyvereket, mezőgazdasági berendezéseket akartak beszerezni. A valóságban sem vetőmagot, sem tartalékot nem raktároztak, a legtöbb rizst eladták Kínának és más szocialista országoknak, illetve a katonákat és a gyári munkásokat etették, a lakosság pedig éhezett.
A munkavégzés alapegysége a szövetkezet lett. 1970 és 1975 között a vörös khmerek 10-30 családból álló egységeket hoztak létre az általuk ellenőrzött területeken. 1975 után több száz emberből álló csoportokat helyeztek át azokba a szövetkezetekbe, amelyekben nem volt elég munkáskéz. 1977-ben átalakították a rendszert, az új szövetkezetek akár ezer családot is magukba foglaltak.
Az emberek minden vagyontárgyukat elvesztették, ugyanis az államosítás a párt második legfontosabb célkitűzése volt az ország védelme után. 1976-ban mindenkinek be kellett szolgáltatnia a magántulajdonát, még a konyhai eszközöket is. Minden létező és megtermelt vagyontárgy a forradalmi szervezetre, az Angkarra szállt, amely saját elképzelései és céljai szerint használta fel azt.
A vörös khmerek betiltották a külföldi öltözködési szokásokat és a vallást. Mindenkinek hosszú ujjú, nyakig gombolt fekete ruhában kellett járnia. Az iskolákat, templomokat, kormányzati épületeket és bankokat bezáratták, azokat lerombolták, esetleg állatfarmokká és börtönökké alakították. Nem szabadott káromkodni, vitatkozni, panaszkodni, a parancsokat vakon kellett teljesíteni. Kötelező volt gyűlésekre járni, másokat, önmagukat bírálni. Súlyos, államellenes bűncselekménynek minősült, ha három vagy annál több ember beszélgetni kezdett, a büntetés ezért pedig halál lehetett. Nem működött sem a tömegközlekedés, sem a magánfuvarozás, az emberek csak utasításra hagyhatták el lakóhelyüket. A piacokat, a boltokat, az éttermeket bezárták, az emberek közösen étkeztek, és azt ették, amit a párt biztosított számukra. A pihenőidőt eltörölték, a szórakozást, utazást, írást-olvasást betiltották.
A városokból kitelepítetteket nyomorúságos körülmények várták falun. Mindenhol gátakat és csatornarendszereket építtettek velük, az embereket munkabrigádokba osztották, szándékosan szétszakítva a családokat. A földművelés az átnevelés eszközévé vált. Az érkezők hatalmas tömege felforgatta a falvak életét, hiszen a rendelkezésre álló élelmiszerre sokkal több éhes száj jutott, mint korábban.
A hatalom mesterségesen is gerjesztette az ellentéteket a helyiek és a kitelepítettek között. A kommunisták a szavak szintjén osztályok nélküli társadalmat akartak létrehozni, a valóságban azonban két osztályt hoztak létre. Azok, akik a kommunista hatalomátvétel előtt a vörös khmerek által ellenőrzött vidéken éltek, a megbízható régi emberek lettek, míg a kitelepítettek és a Khmer Köztársaság által uralt falvakban élők a megbízhatatlan, ezért elpusztítani szánt, felesleges új emberekké váltak. A vörös khmerek parazitának tekintették az általuk – a polgárháború utolsó napjára utalva – április 17.-ei embereknek nevezett újakat.
A régiek szavazhattak és választhatók voltak. Ezzel a jogukkal csak egyszer élhettek, 1976. március 20-án, a képviselőház megválasztásakor. Ők lettek a szövetkezetek vezetői. Az új emberek a közkonyhákon kisebb adag ételt kaptak, mint a régiek. Az állandóan éhező emberek vizes rizskását, gyökereket, leveleket és rovarokat ettek. Az étel keresése bűnnek számított: lopásnak és individualizmusnak. Szemtanúk beszámolói szerint helyenként kannibalizmus is előfordult.
Az újakat és a régieket elkülönítették, nem érintkezhettek egymással. A párt szembeállította egymással a kisparasztokat és a korábban tehetősebb földművelőket, a parasztokat és a volt kereskedőket, az újakon belül az iskolázatlan embereket az egykori tisztviselőkkel és értelmiségiekkel. E két utóbbi csoport fokozatosan a ranglétra aljára csúszott, és a tisztogatások fő célpontjává vált.
Az új embereknek olykor felajánlották, hogy elköltözhetnek szülőfalujukba, vagy könnyebb munkára vezénylik őket. Aki ezt elfogadta, még rosszabbul járt, mert kiderült róla, hogy „individualista”, és további átnevelésre van szüksége. Az újak élete teljesen kiszámíthatatlan volt, bármikor elvezényelhették őket az ország másik felébe. Ha nem tudták gyorsan elsajátítani a kétkezi munkát a kezdetleges szerszámokkal, esetleg fogyatékosok voltak, megölték őket.
A vörös khmerek más csoportokat is felállítottak: az emberek lehettek teljes jogú polgárok, akik a legjobb ellátást kapták és a legmagasabb állásokat töltötték be a pártban vagy a kormányzatban, vagy lehettek jelöltek, akik előtt nyitva állt az út a teljes jogú tagság felé. A lakosság túlnyomó többsége azonban a harmadik csoportba tartozott, amelynek sem felemelkedési lehetősége, sem jogai nem voltak.
A kitelepítések befejeződése után alig néhány hónappal újabb átcsoportosítások kezdődtek, de ekkor már valódi deportálások formájában, vagyis az érintetteknek annyi beleszólása sem volt, hova kerülnek, mint korábban. 1975-ben több százezer embert helyeztek át az ország keleti és délnyugati területeiről északnyugatra. Egyes embereket akár három-négy alkalommal is deportáltak. Munkabrigádokat állítottak fel, amelyeket oda vezényeltek, ahol szükség volt rájuk. Az ezekben dolgozó emberek hosszú időre, általában örökre eltűntek, a családokat szétverték, a gyerekek, rokonok elszakadtak egymástól. 1975-ben a távoli erdőgazdaságokba küldött emberek 33 százaléka négy hónap alatt meghalt. A társadalom a párt elvárásainak megfelelően homogenizálódott, mindenki nincstelenné vált. 1978-ban Pol Pot elégedetten állapíthatta meg: „Az emberek több mint kilencven százaléka ma szegény és középszegény.”
A sok munka gyakran teljesen felesleges volt, és több kárt okozott, mint hasznot. Az átgondolatlan, írástudatlan parasztkatonák által irányított építkezések totális kudarcot hoztak: az újonnan ásott csatornák jelentős része eliszaposodott, a gátak rendszeresen átszakadtak.
A családi kapcsolatokat korlátozták, az embereknek tilos volt érzelmeiket kimutatniuk. A vörös khmerek egész családokat is kiirtottak különböző okokból, legyen szó a régiekről, vagy az újakról. Arra kényszerítették a lakosokat, hogy tiszteljék, engedelmeskedjenek és higgyenek „mindenki anyjának és apjának”, az Angkarnak. A párt úgy gondolta, hogy a szerelem önzés, és a házaspárokra nem családi egységként, hanem a leendő parasztokat „előállító” intézményként tekintett. Ezért a „köz érdekének megfelelően” határozták meg, ki kivel házasodhat. Sokan nem is találkoztak leendő társukkal a tömeges esketési ceremóniák előtt. A hagyományos táncok, öltözet, éneklés tiltott volt. Sok nőnek a harcokban súlyosan megsebesült katonákat jelöltek ki férjnek. Voltak nők, akik öngyilkosságot követtek el az esküvőjük előtt. A házasságon kívüli nemi kapcsolat büntetése halál volt.
A ceremónián a férfiak és a nők két oszlopot alkottak, majd a faluvezető utasítására megfogták leendő párjuk kezét, és megesküdtek, hogy életük végéig házastársukkal maradnak. Ezután házastársnak nyilvánították őket. A gyors ünnepségen némi ételt szolgáltak fel. A párok néhány napig együtt maradhattak, majd visszavezényelték őket a munkabrigádjukba. A házaspárok tíznaponta találkozhattak. A házastársi eskü azonban névleg szólt holtig, valójában ez is a párttól függött. Ha az Angkar úgy látta, hogy másik párt választ az illető nőnek vagy férfinak, akik semmisé tette a házasságot. A párok nemi életet csak akkor folytathattak, amikor azt megparancsolták nekik. A diktatúra bukását követően a kényszerházasságok nem lettek semmisek, csak kevesen váltak el erőszakkal kiválasztott párjuktól. Legtöbben együtt maradtak, de igen sokuknak nagyon nehéz a házasélet, főként mivel az ilyen párválasztások nem érzelmi alapon történtek. Jóllehet a vörös khmer tett egy csekély engedményt a párválasztás kérdésében, amely csak a férfiakra vonatkozott. A férfi kérvényezhette, hogy mely nővel kíván házasságot kötni, s ha párt beleegyezett, akkor megkötötték a frigyet. A nőknek viszont semmiféle beleszólásuk nem volt ebbe, ezért is követett el sok nő öngyilkosságot.A Demokratikus Kampucseában nem működtek iskolák, a gyerekek képzését gyakran írástudatlan parasztokra bízták. Ez az oktatás elsősorban politikai nevelést jelentett. A vörös khmerek az oktatást feleslegesnek tartották, kizárólag a munka és a forradalom számított. A gyerekeket elválasztották a családjuktól, és szintén dolgozniuk kellett. Gyakran ürüléket gyűjtöttek, amivel a földeket trágyázták. Segítették a katonákat is, üzeneteket hoztak-vittek, fegyvereket cipeltek. Amikor betöltötték a 14. évüket, teljes értékűnek tekintett munkaerővé váltak.
A vörös khmerek a gyerekeket arra biztatták, hogy kémkedjenek, sőt ha kell, az Angkar utasítására gyilkolják meg rokonaikat. A kommunisták gyerekek tízezreiből neveltek fanatikus harcosokat, közülük sokan elestek vagy súlyosan megsebesültek a Vietnám elleni háborúban. A gyerekek tizenkét éves korukban már csatlakozhattak a vörös khmerekhez, és élet-halál urai lettek.
Mivel a vörös khmerek a nem khmer etnikumú embereket rendre lemészárolták, ezért a korábbi vegyes házasságok esetében a khmer nemzetiségű férjnek vagy feleségnek meg kellett ölnie a nem khmer párját. Ezen vegyes etnikumú családok gyerekeit, mint nem tiszta vérűeket azonnal lemészárolták (illetőleg szüleiknek kellett olykor megölniük).A vörös khmer felsőbbrendűségi ideológiájának fő kialakítója Nuon Chea volt, aki 2004-ben azt állította, hogy bűnt nem követett el, minden szörnyűségért Pol Potot tette felelőssé. Nuon Chea hazafiságára hivatkozott, mert meg akarta mutatni a kambodzsaiaknak hogyan kell szeretni és tisztelni a nemzetet.Az embereknek nem volt szabadidejük: naponta 12 órán át végeztek kétkezi munkát, gyakran hosszabb időn át, akár reggeltől éjfélig. Ha sütött a Hold, akkor annak fényében, ha nem, akkor a rizsföldeken gyújtott máglyák által biztosított világosságban. Általában tíznaponként tartottak szabadnapot, de a káderek ezt akár el is törölhették, ha valamilyen munkaversenyt akartak nyerni.
A legapróbb hiba – késés a munkából, lassú munka, panaszkodás a körülmények miatt, ékszerviselés – is „ellenforradalmi bűncselekménnyé” válhatott. Igazságszolgáltatás és törvények hiányában a katonák bárkit bármiért halálra ítélhettek. A halottakról nem szabadott beszélni, még a szót is tiltották, helyette azt kellett mondani, hogy eltűnt test.
Hasonló családellenes lépések történtek a kínai kulturális forradalom alatt, amikor a párt arra biztatta az embereket, hogy vessék el a szülők iránti tiszteletet, üldözzék vagy jelentsék fel családtagjaikat, házastársukat. A különbség Kambodzsa esetében csak annyi, hogy Kínában mindez nem fordult tömeggyilkosságokba és lakosság ellenállásán hamar meghiúsult.
A vörös khmer gondolkodás alapja a tiszta ember volt, ami azt jelentette, hogy az érintettnek mentálisan és származásilag is tisztának kellett lennie. Vagyis mentesnek kellett lennie a forradalom előtti gondolatoktól és paraszti sorban kellett felnőnie, valamint nem lehetett más nemzetiségű, vagy idegen eredetű. Ezért a vörös khmerek irtóhadjáratot folytattak az értelmiségiek, a szerzetesek és a művészek ellen. A halálos ítélethez gyakran az is elég volt, ha az érintettnek szemüvege volt, esetleg puha volt a tenyere, ami azt mutatta, hogy nem végzett fizikai munkát.
A kommunisták megkülönböztették belső és külső ellenségeiket. Az előbbi csoportba tartoztak az újak, akiket kapitalistának és feudalistáknak bélyegeztek egykori társadalmi státuszuk szerint. Ide tartoztak a Khmer Köztársaság hivatalnokai és katonái, valamint azok, akik valamely kisebbséghez tartoztak, különösen a vietnámiak, kínaiak és a csam muzulmán etnikum tagjai, akik több alkalommal is megpróbáltak fellázadni a rendszer ellen. A rendszer fellépett a hegyi törzsek ellen, akik között a vezetők közül többen, például Pol Pot is élt az illegalitás idején. Ideológiai értelemben vett tisztaságuk miatt megbecsülés övezte ezeket az őslakosokat, mégis áttelepítésük mellett döntöttek. Azokat, akik ellenálltak, megölték. A külső ellenségek közé tartozott az Egyesült Államok és valamennyi szövetségese, így Thaiföld a térségből, valamint Vietnám és a Szovjetunió a kommunista blokkból. A vörös khmerek ezek kémének tartottak minden kambodzsait, aki idegen nyelven is beszélt.
A kínai kulturális forradalom során hasonlóképpen osztályellenségnek, reakciósnak bélyegeztek meg egykori iparosokat, tanárokat, értelmiségieket, művészeket is, s felhergelt ún. vörös gárdák atrocitásokat hajtottak végre ilyen emberek ellen, akiket nem egy esetben megkínoztak, másokat megöltek, de az akcióknak nem volt a célja ezen rétegek elpusztítása, hanem megfélemlítése, s ezáltal történő „átnevelése”. Ezenkívül pótolhatatlan kulturális-szellemi értékeket is megsemmisítettek a kulturális forradalom alatt. A vörös khmerek ennél tovább mentek, s eltökélt szándékuk volt ezen rétegek teljes fizikai megsemmisítése.
A beszámolók alapján tudható, hogy a rendszer első hónapjaiban már rendszeresek voltak a tömeges gyilkosságok. 1975. május-októberben még a központ igyekezett csillapítani a helyi hatalmasságokat, elsősorban azért, hogy megszabja szabadságuk korlátjait. A gyilkosságok egy időre megritkultak, de aztán új lendülettel folytatódtak. A tanúk elmondása szerint abban az időben nem voltak tömeges mészárlások, a kiválasztott embereket, elsősorban az újakat, akiket hivatalnoknak vagy korábbi katonának gondoltak, egyenként ölték meg, általában rokonaikkal, gyerekeikkel együtt.
1976-ban a helyzet romlott, ugyanis a lakosság teljes nyomorba döntése, a folyamatos deportálások, a rettenetes körülmények között végzett munka nem hozta meg a párt által elvárt eredményt. A rizstermés csak a '60-as évek átlagának felét érte el, az emberek éheztek. Az Angkar, amely amúgy is hajlamos volt ellenségkeresésre, arra a meglátásra jutott, hogy a pártot „belülről bomlasztják”. Elkezdték tehát keresni a szabotőröket. A vörös khmerek ritkán tartóztattak le valakit nyilvánosan a szövetkezetekben, inkább továbbképzésre vitték a kiszemeltet. 1976 szeptemberében letartóztatták Keo Measzt, a párt hatodik emberét. A kommunisták úgy tartották: „inkább tartóztassanak le tíz ártatlant, mint, hogy futni hagyjanak egy bűnöst”.
Ebben a légkörben mindenki mindenki ellen kémkedett, így senki sem volt biztonságban, bárki könnyen halállal végezhette. Egyesek abban a reményben, hogy így majd nem ölik őket meg, hamis gyanúba kevertek másokat és hóhérkézre juttattak, ám sokszor még így sem tudták elkerülni a kivégzést, mert valaki utóbb ugyanúgy hamis jelentést tett ellene. A túlélésre (amit a mészárlások jellege és mértéke mutat) szinte esély nem volt a demokratikus Kampucseában.A tisztogatás egyre gyorsult és mélyült, perek, vádak és ítéletek nélkül emberek százezreit gyilkolták meg. A letartóztatottakat addig kínozták, amíg „be nem vallották”, hogy idegen hatalmaknak, a CIA-nak, a KGB-nek, vagy Vietnámnak kémkedtek. A megkínzottak általában másokat is megneveztek segítőjükként, annak érdekében, hogy véget érjen a szenvedésük. A vörös khmerek a beárultakat is elhurcolták. Gyakran a foglyok valamennyi családtagját begyűjtötték, megkínozták és megölték. 1977-ben tovább fokozódott az öldöklés: egész családokat, sőt teljes falvakat mészároltak le a vörös khmerek. 1977. április 17-én, a „felszabadulás” évfordulóján 350 családot gyilkoltak meg abban a faluban, ahol Lon Nol született.
Mivel az Angkar nem ellenőrizte, sok vörös khmer, mint például fanatizált fiatalok kezdett merő kedvtelésből mészárlásokba a lakosság körében. A túlélők beszámolói sokféle módszerről tettek említést, de így is a vörös khmerek brutalitásának és embertelenségének csak töredéke ismert. Bűnbakot mindig sikerült találni a kivégzésekre. Élve elégetés, megcsonkítás, terhes nők méhének felhasítása, csecsemők szörnyű kínokkal történő elpusztítása, vadállatokkal (krokodilokkal) való kivégzés is a beszámolók között van. Mivel az Angkar szerint a kommunista embernek nem lehet lelkiismerete, sőt olyan, hogy lelkiismeret nem létezik, ennek tudatában teljesen természetes volt a vörös khmerek némelyikének, hogy végrehajthatja a gyilkosságot, mert az emberi élet csak eszköz. Embereket csupán azért tartottak jelentéktelennek és elpusztíthatónak, mert rizst evett, csökkentette a készleteket, míg mondjuk egy elefánt, vagy egy tehén nem evett rizst, de tejet adott, igavonó és teherhordó volt, tehát jóval hasznosabbnak volt tekinthető.Az Angkar nyíltan vallotta akár polgárai előtt is, hogy feleslegesnek számítanak, használati tárgyak, megtartásuk nem nyereség az Angkarnak, s elvesztésük pedig sem veszteség. Bizonyos csoportokba (mint a régiekbe vagy a más nemzetiségűekbe, avagy kivégzés előtt állókra) napi rendszerességgel azt sulykolták, hogy ők nem emberi lények, nem érnek semmit, disznók. Mindez a demokratikus Kampucsea felfogását híven szimbolizálja, hogy bárkiből lehetett áldozat, senki nem kerülhette el a halált.Mivel a házasságon kívüli nemi kapcsolatot szigorúan tiltotta a vörös khmer, egy olyan tévhit terjedt el később, hogy a Demokratikus Kampucseában nem volt nemi erőszak. Ez természetesen nem igaz. Valószínűleg rengeteg nemi erőszak történt, amit a vörös khmer fegyelmezetlen és önkényeskedő katonái vagy pedig káderek követtek el vidéken, az alájuk rendelt csoportok női tagjai ellen, de ezeket nem dokumentálták az igazságszolgáltatás hiányában, s az áldozatok a megrázkódtatás hatására nem beszéltek kínjaikról. A nőket a legkevésbé sem védték, mert munkaerejük csekélynek számított egy férfihoz képest, ezért, bár a férfiak is leírhatatlanul szenvedtek a diktatúrában, de a nők helyzete még ennél is sokkal rosszabb volt. A szexuális bűncselekményeket igazán csak a 2000-es évektől kezdték el feltárni külföldi kutatók, de még igen kevés a bizonyíték, noha vannak konkrét adatok pl. tömegesen végrehajtott nemi erőszakról. Sőt a tiltás ellenére sok káder és vörös khmer harcos tartott magának külön szexrabszolgákat a női lakosság soraiból. Mindazonáltal ezek a bűntettek a pszichikai károkon túl egészségügyi következményekkel is jártak, ugyanis rengetegen betegedtek meg szexuális úton terjedő betegségekben. A kisebbséghez tartozó vietnámi, csám vagy kínai fiatal nőket és lányokat pedig szinte minden esetben megerőszakolták. A nemi erőszak olykor a büntetés eszközének is számított.
Pol Pot különösen tartott a vietnámiaktól, mivel úgy gondolta, hogy vissza akarják szerezni a francia gyarmatosítás előtti geopolitikai hegemóniájukat, és nem akarta, hogy a laoszi kommunisták sorsára jussanak, akiket a vietnámiak ellenőriztek. Már 1975-ben voltak határ menti összecsapások a Demokratikus Kampucsea és Vietnám között, és hasonló incidensekre került sor néhány sziget birtoklásáért is. Pol Pot félelmét a vietnámi megerősödéstől az 1977-ben aláírt vietnámi–laoszi együttműködési megállapodás is táplálta.
Mivel a vörös khmerek bíztak Kína támogatásában, 1977 közepén nagyobb szabású akciót indítottak délkeleti szomszédjuk ellen, hogy az ősi Kambodzsához tartozó területeket szerezzenek vissza. A támadást a vietnámi hadsereg visszaverte, és 32 kilométer mélyen behatolt a Demokratikus Kampucsea földjére. Pol Pot a Keleti Zóna kommunista vezetőit és lakosait tette ezért felelőssé, akik szerinte átálltak a vietnámiak oldalára, vagyis olyan emberek lettek, akiknek „khmer a testük, de vietnámi a fejük”.
Emiatt sorozatos kivégzésekre adott utasítást, s eltökélte, hogy a teljes vietnámi népet ki fogja írtani. 1978. május 10-én ezzel a felhívással toboroztak: „Mindannyiunknak 30 vietnámit kell megölnünk. Ha tartjuk magunkat ehhez a szlogenhez, biztosan nyerünk. […] Így egy kambodzsai katona felér 30 vietnámival. […] 2 millió katonát kell kiállítanunk Vietnámmal szemben, […] viszont bőven elég lesz, hiszen Vietnámnak csak ötvenmillió lakosa van.”
A vietnámi határtérséget felügyelő Szo Phim, aki erős helyi hatalmat épített ki, egy ideig ellenállt a központi akaratnak, és rövid polgárháborút vívott Pol Poték ellen 1978 május-júniusában. Az Angkar a Délkeleti Zónából dobott át csapatokat. Miután Szo Phim belátta, hogy helyzete reménytelen, öngyilkos lett. Családját temetési szertartásán mészárolták le a vörös khmerek. A Keleti Zóna katonáinak egy része átszökött Vietnámba a központi hadsereg elől. Pol Pot bosszújában 150-200 ezer ember vesztette életét a tartományban. Az életben hagyottakat más országrészekbe deportálták, és megkülönböztető, kék ruhát kellett hordaniuk. Többségüket meggyilkolták.
A pártlap, a Tung Padevat (Forradalmi Zászlók) 1978 júliusában ezt írta: „Mindenütt ott az ellenség a sorainkban, a központban, a vezérkarban, az övezetekben, a támaszpontokon.” Ekkorra már a kommunista párt korábbi vezetésének számos tagját megölték. Halott volt az 1975. októberi 13 legmagasabb rangú vezetőből öt és a megyei titkárok többsége. A letartóztatottakkal addig íratták újra a vallomásaikat, amíg nem lett bennük elég vád az új eljárások megindítására, a képzelet szülte összeesküvések leleplezésére.
A vörös khmerek belbiztonsági szolgálatáról, a Szantebalról, amelyet Kaing Guek Eav irányított, keveset tudni. A szervezet kétszáz intézményből álló börtönhálózatot üzemeltetett, amelyeket elkülönítésre, kihallgatásra és kínzásra használtak. Közülük a leghírhedtebb a Tuol Szleng volt, amelyet egy phnompeni iskolából alakítottak ki. Szintén a fővároshoz tartozott a Csoeng Ek kivégzőhely is, ahol tömegsírokba temették a meggyilkolt embereket.
A biztonsági központokat öt szintre osztották. A bebörtönzöttek többsége a három alsó szintű (alkerületi, kerületi, regionális) intézmények valamelyikébe került. A foglyok kisebb köztörvényes bűnöket elkövetők, dezertálók, az előző rendszer és hadsereg alacsony beosztású tagjai voltak. Ezekben a börtönökben a rabokat éheztették, betegségeiket nem kezelték, általános volt a durva bánásmód, de nem kínozták őket rendszeresen. Az alsóbb szinteken a büntetés általában átvezénylés volt valamely munkatáborba. A zóna szintű börtönökbe a vörös khmer katonák és családtagjaik kerültek. A legmagasabb szintű intézmény a Phnompenben működő Tuol Szleng, kódnevén az S–21 volt. Az oda zárt emberek szinte valamennyien párttagok vagy katonák voltak, akiket a forradalom elárulásával vádoltak. A magasabb szintű börtönökből csak kevesen jutottak ki élve.
A Tuol Szlengben több mint tízezer ember raboskodott, közülük mindössze hét élte túl a fogságot.
Az általános gyakorlat az volt, hogy a megkínzott embereket, miután olyan vallomást tettek, amellyel a kihallgatók elégedettek voltak, több rabtársukkal együtt egy kivégzőterületre vitték, általában éjszaka. Az embereket egy tömegsír elé térdepeltették, majd vasrúddal, vagy valamilyen kertészeti eszközzel – kapával, lapáttal – a fejük hátsó részén megütötték. Az agyonlövés, a lövedékek tartalékolása miatt, kevésbé volt elterjedt. Sok embert kutakba, szakadékokba dobtak.
Mivel a vörös khmerek szinte teljesen elszigetelték az országot, a külvilág csak a menekültektől értesült a Kambodzsában elkövetett szörnyűségekről. Nagyjából két évnek kellett eltelnie, hogy a Thaiföldre érkező menekültek összecsengő beszámolóit elhiggyék a külföldiek. Thaiföldre nagyjából 23 ezer, Vietnámba 60 ezer kambodzsai menekült érkezett.
A Demokratikus Kampucsea 1978-ra teljességgel fenntarthatatlanná vált. Mivel a négyéves tervben előírt rizsmennyiséget képtelenség volt előállítani, ezért a helyi vezetők félelmükben meghamisították az adatokat, és annyi rizst küldtek a központi raktárakba, amennyit össze tudtak szedni. Emiatt a falvakban rizshiány alakult ki, a lakosság mindenhol éhezett, rengetegen haltak meg alultápláltságban. Mivel a központból ritkán mentek falura a vezetők, meg voltak győződve arról, hogy minden a terveknek megfelelően halad.
Gyorsította a rendszer összeomlását a stratégiai fontosságú Keleti Zóna ellen indított hadművelet, majd az azt követő kegyetlen tisztogatás is, amelynek során tapasztalt katonák ezreit ölték meg, vagy kényszerítették szökésre Vietnámba.
A vietnámi kommunisták sokáig hallgattak a menekültek által elmondottakról, mert nem akarták, hogy a világ megtudja, mit követnek el korábbi védenceik. Sokáig abban bíztak, hogy sikerül ellenőrzés alá vonniuk kambodzsai elvtársaikat, csakúgy, mint a laoszi kommunistákat. 1977-ben benyomultak a vietnámi csapatok Kambodzsába, melynek célja még Pol Pot tárgyaló asztalhoz történő kényszerítése volt, illetve, hogy elejét vegyék a Vietnám határmenti területeire történő vörös khmer betöréseknek. Vietnám ekkor még óvatos volt, nehogy kínai intervenció induljon északról. Vietnám csak azután kezdett nyilvánosan is beszélni a népirtásról, hogy egyértelművé vált: Pol Pot és társai megfékezhetetlenek.
A diplomáciai kapcsolatok 1977. decemberi megszakítása után alig három hónappal, 1978. április 3-án a hanoi rádió felkelésre szólította fel a kambodzsaiakat khmer nyelvű adásában. Vietnám a kambodzsai menekültekből katonai egységet szervezett, és felkészült a kétfrontos – a kambodzsai és a kínai csapatok elleni – harcra. December 3-án a rádió bejelentette a menekültek által létrehozott Nemzeti Megmentési Egységfront megalakulását. Ez a szervezet igen heterogén volt, különböző irányultságú kommunisták és egyéb emigránsok alkották, akiket a vörös khmerekkel szembeni ellenségesség és a vietnámi támogatás tartott össze. Az egységfront léte adta a vietnámi támadás látszólagos legitimitását.
1978. december 25-én a vietnámi hadsereg százezer katonával, harckocsikkal, repülők támogatásával általános támadást indított, és bár Kína megtámadta Vietnámot, hogy segítséget nyújtson Pol Potnak, a vietnámiak néhány nap alatt legyőzték a vörös khmereket. A vörös khmerek rendszere 1979. január 7-én omlott össze, amikor a vietnámi csapatok elfoglalták Phnompent. A vörös khmer hadserege elszórt és szervezetlen ellenállást tanúsított a vietnámiakkal szemben, ugyanis a rémuralom, a tömeggyilkosságok és tisztogatások miatt nem voltak alkalmas vezetői a katonáknak. A Tuol Szleng börtönőrei azonban még a bukás napjának a reggelén is több foglyot meggyilkoltak. A rendszer vezetői elmenekültek, és elrejtőztek, sok faluban azonban a fellázadt parasztok lemészárolták a vörös khmereket. 1979 elején vietnámi segítséggel megalakult az új adminisztráció, és az ország neve Kambodzsai Népköztársaság lett.
Nem tudni pontosan, hogy hány ember halt meg a vörös khmerek kambodzsai rémuralma alatt. Pol Pot egy 1979. januári interjúban azt bizonygatta, hogy „csak néhány ezer kambodzsai vesztette életét a nép jólétére törekvő politikánk alkalmazása közben elkövetett hibák miatt.” Khieu Szamphan 1987-ben azt mondta, hogy háromezer embert tévedésből öltek meg, mellettük 11 ezer vietnámi ügynököt végeztek ki, 30 ezer embert pedig a párt soraiba befurakodó vietnámiak gyilkoltak meg. Szerinte a vietnámi megszállók 1,5 millió embert öltek meg az ország lerohanása után.
A becslések szerint a 7,1 millió kambodzsaiból 1,67–1,87 millió halt meg a Demokratikus Kampucsea három éve és kilenc hónapja alatt. Közülük 527–680 ezer embert az állam gyilkoltatott meg. Marek Sliwinski kutatási adatai szerint 1975 és 1979 között a kambodzsai férfiak 33,9, a nők 15,7 százaléka halt meg nem természetes módon. Ezeknél a számoknál léteznek nagyobb becslések is, amelyek a kivégzések és a vörös khmer rémuralom miatt kialakult állapotok áldozatainak számát három millió főre teszi, amely több mint negyede a lakosságnak.A legnagyobb áldozatot a fiatal férfiak és a 60 év felettiek hozták: a 20-30 évesek 34 százaléka, a 30-40 évesek 40 százaléka, a 60 év feletti férfiak és nők 54 százaléka pusztult el. Egy 1989-es felmérés szerint a kambodzsai felnőtt lakosság 64 százalékát a nők tették ki a férfiak aránytalanul nagyobb veszteségei miatt. 1982-ben a gyerekek 42 százaléka árva volt.
A kutatások szerint az új emberek, vagyis a városlakók, akik a népesség ötven százalékát tették ki, jóval nagyobb arányban haltak meg, mint a régiek, vagyis a vidékiek. Szörnyű áldozatot hoztak a buddhista szerzetesek is: 60 ezerről nagyjából ezerre csökkent a számuk. A 400 ezres kínai kisebbségből, amely főként városlakó volt, 200 ezren vesztették életüket. Meghalt a köztársasági hadsereg tisztjeinek 82,6 százaléka, a felsőfokú végzettségűek 51,5 százaléka, a katolikusok 48,6 százaléka, a muzulmán csam kisebbség 50 százaléka.
A gyilkosságok területi szórása is nagy különbséget mutat: fővárosiak 41,9 százalékát, Kompong Csam régió lakóinak 71,2 százalékát, az északi országrészben található Oddar Mean Csej tartományban élők 90,5 százalékát pusztították el. Marek Sliwinski szerint a vörös khmerek a kivégzések alig két százalékát követték el nyilvánosan, a többiekkel titokban, zárt területeken végeztek.
A vörös khmerek egészen az 1990-es évek végéig folytatták váltakozó intenzitású gerillaháborújukat Kambodzsa északnyugati területein, a thaiföldi határ mentén, de ezek annyira jelentéktelen akciók voltak, hogy semmilyen eredményt nem tudtak elérni, legfeljebb csak a jelenlétükre hívták fel a figyelmet. Akcióikat Kína egy ideig még támogatta pénzügyileg. Thaiföld, aki maga is elítélte Vietnám kambodzsai bevonulását, védőerőként tekintett a dzsungelba szorult Pol Potra, mivel akkor az ország elkerülni a Vietnám felől jövő további kommunista terjeszkedést, amíg annak a megmaradt vörös khmerekkel kell harcolnia.A vietnámiak meghagyták a kommunista államrendet, és támogatásukkal számos olyan politikus került az ország vezetésébe, aki korábban maga is a vörös khmerek közé tartozott.
A Demokratikus Kampucsea legfőbb vezetői gyakorlatilag békében élhettek Kambodzsa általuk ellenőrzött részein vagy Kínában. A szervezet az 1980-as években új célt tűzött ki, a vietnámiak kiűzését, de agitációit nem kísérte visszhang. Pol Pot 1998-ban, hat hónappal halála előtt interjút adott egy amerikai újságírónak, amelyben kijelentette: „Lelkiismeretem tiszta. Mindent, amit tettem, csakis a nemzetért, az emberekért, Kambodzsa népéért tettem.” Ekkor már házi őrizetben volt, mivel 1997-ben kiábrándult és önmagukkal is meghasonlott vörös khmerek letartóztatták. Ekkor tárgyalások is kezdődtek lehetséges kiadatásáról és bíróság elé állításáról.Pol Pot azzal védekezett, hogy ő csak a szükséges döntéseket hozta meg, azok végrehajtásáért nála jóval alacsonyabb beosztású emberek feleltek, így nem ismert minden részletet. A „hibákat” azzal magyarázta, hogy tapasztalatlanok voltak, és így kellett megoldaniuk a különböző helyzeteket. Pol Potnak nem kellett bíróság elé állnia; 1998-ban meghalt, mozgalma egy évvel később összeomlott.
2006-ban felállították a Kambodzsai Törvényszékek Rendkívüli Kamaráit (ECCC), amelyek annak a kevés főbűnösnek a perét lefolytatják, aki bíróság elé kerül. A törvényszék életfogytiglani börtönbüntetésre ítélte Kaing Guek Eavot. A volt börtönparancsnokot visszavitték bűncselekményei helyszínére. Beszámolók szerint összetört, és sírva kért bocsánatot tetteiért. „Bocsánatot kérek! Tisztában vagyok azzal, hogy nem tudtok megbocsátani, de azt kérem, hagyjátok meg a reményt, hogy ez megtörténhet!”. Bíróság elé állt Khieu Szamphan egykori államfő, Ieng Sary volt külügyminiszter, felesége, Ieng Thirith egykori szociális miniszter és Nuon Csea, a vörös khmerek főideológusa.Ieng Thirith-et később időskori elbutulása miatt felmentették.
2014. augusztusban Nuon Cseát, a kettes számú testvért és Khieu Szamphant életfogytiglani börtönbüntetésre ítélték emberiesség elleni bűncselekmények miatt. 2018 novemberében népirtásban is bűnösnek mondták ki őket a muzulmán csam és a vietnámi kisebbség leölésének kísérletében.
Az igazságszolgáltatást nehezíti még, hogy Kambodzsa jelenlegi politikusai között nem egy akad, akinek a szülője a vörös khmerek között szolgált.A szörnyű gyilkosságok, kínzások, kényszerházasságok miatt súlyos társadalmi feszültség maradt hátra, amelyből Kambodzsa nehezen lábal ki. A kényszerházasságokban született gyermekek legtöbbjét a szülők elhagyták, elvetették, emiatt rengeteg lett az árva és a lelenc, akikből egy egész csellengő generáció alakult ki, sokan napjainkig nem képesek beilleszkedni a társadalomba. Ezeket a kényszerből összeállított családokat és eldobott gyerekeket ma próbálják segíteni különféleképp.
Több társadalomtudós is egyetért abban, hogy a vörös khmerek uralmának legfontosabb jellemzői – a brutalitás, a fanatizmus, a megszállott nacionalizmus – a kambodzsai társadalom múltjában gyökereztek. A társadalmi felépítmény része volt a kizsákmányolás, az engedelmesség, a mástól való függés. A kambodzsaiak nem ismerték a demokratikus megoldásokat: természetes volt, hogy feltétel nélkül engedelmeskednek a központi hatalomnak, legyen az a király, a puccsal hatalomra jutó Lon Nol tábornok vagy éppen a vörös khmerek. Kambodzsa a vörös khmerek előtt is szigorú hierarchiájú és meglehetősen korrupt ország volt, amelyben természetes volt, hogy csak azok érvényesülnek, akiknek erős támogatóik vannak. A tömegek tanulatlanok és tájékozatlanok voltak. A vörös khmerek megjelenése előtt is általános jellemzője volt az országnak a vietnámiakkal, a kínai kereskedőkkel szembeni gyűlölet.
↑ DK Books:  Khamboly Dy, David Chandler, Wynne Cougil. A History of Democratic Kampuchea (1975–1979). Documentation Center of Cambodia (2007). Hozzáférés ideje: 2019. február 8. 
↑ Travers-Smith:  Fionn Travers-Smith. The Role of Ideology in a Terror State: Democratic Kampuchea, 1975–1978. University of Bristol (2010). Hozzáférés ideje: 2019. február 11. 
↑ Margolin:  Jean-Louis Margolin. Kambodzsa: a fölfoghatatlan bűntett országa (in. A kommunizmus fekete könyve). Nagyvilág (2000). ISBN 963-9175-09-9. Hozzáférés ideje: 2019. február 3. 
↑ Becker 1:  Elizabeth Becker. Distan followers, When The War Was Over: Cambodia And The Khmer Rouge Revolution. Public Affairs (1998). ISBN 1-8916-200-02. Hozzáférés ideje: 2019. február 3. 
↑ Becker 2:  Elizabeth Becker. The birth of modern Cambodia, When The War Was Over: Cambodia And The Khmer Rouge Revolution. Public Affairs (1998). ISBN 1-8916-200-02. Hozzáférés ideje: 2019. február 3. 
↑ Owen-Kiernan:  Taylor Owen, Ben Kiernan. Bombs Over Cambodia. Yale. Hozzáférés ideje: 2015. január 28. 
↑ Deth:  Sok Udom Deth. The Rise and Fall of Democratic Kampuchea. Education about Asia (2009). Hozzáférés ideje: 2013. február 4. 
↑ Chandler:  David Chandler. Voices from S-21. Hozzáférés ideje: 2013. július 25. 
↑ Kiernan:  Ben Kiernan. Notes from a slaughterhouse. Yale. Hozzáférés ideje: 2013. február 13. 
↑ History:   The Evacuation of Phnom Penh. eHistory. Hozzáférés ideje: 2013. július 13. 
↑ Zubor:  Zubor Zalán. A szemüvegeseket is kiirtotta: harminchét éve jutott hatalomra Pol Pot. HVG. Hozzáférés ideje: 2013. február 13. 
↑ MTI:   Norodom Szihanuk magánarchívuma. Magyar Távirati Iroda. Hozzáférés ideje: 2019. február 3. 
↑ Origo:   Őrizetben a vörös khmerek egykori elnöke. Origó. Hozzáférés ideje: 2013. február 13. 
↑ Williams-Partridge:  Andrew Williams, Jonathan Partridge. Pol Pot - Utazás a gyilkos mezőkre. BBC (2005). Hozzáférés ideje: 2014. február 4. 
↑ BBC:  Andrew Williams, Jonathan Partridge. Cambodia's brutal Khmer Rouge regime. BBC. Hozzáférés ideje: 2013. február 7. 
↑ BBC2:   Khmer Rouge chief Kaing Guek Eav gets life sentence. BBC. Hozzáférés ideje: 2013. február 10. 
↑ BBC3:   Khmer Rouge: Cambodia's years of brutality. BBC (2018). Hozzáférés ideje: 2019. február 5. 
↑ Locard:  Henri Locard. State Violence in Democratic Kampuchea (1975–1979) and Retribution (1979–2004). Hozzáférés ideje: 2013. augusztus 9. 
↑ Totten-Bartrop-Jacobs:  Samuel Totten, Paul Robert Bartrop, Steven L. Jacobs. Dictionary of genocide – Santebal. Hozzáférés ideje: 2013. február 10. 
↑ Karácsonyi:  Karácsonyi Zoltán. Haláláig börtönben ülhet a vörös khmerek főfoglára. Népszabadság. Hozzáférés ideje: 2014. február 4. 
↑ Múlt-Kor:   Kambodzsa hóhérjai: a vörös khmerek. Múlt-Kor. Hozzáférés ideje: 2013. február 13. 
↑ Interjú 1.:   Cambodia: Pol Pot the interview and coffession 1. rész. YouTube. Hozzáférés ideje: 2013. augusztus 7. 
↑ Interjú 2.:   Cambodia: Pol Pot the interview and coffession 2. rész. YouTube. Hozzáférés ideje: 2013. augusztus 7. 
↑ Bizot:  François Bizot. My Savior, Their Killer. New York Times. Hozzáférés ideje: 2013. július 25. 
↑ StateGov:   A Guide to the United States’ History of Recognition, Diplomatic, and Consular Relations, by Country, since 1776: Cambodia. Office of The Historian. Hozzáférés ideje: 2019. február 6. 
↑ MAE:   Cambodia: U.S. bombing, civil war, & Khmer Rouge. Mass Atrocity Endings (2017). Hozzáférés ideje: 2019. február 6. 
↑ Global Security:   Cambodia. Global Security.org. Hozzáférés ideje: 2019. február 6. 
↑ Country Studies US:   The Fall of Democratic Kampuchea. Country Studies US. Hozzáférés ideje: 2019. február 11.

Démokritosz (görög betűkkel: Δημόκριτος), (Abdéra, I. e. 470 és I. e. 460 között – Abdéra, I. e. 370 körül), ókori görög atomista filozófus, az antik materializmus kiemelkedő képviselője. Leukipposszal együtt szokták említeni, mint az atomelmélet megalapítóját. Valószínűleg Szókratész kortársa volt, de őt magát a preszókratikusok közé sorolják.
Démokritosz életéről nagyon kevés biztosra vehető dolgot tudunk, a rengeteg, különböző ókori források által neki tulajdonított műből pedig szinte semmi nem maradt fent, és ezek szerzősége, illetve létezése is kétséges.
Ókori életrajzírói szerint nemcsak általános atomelméletéről és kozmológiáiról írt, hanem az érzéki észlelésről, a biológiáról, a zenéről és számos más tárgyról is. Etikai rendszert is kidolgozott, mely lényegében megegyezett a később Epikurosz által képviselt etikával.
Atomelméletét szinte kizárólag Arisztotelész interpretációjában ismerjük; a neki tulajdonított etikai művek szerzője pedig egy Démokratész nevű filozófus, akit csak a tizenkilencedik században azonosítottak először Démokritosszal (bár nem bizonyosan tévesen).
Démokritosz életéről bőséges adattal rendelkezünk, ezek közül azonban sok valószínűtlen. Megbízhatóbb forrásokból úgy tűnik, hogy jómódú szülők gyermeke volt, aki fiatalkorában sokat utazott, bejárta Egyiptomot és a Közel-Keletet.
Hatása az ókorban rendkívül nagy volt, neve alatt számos más munkát is terjesztettek, de már az ókorban tudták, hogy ezek túlnyomó többségét Bólosz írta. Hitelesnek tartott műveit Thraszüllosz a Kr. u. 1. században tizenöt tetralógiára osztotta, azonban ezek között is akadt olyan, amelyik nem tőle származott. E jegyzék alapján több, irodalommal foglalkozó művének címe is ránk maradt, így például a „Peri rhüthmón kai harmoniasz” (A ritmusokról és a dallamról) vagy a „Peri Homéru é orthoepeiész kai glosszeón” (Homéroszról avagy a helyes beszédről és szóalkalmazásról).
Atomista filozófusoktól fennmaradt jelentősebb, hitelesnek tekinthető töredékeket olvashatunk Arisztotelésznél, főként a metafizika című műben, Szimplikiosz Arisztotelész fizikájának a kommentárjában, Diogenész Laertiosz életrajzaiban, Aethios: Placita philosophorum-ban és Theophrasztosz: Az érzékekről című művében. Érdekesség, hogy Platón, annak ellenére, hogy kortársak voltak, egyetlen művében sem említi Démokritosz nevét. Ezt többféleképpen is szokás magyarázni: vagy nem ismerte őt, mint ahogyan a milétoszi filozófusokat sem ismerte, vagy ahogyan Diogenész Laertiosznál olvasható, semmibe vette őt, és megpróbálta megsemmisíteni Démokritosz műveit. Arisztokszenosz a Történeti feljegyzéseiben említi, hogy Platón el akarta égetni Démokritosz valamennyi művét, amit csak össze tudott gyűjteni, ám két püthagóreus, Amüklasz és Kleiniasz visszatartották ettől, mondván, hogy értelmetlen volna a dolog, mivel a könyvek már közkézen forognak. Világos jele ennek, hogy Platón csaknem az összes régi filozófusról megemlékszik, ám Démokritoszt még ott sem említi, ahol ellentmondania kellene neki. Arisztotelész azonban sokszor említi, mindig a legnagyobb elismerés hangján, és Theophrasztosz is sokszor idézi.
Démokritosz valószínűleg ismerte Szókratészt, az azonban nem ismerte őt, így ír erről Diogenész Laertiosz:
Azt mondják – folytatja Démetriosz – Athénba is elment és nem törte magát, hogy ismertté váljék, mert megvetette a hírnevet. Hogy Szókratészt is ismerte, de az nem ismerte őt, arról maga számol be, mikor ezt mondja: >> Elmentem Athénba, és senki sem ismert.<<
Diogenész Laertiosz: Híres filozófusok élete IX. 36Az utókor az ő személyét is számtalan legendával övezte, nemegyszer varázslónak, mágusnak ábrázolják. Talán életigenlése az oka annak, hogy a „nevető filozófus”-nak nevezik, Horatius is így emlegeti költeményeiben. Az egyik legfurcsább róla szóló monda a római Laberius egyik töredékében maradt ránk, eszerint Démokritosz vak volt, a nap fényét pajzsával a szemébe tükrözve vakította meg magát, hogy „ne lássa, hogyan élnek a gonoszok”.
Diogenész Laertiosz elmondása szerint Thraszüllosz, akárcsak Platón műveit, Démokritosz műveit is tetralógiákba rendezte: tizenhárom tetralógiát állított fel (amely ötvenkét önálló műből épült fel) a következőképpen: etika (2 tetralógia), természetfilozófia (4 tetralógia), matematika (3 tetralógia), zene – ide értve az irodalmat és a nyelvet is – (2 tetralógia), technikai témák (2 tetralógia). Ezeken a műveken kívül még Diogenész Laertiosz más „besorolatlan” műveket (szám szerint 9+9) is a démokritoszi hagyományhoz sorol, de eredetiségük nem bizonyos. Mindezekből nem maradt fenn egyetlen sem, csupán 298 töredék (legtöbbjük etikai), amelyek egyikéről sem lehet megállapítani, hogy melyik műből származik.
Démokritosz tanítása nem választható el tanítója, Leukipposz tanításától, így számos elméletről nem tudni, hogy az ő gondolkodását vagy a tanítójáét tükrözi-e.
Annak kísérletére, hogy feloldják a parmenidészi elméletnek a csak az Egy létező okozta problémáit, nevezetesen a keletkezés-pusztulás, a mozgás és a létezők sokféleségének a problémáját, Démokritosz azt állította, hogy a létező végtelen sokaságú parányi, és épp ezért az érzékszervek által fel nem fogható részecskékből, atomokból épül fel. Továbbá elutasította Zénónnak azt az állítását, amellyel a sokaság tagjairól kimutatja, hogy végtelenül oszthatóak, és ezért abszurd konzekvenciáknak vannak kitéve. Elfogadta, hogy az oszthatóság – akár a „mindenfelé”, akár az „egy bizonyos pontig” lehetséges oszthatóság – fogalma tűrhetetlen, és ennek megfelelően kijelentette, hogy az ő részecskéi végtelen sokaságának egyik darabja sem osztható, hanem mindegyikük valóban egy.
„Démokritosz … a helyet ezekkel a nevekkel illeti: ‘az üres’, ‘a semmi’, ‘a határtalan’, míg az egyes szubsztanciákat ezekkel: ‘a tömör’, ‘a létező’. Nézete szerint a szubsztanciák oly kicsinyek, hogy kibújnak az észlelésünk alól, mindenféle formáik és mindenféle alakjaik és nagyság szerinti eltéréseik vannak. Ezekből immár mint elemekből származtatja és állítja össze a szemmel látható, illetve az érzékelhető tömegeket.”
Arisztotelész: MeteorológiaAz atomok természetüket tekintve szilárd részecskék, önmagában mindegyik egy parmenidészi Egy (azt, hogy mégsem láthatjuk kicsinységükkel magyarázható: olyan kicsinyek, hogy érzékszervekkel nem hozzáférhetőek), amelyek nem tartalmaznak magukban semmiféle ürességet, azonban súllyal, kiterjedéssel rendelkeznek, önmagukban színtelenek, íztelenek és szagtalanok. Az atomok alakjukban is különböznek, létezik: homorú, domború, horgokkal ellátott és sok másféle. Az atomok, mint nevük is jelzi (gör. a-tomos, oszthatatlant jelent) matematikailag oszthatatlanok, nem keletkeztek és nem is pusztulnak el soha: örök létezők. Ezen a ponton az atomista filozófusok megőrzik azt az eleai hagyományt, miszerint a létező keletkezés nélküli és el nem pusztítható. Formájukat és nagyságukat tekintve több fajtájuk is létezik, és ez határozza meg a dolgok természetét.
Az atomoknak több fajtája is létezik, ugyanis különbség tehető köztük forma és nagyság szerint, ami nemcsak a testek külalakját határozza meg, hanem azok ízét és színét is. Az atomok formájukat és nagyságukat tekintve a következő ízeket és színeket határozta meg: a szögletes, érdes (sokkanyarulatú), kicsi és ritkás atomok összessége adja a fanyar ízt. Ezeknek az atomoknak a „sokkanyarulatú” tulajdonságuknak köszönhetően a másik jellegzetes vonásuk az, hogy képesek egymásba úgy kapcsolódni, hogy közöttük maradhat üres tér, azaz űr. Az atomisták pedig úgy gondolták, hogy ez az atomok közé zárt űr az a tényező, ami melegséget hoz létre a testekben: minél nagyobb méretű és számú az atomok közti űr, annál inkább képes a test felmelegedni.
Az édes dolgok, kerekded és kicsiny méretű atomokból állnak. Ezek a fajta atomokból álló testek lágyak, és lágyságuk következtében képesek a többi testeken áthatolni, beleszűrődni, és azok ízét megzavarni. Az édes atomok a többi atom közé hatolva, benedvesítik azokat, aminek következtében azok rendezettsége felbomlik és összetódulnak a hasüregben, ugyanis ott van a legnagyobb üresség.
A savanyú íz atomjai nagy és sokszögletű, kevésbé kerekded atomok, a keserű ízűek pedig kicsiny, kerekded atomok, amelyeken horgocskák vannak. Ezzel magyarázható az, hogy a keserű dolgok tapadósak és enyvesek is.
A nagy és nem kerekded atomok köteléke adja a sós íz érzetét. Ezek lehetnek egyenletlen és egyenletes felszínűek egyaránt, de az egyenletes felszínűek száma van túlsúlyban. Theophrasztosz értelmezése szerint az atomisták a „kanyarulatos” kifejezéssel azt szeretnék jelezni, hogy ezek az atomok képesek egymásba illeszkedni. A csípős, kicsiny kerekded, szögletes atomokból áll, melynek felülete nem egyenetlen. Az atomok alakjukat és nagyságukat tekintve nincsenek ennyire elkülönülve egymástól: az összefonódásokban nemcsak egyfajta atomok találhatóak, hanem egymásközé ékelődve többméretű és formájú van. Hogy éppen melyik ízt érezzük, annak köszönhető, hogy épp melyik fajtájú atomok vannak túlsúlyban a keverékben. Ezzel magyarázták azt a tényt, hogy ugyanaz a dolog egy ember számára édes másik ember számára savanyú lehet.
Démokritosz a színek természetét ugyancsak az atomok alakjának és méretének különbségeivel magyarázta, és csak négy színt tekintett létezőnek. Ezek közül a fehér színt alkotó atomok homogén alakzatba tömörült, sima felületűek, ugyanis az érdességgel magyarázzák az árnyék keletkezését. Mivel nem vetnek árnyékot, ezért az ilyen dolgok mindig fényesek. A dolgok keménysége és lágysága szerint a fehér színt különböző atomok adják: a kemény dolgok esetében, mint például a gyöngyház, „árnyéktalan, csillogó, nyitott pórusúak”, a törékeny és porladó fehér dolgok meg kerek, párosával elrendezett, ferdén elhelyezkedő atomokból épülnek fel. Az ilyen dolgok törékenysége az atomok kerek formájával magyarázható: mivel kerekdedek, kicsi az a felület, ahol egymáshoz tapadhatnak. A fekete színt a fehér szín ellentétének tekintette, tehát atomjai is ellentétesek a fehér atomoknak. Ezek szerint a fekete atomok érdesek és egyenetlen felületűek, nem homogén alakokat képeznek. Az érdességük következtében árnyékosak, pórusaik nem nyitottak és nem is átlátszóak. A fekete atomok kiáramlásai nagyon lassú tempóban mennek végre.
A vörös szín atomjait a meleg érzetét adó atomokhoz hasonlítják, különbség csak a méretben van: a piros színt adó atomok nagyobb méretűek. A melegség kapcsolatát a vörös színhez valószínűleg olyan megfigyelésekre támasztották, mint például a vasat ha felmelegítjük vöröses színű lesz, vagy ha melegünk van, az arc piros színű lesz. Minél nagyobbak ezek az atomok, annál vörösebb színűek. A zöld színt nem egy atomfajta alkotja, hanem a szilárd atomok és az űr keveréke adja, a szín fokozatai pedig e keverék alkotóinak elhelyezkedésétől és előfordulási arányától függ.
Minden más szín e négy szín atomjainak a keverékéből jön létre, példaként az aranyat és a rezet adják, amelyek a fehér és a vörös keverékéből jönnek létre. Az atomisták által a legszebb szín is keveredés révén jön létre, mikor a vörös atomok bejutnak a fehér atomok üregeibe, és ráadásként ezekhez még zöld is kerül. További keverék színek: a bíbor, barna, indigókék, amiknek keveredési arányait Theophrasztosz részletesen ismerteti, hozzáfűzve, hogy az atomisták ezeken a keverékszíneken kívül még számos más keverékszínt tartottak számon.
Az illatoknak nem különített külön jellegzetes atomokat, hanem úgy határozzák meg, mint a könnyű anyag kiáramlását a nehézből, a kiáramlás okát, mint általában a más okokat is nem tárgyalják. Az atomok oszthatatlanságának oka két tényezővel is magyarázták: kicsinységükkel és azzal, hogy a semmi külső erő nem gyakorol rá hatást. Démokritosz úgy gondolta, az elsődleges testek esetében az oszthatatlanságnak nemcsak az az oka, hogy nem szenvednek el hatást, hanem kicsiny és részeket nem tartalmazó mivoltuk is.
Azok a tárgyak, amelyek több ürességet tartalmaznak, könnyebbek, amelyek nehezebbek, azokban az üresség is kevesebb. Ugyanez mondható el a keménységgel kapcsolatban is: ami tömör, azaz kevesebb benne az üresség, a keményebb, a ritkás természetű pedig lágyabb. Azonban a lágy és kemény különbözik a könnyű és nehéztől, mégpedig az atomok elhelyezkedésében:
A keményben és a lágyban az üres helyeknek más a helyzete és elosztása, mint a nehézben és a könnyűben
„A nehezet és a könnyűt Démokritosz a nagyság alapján különbözteti meg. … Ezzel szemben a keverékek közül az a könnyebbik, amelyik több ürességet tartalmaz, és az a nehezebbik, amelyik kevesebbet. Másutt ellenben egyszerűen a finomat mondja könnyűnek.”
Theophrasztosz: Az érzékekről. Az érzettárgyak 62.Utalás arra, az atomisták tulajdonítottak valamilyen súlyt az atomoknak, több szerzőnél is található: Szimplikiosz az atomok mozgását azok súlyának a következményeként írja le: „Azt mondják, a bennük levő súlynál fogva mozognak.” De Arisztotelész is ír az atomok súlyáról: „…a testek mindegyike többletének arányában nehezebb.” Theophrasztosz inkább a keverékek súlyáról beszél, amely a dolog nagyságától függ: „A nehezet és a könnyűt Démokritosz a nagyság alapján különbözteti meg, ami azonban implikálja azt, az atomoknak kell rendelkezniük valamilyen súllyal, és ez a súly az atomok méretétől függ.”
De nincs okunk azt feltételezni, hogy az atomista filozófusok ne tulajdonítottak volna súlyt az atomoknak, ez abból a tényből is evidens, hogy a világ dolgai, rendelkeznek súllyal. A érv ok az atomok súlyának megléte mellett, az a kijelentés, miszerint az atomok az űrtől éppen telítettségük miatt különböznek, a telítettség megléte pedig ugyancsak súlyt implikál. Egy Aetiosz szövegrész azonban tesz egy olyan kijelentést, amely megkérdőjelezheti azt, hogy az atomisták tulajdonítottak súlyt az atomoknak: „Démokritosz kettőt nevezett meg (ti. az atomok két tulajdonságát): a méretet és az alakot; ám Epikurosz ezekhez harmadikként hozzáadta a súlyt…” Ezt az ellentmondást az olyan kommentátorok, mint Burnet, Kirk és Raven azzal magyarázzák, hogy Aetiosz állításai kizárólagosan e világban elhelyezkedő dolgokra vonatkoznak, azaz az örvényekben részt vevő dolgokra. A nagyobb méretű atomok az örvény központja fele törekednek, ellentétben a kisebb méretű atomokkal, amelyek az örvény szélein helyezkednek el. A nagyobb atomoknak az örvény középpontja fele történő mozgása a méretük miatt történik és nem a súlyuk miatt mozognak „lefele”. Önmagában azonban egyetlen atomnak sincs súlya, az örvénymentes övezetben kizárólagosan az egymással való ütközésekkel lehet magyarázni.
Nem találni olyan feljegyzést – amit Arisztotelész is joggal hiányolt –, hogy mi lehetett a mozgás indító oka, ugyanis az atomisták azt állítják, hogy az atomok egymáshoz ütközve és egymást taszítva mozognak, de, hogy ezt a mozgást milyen erő váltotta ki arról nincs, vagy nem maradt fent feljegyzés. Azonban valószínűleg foglalkoztatta őket az okság problémája, ez a következő idézetből is látszik: Démokritosz maga mondá, hogy inkább akar egy oksági magyarázatot találni, mint a perzsa királyság birtokába jutni.
Szimplikiosz azonban azt állítja, hogy az atomisták úgy vélték, hogy az atomok a súlyuk miatt kezdenek el mozogni: „Azt mondják, a bennük levő súlynál fogva mozognak azáltal, hogy az üresség enged nekik és nem szegül ellen, azt mondják ugyanis, (az atomok) ‘szétszóródnak’. ” Ez az elv pedig eléggé hihető, ugyanis összhangban van az atomistáknak azzal a nézetével, hogy nem létezik egy felsőbbrendű szubsztancia, ami vagy aki minden dolog fölött rendelkezne.
Az atomok szabályszerű mozgása annak köszönhető, hogy az atomok az összeütközésüket követően visszapattannak egymásról. A bekövetkező mozgás jellegét kétségtelenül meghatározza az összeütköző testek súlya, alakja és korábbi mozgása. Az atomok ütközése vagy „összefonódást” eredményez, ha az atomok alakja megegyezik, vagy ellenkező esetben „szétszóródást” – azaz az atomok különböző irányokba való szétpattanását. A minőségi különbséget a valóságos tárgyakban az atomok helyzete, rendje hozza létre. Így a minőségileg nem különböző atomokból jön létre a sokféle minőségű tárgyak világa.
A parmenidészi tanítással ellentétben Démokritosz feltételezi, hogy létezik a nem létező, amelyet az ürességgel azonosít, ugyanis ha a világ tömör lenne, úgy nem volna mód a mozgásra, és így nem volna lehetséges a helyváltoztatás sem. Így szükség van az űrre (ürességre), amelyet nem létezőnek nevez, de nem azonosít a semmivel, ugyanis ez az űr tölti ki az atomok közti részt, és az atomok alkotta kötelékekben való nagyobb vagy kisebb aránya nagyban meghatározza a dolog minőségeit.
Az üresség, annak ellenére, hogy azonos a nem létezővel mégis van benne valamilyen mértékű egzisztencia. Ezt az egzisztencia azért jár az ürességnek, mert elfoglal valamilyen helyet az atomok közt, és mértéke meghatározza a dolgok minőségét, tehát ebben az értelemben, hogy valamilyen helyet elfoglal, létező. Ez a nézet szerint, amit D. N. Sedley képvisel, azt lehet mondani, hogy az „üresség”, nem „tér” vagy „hely”, hanem egy rejtelmes entitás: negatív szubsztancia. Sedley szerint az atomistáknak nem volt semmi okuk arra, hogy az üres teret nem létezőnek nevezzék. Értelmezése alapján az atomista szóhasználatban a „semmi” pontosan a kifejezésnek azt a paradox, parmenidészi alkalmazást idézi vissza, amely a tagadott egzisztenciaállítások jelöletének megnevezésére szolgál – már ha ezek szólnak valamiről – az „üresség” és az „üres” pedig csak ugyanennek más elnevezései.
A világ keletkezését a határtalanból eredezteti, melyből végtelen sok test jutott ki az ürességbe, melyek közül a hasonlók a hasonlókkal összekapcsolódva elkezdtek kiválni, a testek egy nagy űrbe kerültek, ahol összekeveredve egymással örvényt alkotnak. Az örvény keletkezésének okáról azonban semmilyen beszámoló nincs, csupán annyit említ Diogenész, hogy a „szükségszerűség folytán” következett be. Az örvényben az atomok összeütköztek és csoportosultak, hasonló a hasonló mellé került, azonban amikor a számuk már túl nagy volt, az egyensúly miatt különváltak alakjuk és méreteik szerint. A finomak, a kicsik és vékonyak egy „külső űrbe” vonultak, a többiek gömbszerű alakba tömörülve, tovább folytatták körmozgásukat.
A gömbszerű alakba tömörült testek, a nehezebb és nagyobb méretűek, tovább folytatva eredeti körforgásukat, idővel kivált e gömb belsejéből egy rész, ami „hártyaszerű” képződménnyé alakult, és magába foglalta az összes többi testet. A hártya belsejében a többi atom tovább folytatva a mozgást, folyamatosan hozzáütköztek az őket körülvevő hártyához, aminek a következtében összetömörültek. Így jött létre a Föld. A többi atom, amely a hártyának ütközött, de nem került nagyobb tömörülésbe, az a burokba olvadt. A burokba olvadt atomok, idővel kötelékekbe kezdtek csoportosulni, és ezekből a kötelékekből alakultak ki a nedves és iszapos dolgok, amelyek kiszáradásuk után az örvénylés sodrása miatt, ennek következményeként, áttüzesedtek. Így keletkeztek a csillagok, a Hold és a Nap is. Az általunk érzékelt tulajdonságok csak látszatok: „Csak látszólag van a dolgoknak színe, csak látszólag édes és keserű: a valóságban csak atomok vannak és az üres tér.”
A világ keletkezését követően folyamatosan növekedésben van, majd szükségszerűen elenyészik. Ez a körforgás örökké tart, azonban nem maradt fenn feljegyzés arról, hogy az atomista filozófusok szerint mi az a szükségszerű erő vagy dolog, ami ezt a körforgást előidézi és fenntartja.
„Az atomok mozgásuk közben összeütköznek és olyan összefonódással fonódnak össze, amely szorosan érintkezőkké és egymáshoz közeliekké teszi őket, de valójában semmiféle egységes szubsztanciát nem hoz belőlük létre. Teljesen együgyű azt feltételezni, hogy kettőből vagy többől valaha is egy lesz. Annak az okát pedig, hogy a szubsztanciák egy ideig együtt maradnak, abban látja, hogy ezek a testek egyesülnek, és egymásba kapaszkodnak. Emez egyenetlen, amaz horgokkal ellátott, az egyik homorú, a másik domború, és a többiek közt is számtalan egyéb különbség van. Ezért úgy gondolja, addig ragaszkodnak egymáshoz és maradnak együtt, amíg valamely, a körülvevő felől odaérkező erősebb szükségszerűség szét nem rázza, és külön nem szórja őket.”
Arisztotelész: DemocritoAzt, hogy az atomok a mozgás közben milyen szabályt követnek, Arisztotelész azt állítja, hogy semmilyent, szerinte ugyanis az atomok kombinációi véletlenszerűen alakulnak ki, semmiféle cél-ok nem vezérli őket. Leukipposz egyetlen fennmaradt töredéke azonban nem ezt sugallja:
„Semmi sem történik hiába, hanem valamely értelemből kifolyólag és valamely szükségszerűség révén.”
Aetios: Placita philosophorum I. 25. 4.A létező dolgok kivétel nélkül mind atomokból épülnek fel, a köztük levő különbség oka pedig az atomok különböző formájából, nagyságából és elhelyezkedéséből adódik.
Démokritosz úgy vélte, hogy mivel az atomok száma számtalan, az űr pedig végtelen ezért nemcsak egy világ lehetséges. Ugyanis a gömbszerű alakba tömörült testeket körülvevő hártyába beleütköző és tömörülő atomok, a hártya a különböző pontjain különböző tömörülteket alkothatnak, amelyek különböző világokká alakulnak. Ezek a világok nem egyformák és nem egyszerre keletkeznek, a következő feljegyzés ezt szemlélteti:
„…számtalan, különböző nagyságú világ létezik. Némelyikükben nincs sem Nap, sem Hold, másokban ezek nagyobbak, mint a miénk, megint másokban több is van belőlük… vannak olyan világok is, amelyekben sem állatok, sem növények nincsenek és egyáltalán semmiféle nedvesség sincs.”
Hippolütosz: Minden eretnekség cáfolata I. 13, 2-3 (DK 68 A 40)Ez a gondolat a kor gondolkodásában úttörő volt, ugyanis nincsenek feljegyzések arról, hogy több egymástól elkülönült világ létezését feltételezte volna bárki is korábban. A korábbi korokból ismert elméletek kimondták ugyan, hogy több világ is létezett, de nem egyszerre, hanem mindig ugyanabból az ősanyagból születik újra és újra ugyanaz a világ számtalanszor. Az atomista filozófusok ezzel szemben úgy gondolták, hogy mivel az atomok száma igen sok, és formájukra és méretükre nézve is számos fajtájuk létezik, ezért a kialakuló világok kinézetét mindig az fogja meghatározni, hogy a keverékben melyik fajta atomokból mennyi van, így akárhány világ alakul is ki mindegyik különbözni fog a többitől. Továbbá ugyancsak az atomista filozófusok voltak az útőrök abban az elméletben is, hogy a sok egyidejűleg, egymástól elkülönült, független világok, egymáshoz viszonyítva különböző stádiumban is vannak: lehet, hogy az egyik épp most keletkezik addig a másik, épp most pusztul el.
Démokritosz fejlesztette ki az érzékek megbízhatóságának átfogó kritikáját. Arisztotelész szerint, Démokritosz saját álláspontjának kialakítására ugyanazok a fajta megfontolások késztették, amelyek Prótagoraszt arra nézetre vezették, hogy minden jelenség igaz, de csak megtapasztalójának a viszonyában. Prótagorasz állítása szerint ugyanaz a víz meleg, ha melegnek tűnik neked, és számomra hideg, ha hidegnek tűnik nekem. Prótagorasz mindkét állítást igaznak fogadta el, Démokritosz – aki nem volt hajlandó feladni az objektív igazság gondolatát – pedig mindkettőt hamisnak tartotta.
Démokritosz szerint mindaz, amit az érzékszerveinken keresztül kerül az elménkben csak vélekedés és nem igazi tudás. Tényleges igazság csak egy van: vannak atomok és van üresség. „Semmiről sem tudunk semmit, hanem mindenkinek esetleges a vélekedése.” (fr. 550) Az ember hiába próbálkozik megismerni a dolgokat, minden próbálkozás kudarcra van ítélve.
Démokritosz a megismerésnek kétfajta útját különböztette meg: az értelmen keresztüli megismerést és az érzékszerveken keresztüli megismerést. Ezek közül az értelmen keresztülit „törvényes megismerés”nek nevezte, és elvitatta tőle az igazság fölismerésében való megingathatatlanságot. Az érzéki megismerést pedig „fattyú megismerés”nek nevezte. A fattyú megismeréshez a következőket sorolta: látás, hallás, szaglás, ízlelés, tapintás.
A thraszülloszi katalógus a Démokritosznak tulajdonított hatvan mű közül (DK 68 A 33) csak nyolcat sorol az „etikai” művek közé, melyeknek legismertebbike A derült kedélyállapotokról című. Ennek ellenére a Démokritosztól fennmaradt töredékek több mint egyötöde etikai kérdésekkel foglalkozik. Legtöbb ilyen írás abból a hatalmas antológiából származik melyet az 5. században Sztoboi-beli Ióannész, vagy ismertebb nevén Sztobaiosz állított össze. Ezenkívül ismerünk még egy 86 bölcs mondást tartalmazó gyűjteményt is, melyet ugyancsak Démokritosznak tulajdonítanak. A Diels-Kranzban szereplő töredékekben ugyancsak több etikai témájú töredéket találunk. Ilyenek például a derült kedélyállapot és a levertség elkerülése (fr. 3. 189. 191. 285), szerencse (fr. 119. 172-174) és ostobaság (fr. 197-206), gyermeknemzés (fr. 275-280) és nevelés (fr. 178-182.228) stb. A töredékek hitelessége azonban megkérdőjelezhető.
Aki derült kedélyállapotban kíván élni, annak nem szabad sokat tevékenykednie, sem a magánéletben, sem a közéletben, és abban, amit tesz, nem szabad többet magára vállalnia, mint amennyit saját képessége és természet megenged. Inkább arra kell vigyáznia, hogy még akkor is, amikor a szerencse feléje fordul és többhez segíti hozzá, véleményalkotásban mellőzze ezt és ne markoljon többet, mint ami hatalmában van. A megfelelő adag biztosabb a nagy adagnál.
Démokritosz fr. 3, Sztobaiosz Anthologion IV 39, 25Az idézet mondanivalója az, hogy biztonságosabb a jószerencse kedvezéseit visszautasítani és megmaradni a természetes képességeink határain belül. Ugyanakkor más fragmentumokban arról olvashatunk, hogy az ember a természetét alakíthatja azzal, hogy képességeit tovább fejleszti, például ha mély vízbe kell mennie, akkor vegyen úszóleckét stb. Ha arra szorítkozunk, hogy csak azt fogadjuk el ami hatalmunkban áll, az nagy fokú lemondással is jár. Erre a problémára Démokritosz válasza az, hogy derült kedélyre úgy tehet szert az ember, ha a mértékletes öröm állapotában él, amely kerüli a kívánás és a kielégülés túlzásait és „adottságaihoz illeszkedő” életet él.
A démokritoszi etikai töredékekben számos elvont kifejezést, szakszót olvashatunk. Ez arra enged következtetni, hogy Démokritosz etikai tanításait is a természetfilozófiára alapozta. Démokritosz – Szókratészhoz hasonlóan – a morális figyelmet, a lélek állapotára irányította. Azonban a démokritoszi „gondoskodás a lélekről” nem azonos az egyetemes igazságok kutatásával. Fő tanácsa az volt, hogy az elégedettség megszerzése végett a rosszabb sorban élők sorsát kell viszonyítási alapnak venni.
Politikai tanítása szerint egy törvény csak akkor jó törvény, ha az emberek önszántukból engedelmeskednek neki. Egy külsődleges kényszer önmagában nem képes megakadályozni a „titkon elkövetett vétkeket” (fr. 181). Ezért fontos Démokritosznak a helyes életvitel belső, pszichológiai indítéka: a meggyőzés, a megértés és a tudás, a rossz lelkiismeret okozta bűnhődés és önmagunk, nem pedig mások véleményének tiszteletben tartása, mint a lélek törvénye (fr. 246). Innen ered az olyan antiszociális magatartásformák orvoslása iránti érdeklődése, amilyen például az irigység, amely a polgárháborúhoz vezet és az egész közösséget tönkreteheti.
Démokritosz (és Leukipposz) tanítása beteljesítette a ión materiális monizmus végcélját azzal, hogy szétvágta az eleai érvelés gordiuszi csomóját. Démokritosz filozófiájában sok mindent átvett elődjei gondolkodásából, filozófiája mégsem nevezhető eklektikusnak. Atomokról szóló elmélete a modern atomelméletnek is lendületet adott, amelynek persze egészen más a természete és az indítékai.
Leukippos, Demokritos; bev. Gulian Constantin Ionescu; Tudományos, Bukarest, 1952
Steiger Kornél: A lappangó örökség. Fejezetek a preszókratikus filozófia antik hagyományozásának történetéből; Jószöveg Műhely Kiadó, 1999. ISBN 963-9134-09-0
W. K. C. Guthrie: A History of Greek Philosophy 2 . Cambridge, New Ed edition. ISBN 0-521-29421-5
G. S. Kirk, J. E. Raven, M. Schofield: A preszókratikus filozófusok (ford. Cziszter Kálmán és Steiger Kornél), Atlantisz Könyvkiadó, 1998

A demoscene (ejtsd: demószín) nemzetközi underground számítástechnikai szubkultúra, amelynek célja különböző számítógépes digitális művészeti alkotások („demók”) készítése. Ezen alkotások jellegzetessége, hogy valós időben („realtime”) futnak a számítógépeken, azaz nem a hagyományos értelemben vett előre renderelt animációkról van szó, amiket videoformátumban terjesztenek, hanem futtatható programokról, amik a futtatás során számolják ki a megjelenő látványt és hangokat. A kultúra több mint 30 éves múltra tekint vissza, és bár a gyökerei az első mikroszámítógépekre készített illegális programmásolatok bevezetőiben keresendők, mára a műfaj már neves filmfesztiválokon önálló művészeti ággá nőtte ki magát.
A demó (a demonstráció, bemutató szóból) – szakszóhasználattal élve – audiovizuális, nem-interaktív, valós idejű prezentáció. Ez nem jelent mást, mint olyan futtatható programot, amely az adott pillanatban állítja elő a képernyőn megjelenő látványt. A játékokkal szemben azonban a demó (ne keverjük össze a fogalmat egy program próba-verziója alatt értett demóprogrammal) nem előre elkészített grafikát használ, nem igényel felhasználói irányítást, a komplett látvány- és hangvilág gondosan előre megtervezett, ezeket a program a futása során állítja elő, ugyanakkor mivel a demók algoritmikusak, egyes demóknál a látvány minden lefuttatáskor másképp jelenhet meg a véletlenszámok használata miatt.
A demók lehetnek méretkorlátozottak is, ezeket hívja a zsargon intróknak (az introdukció, bevezetés szóból). Manapság a legnépszerűbb intró-kategória a 64 kilobyte-os és a 4 kilobyte-os intró, de kedvelt kategória még például a 256 byte-os intró is.
Az 1980-as évek során, ahogy a számítástechnika betört a háztartásokba, ugrásszerűen megnövekedett az igény a szoftverekre (leginkább játékokra), és a felhasználók olcsó és egyszerű módszereket kerestek a szoftverek beszerzésére. Mivel a szoftverek többnyire meglehetősen borsos áron kerültek forgalomba, az emberek nagy része egyszerűen lemásolta a programokat valaki mástól. A szoftverfejlesztők emiatt válaszként másolásvédelmeket helyeztek a programokba. Az adott rendszer ismeretében, kisebb-nagyobb erőfeszítések árán sokan képesek voltak eltávolítani ezeket a védelmeket, ezáltal lehetővé téve a program másolását – ezt a tevékenységet nevezte el a zsargon „törésnek” vagy „crackelésnek”. A crackerek általában elvárták, hogy a nevük ismert legyen, így nemritkán átírták a program bejelentkező képernyőjén a szöveget, hogy az a program indításakor például a fejlesztő neve helyett a „Cracked by xyz” („feltörte xyz”) feliratot jelenítse meg.
Az így kialakult versengés során a crackerek kialakítottak egy módszert, amivel még nagyobb népszerűségre tehettek szert: külön programocskákat csatoltak a szoftverek elé, melyek a program futtatása előtt jelezték, hogy ki törte fel az adott programot. Ezek a kis cracktrók fokozatosan egyre komplexebbek lettek: míg az első kis intrók gyakran nem tartalmaztak többet egy rövid szövegnél, későbbi változataikban már látványos grafika és zene is társult hozzájuk. Az ilyen cracktrók készítése külön művészetté alakult át, és új versengési forma alakult ki: a crackerek hírnevét már nem csak a feltört szoftverek, hanem a cracktróik minősége is meghatározta. (Már ekkor előfordult, hogy a cracktro jobban nézett ki, mint maga a feltört szoftver.)
Az évek során végül az intró-készítés elérte azt a szintet, hogy különváljon a feltört programoktól. Így alakult ki a ma ismert demoscene.
A demoscene első megjelenése a 8 bites platformok elterjedésének idejére tehető (Commodore 64, Atari 800, ZX Spectrum stb.). A technika fejlődésével a scene is továbblépett a jóval erőteljesebb Amiga és Atari ST felé, 1993-tól pedig prominens platformmá vált a PC. A Windows 95 némileg elidegenítette a scene-t, mert megtiltotta a közvetlen hardver-elérést – a DirectX megjelenésével ezek a korlátok is megszűntek. A hardver-gyorsított 3D grafika 1999–2000 körül jelent meg először, és 2002-re vált jellemzővé a demókban. Manapság a PC-s demók 95%-a hardveres gyorsítást vesz igénybe, Windows alatt, OpenGL vagy Direct3D segítségével.A demoscene-ben hagyomány a kötött, limitált számítási teljesítménnyel rendelkező platformok használata. Ennek jelentősége a kreativitás elősegítésében keresendő: egy korlátozott teljesítményű platformon a jól definiált határok miatt sokkal látványosabb és sokkal nagyobb elismerést arat egy olyan demó, amelyik valamilyen módon sikeresen túllépi a hardver eredeti korlátait.
A platform kiválasztása ugyanakkor nem kötött: a mai napig készülnek kiváló demók C64-re, csakúgy mint például Xboxra vagy Gameboy Advance-re. Gyakori vicc a demoscene-en, hogy bármire lehet demót írni, aminek kijelzője van: készültek már demók Pokemon Minire , Brother írógépre  és iPodra  is.
A demoscenerek száma (2007 végén) világviszonylatban 10–20 ezer főre tehető. A demoscene „melegágya” Európa, azon belül is elsősorban Skandinávia és Németország – ezek a régiók adnak otthont a legnépesebb demoscene partyknak is (Assembly, Breakpoint, The Gathering). Bár léteznek amerikai, japán, argentin vagy ausztrál demók is, ezeken a kontinenseken messze nem annyira jelentős a scene jelenléte, mint Európában.
Bár az átlagos számítógép-felhasználók nagyon kis hányada ismeri a demoscenet, ennek ellenére az jelentős hatást gyakorol mind például a játékfejlesztési piacra, mind a modern művészetekre: a ma aktív játékfejlesztők jelentős része valamikor demoscener volt  és nagyon sok mai ismert zenésznek van trackeres múltja. A legismertebb példa talán a 3DMark tesztprogramjairól ismert finn Futuremark (valamikor MadOnion) cég, amelyet legendás demócsapatok (Orange, Future Crew, Trauma) tagjai alapítottak.
A demoscene egyik, a kereskedelmi szoftverfejlesztés által átvett ismert technológiája a procedurális tartalom-előállítás. (Ez a demó tartalmának – textúrák, modellek, zene – algoritmikus úton történő előállítását jelenti.) A legismertebb példa erre a The Simst jegyző Will Wright által készített Spore – Wright többször is hangoztatta a demoscene ihletét a játék fejlesztéséhez.
A demoscene-t elmagyarázni egy kívülállónak mindig problémás feladat, mert a demoscene nehezen definiálható fogalom, főként azért, mert a tagjai sem mindig értenek egyet abban, hogy miért is csinálnak demókat: van, aki azért műveli, mert így fejleszti a saját technikai tudását; van, aki hírnevet akar szerezni és versengeni másokkal; van, aki művészi önkifejezésnek használja a demóit; van, aki a társaság miatt, és van, aki puszta kíváncsiságból. A fő szempont azonban mindig a szórakozás marad – a scenerek számára a scene egy olyan közösség, ahol a számítógépek iránt érdeklődő kreatív egyének hasonló gondolkodásmódú emberekkel találkozhatnak.
A demók készítői magukat scenernek vagy demoscenernek hívják. Általában fiatal középiskolás vagy egyetemista tanulók, akik a szabadidejüket a demók készítésére áldozzák fel.
A kóder az a programozó, aki egy demó gerincének működéséért felelős. A kódereknek általában egy demó elkészítéséhez különféle matematikai és programozási területeken kell képzetteknek lenniük (pl.: lineáris algebra, grafikai és audio-szintézis, tömörítés-elmélet, API programozás, modern 3D gyorsítók felépítése), de nem ritkán a kóderek dolga a demó tényleges felépítésének meghatározása, pl.: a látványelemek hozzáigazítása a zenéhez. Míg a 90-es évek elején a kóderek nagyrészt assemblyben programoztak, manapság már a C/C++ a népszerűbb nyelv.
A grafikus rajzolja meg a demó állóképeit, modellezi a 3D tárgyakat és határozza meg a demó megjelenését, arculatát („design”). A kóder által rendelkezésre bocsátott eszközöktől függően a grafikus lehetőségei kiterjedhetnek az egyszerű állóképek megrajzolásától kezdve a teljes demó megrendezéséig. A grafikusok eszközei az évek során sokat változtak: a demoscene kezdetén, megfelelő programok híján, a „pixelgrafika” volt az egyetlen járható út; ma a profi grafikai szoftverek és a több lehetőséget biztosító eszközök révén a grafikusok jóval szélesebb skálán dolgozhatnak; kialakultak a „designer” és „modeller” alkategóriák: előbbi a demó megjelenési elemeiért felel (keretek, színösszeállítások, betűtípusok), az utóbbi pedig 3D objektumokat készít, textúráz és animál.
A zenész felelős a demó hanganyagáért. A demók zenéi az évek során gyakorlatilag a teljes zenei spektrumot lefedték már. A zenészek nagy része az elektronikus zenét preferálja, de vannak, akik hagyományos, hangszeres zenéket szolgáltatnak a demók alá. A DOS-os éra kedvelt zenei szoftvere a tracker volt, de az MP3 elterjedésével a zenészek is átnyergeltek a jobb minőségű, profi technológiákra. (Pl.: Cubase, Nuendo, Sonar)
Az organizer (szervező) általában nem vesz részt aktívan a demófejlesztésben, az ő feladata a csapattagok közti kommunikáció elősegítése, a csapat körüli PR-tevékenység, vagy éppen egy demoparty megszervezése.
A csapatokban néha előfordulnak ún. „hangaround” („passzív”) tagok, akik a demókészítésben vagy party-szervezésben nem vesznek részt, de látogatják a partykat és különféle módokon segítenek, ahogy tudnak.
A demoscenerek általában csapatokban dolgoznak: Ezek a csapatok általában 3–10 fős baráti társaságok, változóan aktív tagokkal. Egy demócsapat célja általában a többi csapattal történő (többnyire barátságos) rivalizálás; egy csapat mindig sokat ad a hírnévre és az elismertségre, a csapatoknak többnyire saját logójuk, szlogenjuk, mottójuk van, és néha külön csapattag felel mind a csapat promóciójáért, mind a „humán erőforrások” kezeléséért, ami általában a noszogatásban és a csapattagok koordinálásában merül ki.
A scenerek rendszeres találkozóhelyei a demopartyk. Ezek a rendezvények általában 3–4 naposak, céljuk a megjelenő scenerek munkáinak bemutatása, ami általában szombati napon, este történik, kivetítő és hangrendszer segítségével.A demoparty fogalmát sokan összekeverik a LAN-parti fogalmával. A két esemény között a legjelentősebb különbség, hogy a demopartyk élvezetéhez nem szükséges a számítógép – a scenerek a partyk többségét általában a társaság miatt látogatják, és nem ritka, hogy a party jó részét a gépektől távol, például a szabadban, egy tábortűz mellett töltik.
A demoscene alapköve a versenyszellem: a „rivális” csapatok (bár többnyire csak baráti rivalizálásról van szó) gyakran hónapokig készülnek egy-egy partyra, hogy ott a versenyek („compo”-k, az angol „competition” (=versengés) szóból) keretein belül döntsék el, hogy ki az adott kategóriában a legjobb. A művek megtekintése után a végeredményről szavazással a közönség dönt.A versenyszellem egy másik megnyilvánulása lehet az általában lemezújságokban megjelenő toplista, amelynél szintén szavazás dönti el, hogy az adott műfajokban kik a legjobbak. (Pl.: legjobb demó, legjobb zenész, legjobb party, vagy épp, a móka kedvéért, a legrészegebb scener.) 2003-ban újabb lehetőség jelent meg a demók és alkotóik díjazására: a Scene.org megalapította a Scene.org Awards-ot, amit nagyon sokan „demoscene Oscar-díjnak” tartanak. E kezdeményezés szerint minden évben a megelőző évi demók és intrók közül egy nemzetközi zsűri döntése alapján kiválasztott műveknek adják át a díjat, egy kis bronzszobrot, 2010-ig a németországi Breakpoint, utána pedig a norvég The Gathering keretében.
SceneCON, 2008 júliusában harmadik alkalommal rendezték meg, a helyszín Budapest
qbparty, 2015 májusában első alkalommal megrendezett multiplatform demoscene party Sülysápon.
fYaNIca party, évente egy vagy két alkalommal rendezik meg Budapesten, főszerepben az Amiga és az alternatív platformok

A dengue-láz (ejtsd: [dengi]) a dengue-vírus által okozott fertőző megbetegedés. A betegségnek két formáját különböztetik meg: a klasszikus dengue-lázat és a vérzéses dengue-lázat. A klasszikus forma az egész világon jelen van a trópusi területeken, míg a vérzéses forma főleg Ázsia déli részén fordul elő.
A dengue-vírust  szúnyogok, többek között az Ázsiai tigrisszúnyog terjesztik. A dengue-lázat „csonttörő láz”-nak is nevezik, mivel olyan erős fájdalmat okozhat, hogy a beteg úgy érzi, mintha eltörnének a csontjai. A dengue-láz tünetei többek között  láz,  fejfájás, a kanyaróhoz hasonló bőrkiütés, valamint az izom- és ízületi fájdalmak. Ritka esetekben, a dengue-láz életveszélyessé is válhat. Az egyik a vérzéses dengue-láz, ami vérzést, a vérerek szivárgását és a véralvadást előidéző vérlemezkék számának csökkenését okozza. A másik életveszélyessé válható változat a dengue-sokk szindróma, ami veszélyesen alacsony vérnyomást okoz.
Öt különböző típusú dengue-vírus létezik. Ha valaki egyszer már megfertőződött az egyik típusú vírussal, akkor az adott típus ellen rendszerint egész életére védett lesz, a másik négy típus ellen azonban csak rövid ideig ad védettséget. Ha a továbbiakban mégis elkapja valaki e négy vírustípus valamelyikét, akkor nála nagy valószínűséggel még súlyos szövődmények is kialakulhatnak.
A betegség ellen ugyan van már védőoltás (Dengvaxia), de a megelőzés főként az azt terjesztő szúnyogok élőhelyeinek és ezáltal számának csökkentésére, illetve a szúnyogcsípések elkerülésére (például szúnyogháló) korlátozódik. A fertőzésnek nincsen specifikus kezelése, a terápia kizárólag szupportív, elsősorban folyadékpótlást jelent. Enyhe esetben a szájon keresztüli folyadékpótlás is elegendő lehet, közepes vagy súlyos betegségnél azonban intravénásan adott folyadék, vagy vérátömlesztés is szükségessé válhat.
Az 1960-as évek óta sokkal többen fertőződtek meg dengue-lázzal, mint korábban. A betegség a második világháború óta világméretű problémává vált. Több mint 110 országban fordul elő gyakorta, és évente mintegy 50–100 millió ember fertőződik meg vele.
A vírust közvetlenül kezelő védőoltások és gyógyszerek kidolgozása jelenleg folyik. Számos különböző módszert próbálnak alkalmazni, beleértve a szúnyogok számának csökkentését is. A dengue-láz első modern kori leírásai 1779-ben keletkeztek. A 20. század elején a tudósok kiderítették, hogy a betegséget a dengue-vírus okozza és szúnyogok terjesztik.
A dengue-vírussal történő fertőzések mintegy 80%-ánál nincsenek tünetek, vagy csak nagyon enyhe formában jelentkeznek (például közönséges láz). A fertőzötteknek körülbelül 5%-a lesz súlyos beteg. Ezek közül is csak csekély hányadnál válik életveszélyessé a betegség. A tünetek a dengue-vírussal való érintkezést követően 3–14 nap múlva jelentkeznek. A tünetek megjelenése leggyakrabban 4–7 nap múlva történik. Ha tehát valaki olyan területről érkezik haza, ahol a dengue-láz gyakori, és hazatérése után több mint 14 nappal belázasodik vagy egyéb tünet jelentkezik nála, akkor valószínűleg nem dengue-lázról van szó.Gyermekeknél a dengue-láz gyakran ugyanazokat a tüneteket produkálja, mint a megfázás vagy a gyomorrontás, például hányást és hasmenést is okozhat. A gyermekeknél nagyobb valószínűséggel alakulnak ki súlyosabb problémák a fertőzés miatt, mint a felnőtteknél.
A dengue-láz klasszikus tünetei a hirtelen kezdődő láz,  fejfájás (rendszerint a szemek mögött),  kiütés, valamint az izom- és ízületi fájdalmak. A betegség egy másik elnevezése, a „csonttörő láz” arra utal, hogy mennyire súlyos is lehet ez a fájdalom. A dengue-láz lefolyásának három szakasza van:  lázas, kritikus, és a lábadozási szakasz.A lázas szakasz általában magas lázzal jár. A láz gyakran meghaladja a 40 fok Celsiust. Ekkor jelentkezhetnek általános fájdalmak és fejfájás is. A lázas szakasz általában 2–7 napig tart. Ebben a periódusban azoknak, akiknél jelentkeznek tünetek, körülbelül 50–80%-ánál bőrkiütések is előfordulnak. Az első vagy második napon a kiütés még úgy nézhet ki, mint a kipirult bőr. A betegség későbbi szakaszában (a 4–7. napokon) a kiütés a kanyaróhoz hasonlíthat. Kis piros foltok (petechiák) jelenhetnek meg a bőrön. A piros foltokat megtörött hajszálerek okozzák, és nem tűnnek el, ha a bőrt megnyomják. Enyhe vérzés is előfordulhat a száj és az orr nyálkahártyáján. A láz hajlamos magától alábbhagyni, majd egy-két napra megint visszatérni, azonban ez személyenként változó.
Egyeseknél a betegség a magas láz elmúltával az ún. kritikus szakaszba lép, mely kb. 1–2 napig tart. Ebben a fázisban folyadék gyűlhet fel a mellüregben és a hasüregben. Ennek az az oka, hogy a kis erek szivárognak, folyadék lép ki a keringésből, ami aztán felgyülemlik. Egyúttal csökken a létfontosságú szervek vérellátása, és emiatt azok nem működnek rendesen. Ilyenkor súlyos vérzés is előfordulhat (általában az emésztőrendszer gyomor–bél traktusában).Keringési sokk vagy vérzéses láz a betegek kevesebb mint 5 százalékában alakul ki. Előbbit dengue-sokk szindrómának, utóbbit dengue-vérzéses láznak nevezik. Ezek nagyobb valószínűséggel jelentkeznek olyanokban, akik korábban már átestek másik valamelyik másik szerotípusú dengue-vírus által okozott fertőzésen (ún. "másodlagos fertőzés"). Bár ez a kritikus fázis ritka, gyakrabban jelentkezik gyerekekben és fiatal felnőttekben.A lábadozási szakasz általában 2–3 napig tart, és az erekből kiszivárgott folyadék visszakerül a véráramba. A beteg gyakran sokkal jobban lesz e szakasz során, bár előfordulhat súlyos viszketés és lelassult szívverés is. Ebben a szakaszban folyadék-túlterheléses állapot alakulhat ki (melynek során túl sok folyadék kerül vissza). Ha ez kihat az agyra, akkor epilepszia szerű rohamokat vagy módosult tudatállapotot is okozhat. Fáradékonyság a lábadozás során még hetekig fennállhat.
A dengue-láz időnként a test egyéb rendszereire is hatással lehet. A tünetek jelentkezhetnek önmagukban, vagy a klasszikus dengue-tünetekkel együtt. Tudatállapot változás mindössze a súlyos esetek 0,5–6%-ánál fordul elő. Ez akkor következhet be, ha a dengue-vírus fertőzést okoz az agyban is, de akkor is megtörténhet, ha a létfontosságú szervek – például a máj (hepar) – nem működnek megfelelően.Dengue-lázban szenvedőknél egyéb idegrendszeri zavarokról is beszámoltak már. Például okozhat gerincvelő gyulladást (myelitis transversa) és Guillain-Barré-szindrómát. Bár nagyon ritkán, de előfordul, hogy a dengue okozhat szívizomgyulladást és heveny májelégtelenséget is.
A dengue-lázat a dengue-vírus okozza. A vírusokat megnevező és osztályozó tudományos rendszerben a dengue-vírus a Flaviviridae családba és a Flavivirus nembe tartozik. Ebbe a családba más vírusok is tartoznak, amelyek szintén betegséget okozhatnak az embereknek. Például a sárgaláz vírus, a nyugat-nílusi vírus, a Saint Louis encephalitis (agyhártyagyulladás) vírus, a japán encephalitis vírus, a kullancs által terjesztett encephalitis vírus, a Kyasanur Forest betegséget okozó vírus és az omszki vérzéses láz vírusa egyaránt a Flaviviridae családba tartozik. Ezeknek a vírusoknak legtöbbjét szúnyogok vagy kullancsok terjesztik.
A dengue-vírust leginkább az Aedes nembe sorolt szúnyogok terjesztik, elsősorban az egyiptomi csípőszúnyog (Aedes aegypti). Ezek a szúnyogok általában az északi 35° és déli 35° szélességi kör között, 1000 m tengerszint feletti magasság alatt élnek. Többnyire napközben csípnek, és egyetlen csípés is fertőzést okozhat.
De terjeszti az ázsiai tigrisszúnyog (Aedes albopictus) is, amely folyamatosan bővíti életterét. Ez a szúnyogfaj jelen van Franciaországban, a Benelux államokban, Németország nyugati részében és Olaszországban, valamint a Nyugat-Balkán egyes területein, és várhatóan meg fog jelenni Nyugat-Magyarországon és Ausztria keleti részein is.Ha egy nőstény szúnyog megcsíp egy fertőzött személyt, akkor a szúnyog megkaphatja a dengue-vírust. Eleinte a vírus a szúnyog belét bélelő sejtekben él. Mintegy 8–10 nap elteltével a vírus átterjed a szúnyog nyálmirigyeire, amelyek a nyálat (azaz a „köpetet”) termelik. Ez azt jelenti, hogy a szúnyog által előállított nyál dengue-vírussal fertőzött. Tehát ha ekkor a szúnyog megcsíp egy embert, a fertőzött nyál bejut az emberbe és az illető megfertőződhet. A vírus a jelek szerint semmilyen problémát nem okoz a fertőzött szúnyogok számára, és életük végéig fertőzöttek maradnak. Legnagyobb eséllyel az Aedes aegypti szúnyog terjeszti a dengue-lázat. Ennek az az oka, hogy szeret emberek közelében élni és állatok helyett emberekből táplálkozni, és gyakran rakja le petéit mesterséges víztározókban.
A dengue terjedhet fertőzött vérkészítmények és szervátültetés útján is. Ha egy dengue-lázban szenvedő személy szervet adományoz vagy vért ad, majd azt egy másik személy megkapja, akkor az adott vért vagy szervet fogadó személy dengue-lázat kaphat. Egyes országokban – például Szingapúrban – a dengue-láz gyakori. Ezekben az országokban minden 10 000 vérátömlesztés során 1,6–6 alkalommal kerül sor dengue-láz átadására. A dengue-vírus a terhesség alatt vagy a szüléskor anyáról a gyermekére is átterjedhet. A dengue-láz más módon általában nem terjed.
Dengue-lázzal fertőzött csecsemők és kisgyermekek nagyobb valószínűséggel lesznek súlyos betegek, mint a felnőttek. A gyermekek nagyobb valószínűséggel lesznek súlyos betegek, ha egészségesek és jól tápláltak. Ez eltér a legtöbb fertőzéstől, amelyek alultáplált, kevésbé egészséges gyermekek esetében súlyosabbak. A nők nagyobb eséllyel betegszenek meg súlyosan, mint a férfiak. A dengue életveszélyes lehet krónikus (hosszú távú) betegségben szenvedő emberek esetében, mint például a cukorbetegség és az asztma.
Amikor a szúnyog megcsíp egy embert, a szúnyog nyála bekerül az illető bőrébe. Ha a szúnyog fertőzött, a dengue-vírust a nyálában hordozza, így csípéskor a vírus bekerül a bőrbe. A vírus rákötődik az ember fehérvérsejtjeire, majd behatol a sejt belsejébe. Mialatt a fehérvérsejt a szervezetben kering, a vírus reprodukálja (többszörözi) magát. A fehérvérsejt erre jelzőfehérjék (úgynevezett citokinek, mint például interleukinek, interferonok és tumor nekrózis faktorok) előállításával reagál. Ezek a fehérjék lázat, influenzaszerű tüneteket és erős fájdalmat okoznak.Ha a beteg súlyosan fertőzött, a vírus sokkal gyorsabban reprodukálódik a szervezetben. Mivel több vírus van ilyenkor a szervezetben, több szervet érinthet a fertőzés (mint például a májat és a csontvelőt). A véráramból folyadék távozik a testüregekbe a kis vérerek falain keresztül, emiatt kevesebb vér kering a szervezetben. A beteg vérnyomása olyan alacsony lesz, hogy a szív nem képes elég vért juttatni a létfontosságú szervekhez. A csontvelő sem képes elég vérlemezkét előállítani, ami a megfelelő véralvadáshoz szükséges. Alacsony vérlemezkeszám mellett a betegnél nagy eséllyel lép fel vérzés. A vérzés a dengue egyik legsúlyosabb szövődménye.
Az egészségügyi szakdolgozók általában úgy diagnosztizálják a dengue-lázat, hogy a beteg vizsgálata során a tünetekről megállapítják, hogy azok egyeznek a dengue tüneteivel. Különösen olyan területen ismerik fel nagy biztonsággal a dengue-lázat, ahol előfordulása gyakori. A betegség korai szakaszában azonban nehéz felismerni a különbséget a dengue és más vírusos fertőzések között. A beteg valószínűleg dengue-lázzal fertőzött, ha lázas és a következő tünetek közül kettő megjelenik nála: rosszullét és hányás, kiütés, általános fájdalom (azaz fájdalom mindenütt), alacsony fehérvérsejtszám, vagy pozitív érszorító vizsgálat. Bármelyik figyelmeztető jel és láz együttes jelenléte olyan területen, ahol a betegség sűrűn előfordul, általában azt jelzi, hogy a beteg dengue-lázzal fertőzött.A figyelmeztető jelek általában még azelőtt megjelennek, hogy a fertőzés súlyossá válik. Az érszorító vizsgálat akkor hasznos, ha nincs lehetőség laboratóriumi vizsgálatokat végezni. Az érszorító vizsgálat elvégzéséhez az egészségügyi szakdolgozó felhelyez egy vérnyomásmérő mandzsettát a beteg karjára, és 5 percig rajta hagyja. Ezután megszámolja az apró vörös pontokat a bőrön. Ha nagyszámú pont látható a bőrön, valószínű, hogy a betegnek dengue-fertőzése van.Néha nehéz megkülönböztetni a dengue-lázat és a chikungunya-lázat. A chikungunya a dengue-hez hasonló vírusos fertőzés, amelynek hasonlóak a tünetei, és a világnak ugyanazon részein fordul elő, mint a dengue. A dengue-láznak más betegségekhez hasonló tünetei is lehetnek, mint például a malária, a leptoszpirózis, a tífusz és az agyhártyagyulladás. Mielőtt a beteget dengue-lázzal diagnosztizálják, az egészségügyi szakdolgozók általában elvégeznek olyan vizsgálatokat, amelyek kizárják az előbb felsorolt betegségeket.A dengue-fertőzött beteg laboratóriumi eredményeiben látható első változás az alacsony fehérvérsejtszám. Az alacsony vérlemezkeszám és a metabolikus acidózis is dengue-lázat jelez. Ha a betegnek súlyos dengue-fertőzése van, más változások is láthatók a vérben. Súlyos dengue-fertőzés esetén a folyadék elszivárog a véráramból. Ez haemokoncentrációt (vagyis kevesebb plazma – a vér folyékony része – és több vörösvértest van a vérben) és alacsony albuminszintet okoz a vérben.Néha a súlyos dengue okozhat nagy mennyiségű mellkasi folyadékgyülemet (pleurális effúzió, azaz az elszivárgott folyadék felgyülemlik a tüdő körül) vagy ascitest okoz, amikor a hasűri térben szaporodik fel a folyadék). Ha ezek már elég nagyméretűek, akkor a vizsgálatot végző könnyen észreveheti. Az egészségügyi szakdolgozó azonban dengue-sokk szindrómát diagnosztizálhat már a korai szakaszban is, ha lehetősége van  ultrahanggal megvizsgálni a beteget, és ennek segítségével talál folyadékot a beteg szervezetében. A legtöbb területen azonban, ahol a dengue gyakori, az egészségügyi dolgozóknak és intézményeknek nincs ultrahangos készüléke, így csak a szabad szemmel is látható tüneteket tudják diagnosztizálni.
2009-ben az Egészségügyi Világszervezet (WHO) két típusra osztotta a dengue-lázat: szövődménymentes és súlyos típusra. Azelőtt, 1997-ben a WHO a betegséget megmagyarázatlan lázra, dengue-lázra és vérzéses dengue-lázra osztották. A WHO úgy döntött, hogy ezt a régi típusú osztályozást egyrészt egyszerűsíteni kell, valamint hogy a régi felosztás túlságosan korlátozó: a dengue-nek nem minden előfordulási fajtáját lehetett besorolni. Bár a dengue hivatalos besorolása megváltozott, a régi osztályozást is gyakran használják még.A régi WHO besorolás a vérzéses dengue-lázat négy stádiumra osztotta. A stádiumok:
I. stádium. A beteg lázas, könnyen bekékülnek az ütődések, vagy az érszorító vizsgálat eredménye pozitív.
IV. stádium. A beteg olyan súlyos sokkban van, hogy a vérnyomás és a pulzus nem tapintható. A betegség III. és IV. stádiumára használták a „dengue-sokk szindróma” elnevezést.
A dengue-lázat mikrobiológiai laboratóriumi vizsgálattal lehet diagnosztizálni. Különböző vizsgálatok végezhetők: az egyik vizsgálat (vírusizoláció) izolálja a dengue vírust a sejttenyésztésben (sejtmintában), egy másik vizsgálat (nukleinsav-kimutatás) a vírus nukleinsavját keresi egy polimeráz-láncreakció (PCR) nevű eljárással. Egy harmadik vizsgálat (antigén-kimutatás) a vírus antigénjét keresi a vérben. Egy további vizsgálat antitesteket mutat ki, amelyeket a szervezet termel a dengue-fertőzésre adott immunreakció részeként. A vírusizoláció és a nukleinsav-kimutatás hatékonyabb, mint az antigén-kimutatás, azonban ezek a vizsgálatok drágábbak, ezért sok helyen nincs rájuk lehetőség. Amikor a dengue a korai szakaszban van, ezek a vizsgálatok mind negatívak lehetnek (vagyis nem mutatják ki, hogy a betegnek dengue-fertőzése van).Az antitest-vizsgálatot kivéve ezek a laboratóriumi vizsgálatok csak a betegség akut (kezdeti) szakaszában tudnak a diagnosztikában segíteni, míg az antitestvizsgálat a fertőzés későbbi szakaszában igazolja a fertőzés jelenlétét. A szervezet jellemzően 5–7 nappal a fertőzés után állítja elő a dengue-vírus elleni speciális antitesteket.
A dengue-vírus terjedésének megelőzésére 2015-ben fejlesztettek ki védőoltást Dengvaxia néven., A fertőzés megelőzésére az Egészségügyi Világszervezet (WHO) elsősorban a szúnyogpopuláció csökkentését és a szúnyogcsípés elleni védekezést javasolja.A WHO egy olyan programot javasol a dengue-fertőzés megelőzésére (az úgynevezett Integrált Vektorkontroll programot), amely öt különböző részből áll:
Érdekképviselet, társadalmi mozgósítás és törvényhozás (jogszabályok) segítségével kell a közegészségügyi szervezeteket és a közösségeket erősebbé tenni.
A társadalom minden részének együtt kell működnie. Ez magában foglalja a közszférát (például a kormányt), a privát szférát (például a cégeket és nagyvállalatokat) és az egészségügyet.
A betegségszabályozás minden módját integrálni (vagyis egyesíteni) kell, hogy az összes elérhető erőforrást együttesen használva azok a lehető legnagyobb hatást gyakorolhassák.
A döntéseket bizonyítékok alapján kell meghozni annak érdekében, hogy az intervenciók (a dengue szabályozására irányuló intézkedések) valóban hathatósak legyenek.
Azok a területek, ahol a dengue gyakran előfordul, kapjanak megfelelő segítséget, hogy képesek legyenek a betegségre önállóan reagálni.A WHO néhány specifikus dolgot is javasol, amelyek segítségével a szúnyogpopulációt ellenőrzés alá lehet vonni és megelőzhető a szúnyogcsípés. A legjobb megoldás az Aedes aegypti szúnyogok korlátozására, ha megsemmisítik az élőhelyüket. A nyitott víztározókat ki kell üríteni (hogy a szúnyogok ne tudjanak azokban petéket lerakni. Rovarirtók vagy biológiai védekezés segítségével csökkenteni lehet a szúnyogok számát ezeken a területeken. A tudósok úgy gondolják, hogy az organofoszfát vagy piretropid rovarirtó spray-k nem segítenek. Az állóvíztől meg kell szabadulni, mert vonzza a szúnyogokat és mert az is egészségügyi problémát okozhat, ha a rovarirtó szerek felhalmozódnak az állóvízben. A szúnyogcsípés elkerülhető olyan ruházat viselésével, amely a bőrt teljesen befedi. Rovarriasztó szert is lehet használni, ami segít távol tartani a szúnyogokat (a DEET a leghatékonyabb). Pihenésnél használható szúnyogháló is.
Kimondottan a dengue-láz ellen nincs kezelés. A tünetektől függően a különböző betegeknek eltérő kezelésre van szükségük. Néhányan otthon gyógyulhatnak, míg egy egészségügyi szakdolgozó figyelemmel kíséri az állapotukat. Vannak, akik jobban lesznek, ha több folyadékot isznak, míg másoknak intravénás folyadékra és vérátömlesztésre lehet szüksége. Az egészségügyi szakdolgozó dönthet úgy, hogy a betegnek kórházi ellátásra van szüksége, ha veszélyes figyelmeztető jelek lépnek fel, különösen akkor, ha a betegnek krónikus betegsége van.Amikor a fertőzött beteg intravénás folyadékot kap, általában csak egy vagy két napig van arra szüksége. Az egészségügyi szakdolgozó annak megfelelően emeli az intravénás folyadék mennyiségét, hogy a beteg bizonyos mennyiségű (óránként 0,5–1 ml/kg) vizeletet ürítsen. A folyadék mennyiségét aszerint is emelik, hogy a beteg hematokrit  értéke és az egyéb létfontosságú értékek visszatérjenek a normális tartományba. A vérzés kockázata miatt az egészségügyi szakdolgozók általában megpróbálják elkerülni az invazív orvosi beavatkozásokat, mint amilyen a nazogasztrikus szonda (amikor a beteg orrán keresztül levezetnek egy csövet a gyomorba), az intramuszkuláris injekció (amikor a gyógyszert az izomba adják) és az artériás szúrás (amikor tűt szúrnak az artériába). Acetaminophen (paracetamol) adható a láz és a fájdalom csillapítására. Nem-szteroid gyulladáscsökkentő szereket (rövidítve: NSAID-eket, mint az ibuprofen és az aszpirin) nem tanácsos használni, mert növelik a vérzés esélyét. A vérátömlesztést minél előbb el kell kezdeni, amint a beteg létfontosságú értékei megváltoznak, vagy a normális tartományon kívülre kerülnek, illetve ha a vörösvértestszám lecsökken a vérben. Amikor vérátömlesztésre van szükség, a betegnek teljes vért (vagyis olyan vért, aminek részeit nem választották szét) vagy szeparált vörösvértestet kell kapnia. Vérlemezkék (a teljes vérből kiválasztva) vagy friss fagyasztott plazma átömlesztése általában nem javasolt.Amikor a beteg a lábadozási szakaszban van, általában már nem kap több intravénás folyadékot, nehogy folyadéktöbblet lépjen fel. Ha folyadéktöbblet lép fel, de a beteg értékei stabilak, az is elég lehet, ha csak abbahagyják a folyadékbevitelt. Ha a beteg már túl van a kritikus stádiumon, nagy hatású vízhajtót is adhatnak neki, mint amilyen a furoszemid. Ez kihajtja a többletfolyadékot a vérkeringésből.
A legtöbb dengue-lázzal fertőzött beteg teljesen és későbbi problémák nélkül felépül. Kezelés nélkül a fertőzöttek 1–5%-a (100 beteg közül 1–5) belehal a betegségbe, de megfelelő kezeléssel kevesebb mint 1% hal bele a fertőzésbe. Mindazonáltal a súlyos fertőzöttek 26%-a meghal.A dengue több mint 110 országban fordul elő. Évente a világon 50 és 100 millió közötti fertőzést okoz a vírus. A fertőzés következtében a világon évente félmillió ember kerül kórházba, és körülbelül 12 500–25 000 ember hal meg.A dengue a leggyakoribb vírusos fertőzés, amit ízeltlábúak terjesztenek. Becslések szerint a dengue betegségterhe körülbelül 1600 egészségkárosodással korrigált életév egymilliós lakosságra számítva. Ez azt jelenti, hogy minden egymillió embert számítva, a dengue 1600 évnyi élet elvesztéséért felelős. Ez körülbelül ugyanakkora betegségteher, mint amit más gyermekkori és trópusi betegségek – például a tuberkulózis – okoznak. A dengue feltehetően a malária mögött második helyen áll a legfontosabb trópusi betegségek között. A WHO számításai szerint a dengue a 16 legelhanyagoltabb trópusi betegség egyike, ami azt jelenti, hogy a dengue-lázat nem veszik elég komolyan.A dengue-láz egyre jobban elterjed a világon. 2010-re harmincszor olyan gyakori lett az előfordulása, mint 1960-ban. Erre az emelkedő tendenciára több okot is látnak: többen laknak városokban, növekszik a világ népessége, és többen vállalkoznak nemzetközi utazásokra. Egyesek szerint a globális felmelegedés is szerepet játszik a dengue fokozott terjedésében.A dengue az egyenlítő környékén a leggyakoribb. 2,5 milliárd ember él olyan területen, ahol a betegség előfordul, ezek 70%-a Ázsiában és a Csendes-óceán térségében él. Az Egyesült Államokban a dengue-lázzal fertőzött területekről lázasan hazatérők 2,9–8%-a megfertőződött utazás közben. Ebben a csoportban a dengue a második leggyakrabban észlelt fertőzés a malária után.
A dengue-lázról sok évvel ezelőtt írtak először. Egy, a Csin (Jin)-dinasztiából (i.sz. 265–420) származó kínai orvosi enciklopédia említést tesz egy emberről, aki valószínűleg dengue-lázban szenvedett. A könyv egy „vízi méregről” beszél, aminek repülő rovarokhoz van köze. A 17. századból is származik írásos emlék egy esetleges dengue-járványról, melynek során a betegség rövid idő alatt igen gyorsan terjedt. A legkorábbi beszámolók, amelyek nagy valószínűség szerint a dengue-lázról szóltak, 1779-ből és 1780-ból származnak. Ezek a beszámolók egy Ázsián, Afrikán és Észak-Amerikán végigsöprő járványról számolnak be. Ezt követően egészen 1940-ig a járvány ritkán fordult elő.1906-ban tudósok bebizonyították, hogy az embert az Aedes szúnyogok fertőzik meg, 1907-ben pedig igazolták, hogy a dengue-lázat vírus okozza. Ez volt a második olyan betegség, amelyről bizonyították, hogy vírus okozza. (Az elsőt a tudósok ekkorra már igazolták, ami a sárgaláz volt.) John Burton Cleland és Joseph Franklin Siler tovább tanulmányozták a dengue-vírust és felismerték, hogy alapvetően hogyan terjed a vírus.A második világháború alatt és után a dengue-láz egyre több megbetegedést okozott. Ezt annak tulajdonítják, hogy a háború többféle módon megváltoztatta a környezetet. A dengue különböző típusai új térségekre is átterjedtek, és megjelent a vérzéses dengue-láz az embereknél. A betegségnek e súlyos fajtáját először 1953-ban jelentették a Fülöp-szigeteken. Az 1970-es évekre a vérzéses dengue-láz a gyermekhalálozás egyik vezető okává vált. A csendes-óceáni térségben és az amerikai kontinenseken is megjelent. A vérzéses dengue lázat és a dengue-sokk szindrómát először Közép- és Dél-Amerikából jelentették 1981-ben. Ebben az időben vették észre az egészségügyi dolgozók, hogy akik megfertőződtek a dengue 1. típusával, azok néhány évvel később megbetegedtek a 2. típustól is. 2013-ban a dengue-láz rohamos terjedése miatt „közegészségügyi vészhelyzetet” hirdettek Costa Ricán, a megbetegedések száma meghaladta a 26 ezret.
Nem világos, honnan ered a dengue szó. Néhányan úgy gondolják, hogy a szuahéli Ka-dinga pepo kifejezésből származik. Ez a kifejezés azt jelenti, hogy a betegséget egy gonosz szellem okozza. A szuahéli dinga szóról úgy gondolják, hogy a spanyol dengue szóból származik. Ez a szó azt jelenti: „óvatos”. Ezt a szót használhatták a beteg leírására, akinek csontfájdalmat okozott a dengue, és a fájdalom következtében óvatosan járt. Az is lehetséges azonban, hogy a spanyol szó származik a szuahéliből, és nem fordítva.Megint mások szerint a dengue szó a nyugat-indiai szigetvilág térségéből származik. Ha a rabszolgák elkapták a dengue-lázat, azt mondták, úgy áll és jár, mint egy dendi. Emiatt a betegséget „dendi-láznak” is nevezték.A „csonttörő láz” elnevezés Benjamin Rush orvos nevéhez fűződik, aki az Amerikai Egyesült Államok Alapító atyáinak egyike volt. 1789-ben Rush a „csonttörő láz” elnevezést használta, amikor egy 1780-as, Philadelphiában kitört dengue-járványról számolt be. Ebben a beszámolóban Rush legtöbbször a formálisabb „epebajos váltakozó láz” nevet használta. A „dengue-láz” kifejezés csak 1828 után vált gyakorivá, addig számos különböző névvel illették a betegséget. Hívták például „szívszaggató láznak” és „la dengue”-nek is. A dengue súlyos eseteire más neveket is használtak, például: „fertőző vérlemezke-hiányos bőrvérzés”, „Fülöp-szigeteki”, „thai” és „szingapúri vérzéses láz”.
Tudósok továbbra is kutatásokat végeznek a dengue megelőzésének és kezelésének módjait keresve. Azon is sokan dolgoznak, hogy a szúnyogpopulációt lecsökkentsék, valamint hogy védőoltást és gyógyszereket állítsanak elő. Sok egyszerű lépést tettek már a szúnyogpopuláció csökkentésére, amelyek közül néhány bevált. Például guppikat (Poecilia reticulata) vagy evezőlábú rákokat lehet az állóvízbe telepíteni, amelyek megeszik a szúnyoglárvákat.Jelenleg is folynak a kutatások olyan védőoltás kifejlesztését célozva, amely a dengue mind a négy típusa ellen védheti az embereket. Egyes kutatók tartanak attól, hogy a védőoltás mellett fokozódna egy súlyosabb betegség kialakulásának kockázata, a fertőzés antitestfüggő felerősítése (antibody-dependent enhancement, ADE) következtében. A legjobb oltóanyagnak rendelkeznie kell néhány alapvető jellemzővel. Először is, biztonságosnak kell lennie. Másodszor, egy vagy két oltás legyen elég a védelemhez. Harmadszor, a dengue összes típusa ellen védettséget kell nyújtania. Negyedszer, ne legyen ADE a következménye. Ötödször, legyen könnyen szállítható (mozgatható) és tárolható (eltartható, bármikor is legyen rá szükség). Hatodszor, legyen olcsó és költséghatékony. Néhány védőoltást már kipróbáltak 2009-ig. A kutatók abban reménykednek, hogy az első védőoltások 2015-re kereskedelmi forgalomba kerülhetnek.A tudósok azon is dolgoznak, hogy olyan antivirális (azaz vírusölő) gyógyszereket fejlesszenek ki, amelyekkel a lázas rohamokat kezelni, a súlyos szövődményeket pedig megelőzni tudják. Azon is dolgoznak, hogy megismerjék, hogyan épül fel a vírus fehérjeszerkezete, ami segíthet abban, hogy hatékony gyógyszereket dolgozzanak ki a dengue kezelésére.
Ez a szócikk részben vagy egészben  a   Dengue fever című egyszerűsített angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Dengue láz (csonttöréses láz) (magyar nyelven). Országos Epidemiológiai Központ. (Hozzáférés: 2014. december 28.)
Gergely Lajos (szerk.). Orvosi mikrobiológia. (2. átd. kiadás.). Alliter Kiadói és Oktatásfejlesztő Alapítvány, Budapest (2003). ISBN 963-202-766-3
Dr. Horváth Balázs: Dengue-láz - Mennyire veszélyes? (magyar nyelven). webbeteg.hu. (Hozzáférés: 2014. december 28.)
Dengue-láz (magyar nyelven). egeszsegkalauz.hu. (Hozzáférés: 2014. december 28.)
Dengue-láz (angol nyelven). dmoz.org. [2014. december 28-i dátummal az eredetiből archiválva]. (Hozzáférés: 2014. december 28.)
Dengue-láz (angol, francia, orosz, spanyol nyelven). WHO. (Hozzáférés: 2014. december 28.)
Dengue-láz előfordulásai a világ térképén az utolsó három hónapban (angol nyelven). healthmap.org. (Hozzáférés: 2014. december 28.)