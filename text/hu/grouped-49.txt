
A Black Sabbath angol heavy metal együttes, amit John „Ozzy” Osbourne (ének), Tony Iommi (gitár), Terence „Geezer” Butler (basszusgitár) és Bill Ward (dob) alapított. A zenekar azóta több tagcserén is átesett, egyedül Tony Iommi gitáros tekinthető állandó tagnak. Összességében 22 zenész fordult meg a zenekarban az elmúlt több mint négy évtizedben. Az eredetileg Earth néven indult zenekar a korai névváltással egy időben kezdett okkultizmus és horror inspirálta dalszövegeket írni egyedien mélyre hangolt gitárhangzással megszólaló dalaihoz, de írtak dalokat társadalmi és politikai kérdésekről, háborúkról, drogokról és kábítószerekről. Az 1970-es évek elején megjelent nagylemezeivel a Black Sabbath az egyik legelső és legnagyobb hatású heavy metal együttes lett.A heavy metal műfaját olyan albumokkal gazdagította, mint a négyszeres platinalemezes Paranoid, ami 1970-ben jelent meg. Az MTV 2008-ban a „Legnagyobb metal együttes”-nek választotta a csapatot, a VH1 „A hard rock 100 legnagyobb előadója” szavazásán pedig a második helyen végzett a Led Zeppelin mögött. A Rolling Stone az „1970-es évek heavy metal királyainak” nevezte őket. Csak az Egyesült Államokban 15 millió eladott lemezük van, az egész világon 100 milliónál is több.Osbourne-t 1979-ben kirúgták az egyre halványabban teljesítő zenekarból és a Rainbow énekeseként hírnevet szerzett Ronnie James Dio csatlakozásával sikerült új életet lehelni a Black Sabbathba az 1980-as évek kezdetén. A következő másfél évtizedben folyamatos tagcserék mellett, állandóan változó felállással készültek az új stúdióalbumok. Dio kilépése után Ian Gillan, Glenn Hughes, Ray Gillen és Tony Martin énekesek fordultak meg az együttesben. Osbourne után a leghosszabb ideig - 9 éven keresztül - Tony Martin volt az együttes énekese.
Osbourne 1997-ben csatlakozott újra a Black Sabbathhoz és az együttes az Ozzfest főzenekaraként turnézott Amerikában. A következő évben Európában is koncerteztek, köztük Budapesten, de új stúdióalbum végül nem készült. A 2000-es években a tagok szólóban dolgoztak, majd a 2007-es Black Sabbath: The Dio Years válogatáshoz már újra Ronnie James Dióval vettek fel három új dalt. Ez a felállás (amely megegyezik a Black Sabbath 1979-82 közötti felállásával) azóta Heaven and Hell néven turnézott és adott ki albumot 2009-ben. Ronnie James Dio 2010-es halálát követően a zenekar eredeti tagjai lezárták az együttes nevének birtoklásáról folyó pert, ami egészen addig tartott.
Tony Iommi gitáros és Bill Ward dobos már a Mythology nevű blues együttesben is együtt zenélt, ez a formáció azonban 1968-ban feloszlott. Iommi és Ward ezt követően egy The Rest nevű csapatban zenéltek tovább. Ozzy Osbourne énekes és osztálytársa Terence "Geezer" Butler pedig 1967 őszén megalapították a rövid életű Rare Breedet. Később különváltak, de 1968-ban ismét összekerültek a The Polka Tulk Blues Band együttes soraiban. Itt már együtt játszott a későbbi csapat, ugyanis Osbourne és Butler mellett Iommi gitározott, és Bill Ward dobolt. A felállás Jimmy Phillips gitáros és Alan "Aker" Clarke szaxofonos tagságával lett teljes. A zenekarnevet Osbourne találta ki, miután az anyja fürdőszobájában megpillantott egy hasonló nevű hintőpor márkát. Ezt követően a nevüket lerövidítették Polka Tulkra, majd megváltoztatták Earthre (amit Osbourne gyűlölt). A névváltoztatást követően Phillips és Clarke elhagyta a zenekart, így alakult ki a klasszikus Osbourne–Iommi–Butler–Ward felállás.
Az Earth a korszaknak megfelelő blues-rockot játszott, és ebből az érából fennmaradt néhány felvétel, olyan dalokkal, mint a The Rebel, vagy a When I Came Down. Ezek a dalok azonban nem saját szerzemények voltak, hanem Norman Haines orgonista számai. Az együttes akkori menedzsere, Jim Simpson találta ki, hogy Haines dalait adják elő, de a zenekar nem akarta kiadni a felvételeket. Az Earth viszonylag sokat koncertezett, egy alkalommal felléphettek a Jethro Tull előtt is, épp aznap, amikor kirúgták Mick Abrahams gitárost. 1968 decemberében Tony Iommi kilépett az Earth soraiból, és elfogadta a Jethro Tull meghívását. Iommi csak pár hónapig volt a Jethro Tull tagja, és csak egyszer lépett fel velük, akkor azonban a Rolling Stones híres "Rock and Roll Circus"-ában.
Iomminak nem tetszett Ian Anderson munkamódszere, így 1969 januárjában visszatért az Earth soraiba. Mivel egy másik Earth nevű formáció is létezett, a zenekar tagjai elhatározták, hogy nevet változtatnak. Egy közös mozilátogatás alkalmával nézték meg Boris Karloff Black Sabbath című filmjét. A Mario Bava által rendezett film olyan hatással volt rájuk, hogy Butler írt egy hasonlóan okkult témájú dalt, amelynek a "Black Sabbath" címet adta. Később a Sabbath újraegyesülési koncertjén azt mondták, hogy Geezer egyik éjszaka egy sötét dolgot látott az ágya végében, másnap pedig észrevette, hogy az egyik okkult könyv, amit Osbourne-tól kapott, eltűnt. Állítólag ez ihlette a dalt. A szerzemény alapján 1969 augusztusában választották zenekarnévnek a Black Sabbathot, amelynek jelentése "fekete szombat", feltehetően a boszorkányszombatra utalva.
Butler imádta Dennis Wheatley fekete mágiáról szóló regényeit, ennek hatására egyre keményebb zenét kezdtek játszani, okkult témájú dalszövegekkel.
Az immáron Black Sabbath néven koncertező formáció nagy meglepetést okozott újszerű hangzásával a korábbi rajongóinak. Főleg akkor, amikor még az Earth néven játszott dalok is a koncertprogram részét képezték. Ezután direkt írtak sötét tónusú szövegeket és baljós riffeket, hogy zenei választ adjanak a horrorfilmekre.
1969 decemberében aláírtak egy lemezszerződést a Philips Records-zal és megjelent első kislemezük Evil Woman címmel, 1970 januárjában. Az anyagot a Philips Records leányvállalata, a Fontana Records jelentette meg. A későbbi kiadásokat a Vertigo gondozta. Bár a kiadvány nem aratott nagy sikert, a zenekar nekiláthatott első albumának felvételeihez. A producer Rodger Bain irányításával mindössze két nap stúdióidőt kaptak. Ebből az egyik nap a lemez keverésére ment el. A munkálatok január végén kezdődtek, és a dalokat egyszeri eljátszás után rögzítették, „második menet” soha nem volt.
A debütáló lemez 1970. február 13-án, pénteken jelent meg Black Sabbath címmel. Angliában a Vertigo Records adta ki az albumot, és a brit albumlistán a 8. helyezett lett. Amerikában és Kanadában 1970 májusában jelent meg, a Warner Bros. Records gondozásában. A Billboard 200 listáján a 23. helyen debütált, és ott is maradt több mint egy évig. Az eredeti, bluesos hard rock háttérbe szorult a lemezen, egyre több európai népzenei és gótikus íz keveredett zenéjükbe, amelyhez foghatót akkoriban még senki sem produkált. A lemezen egy lassabb, baljósabb összhatás bontakozott ki, amely Tony Iommi minden korábbinál súlyosabb gitárhangzásával együtt a heavy metal alapvető elemeit fektette le. Az albumon szereplő dalok közül a címadó, az Evil Woman, a The Wizard vagy az N.I.B. az együttes koncertprogramjának szerves részét képezték a későbbiekben is. Szövegeikben sokkal sötétebb témákkal foglalkoztak, mint a korabeli rockegyüttesek. Amikor az 1960-as évek végén a legtöbb együttes a békéért harcolt és pszichedelikus zenét játszott, a Sabbath – hogy megkülönböztessék magukat tőlük – olyan témákkal foglalkozott, mint az okkultizmus, a háború, a világvége és a gótikus történetmesélés. Zenéjükben a düh és az intézményellenesség nyilvánult meg; azelőtt ilyen sosem fordult elő. Témáik között szerepelt még a kábítószerek használata is (az évek során többé-kevésbé mindannyian kábítószerfüggők lettek, de később sikerült leszokniuk).
Az album üzletileg sikeres lett, a kritikusok azonban többnyire széles körben lehúzták. Lester Bangs, a Rolling Stone újságírója különösen kemény kritikával illette a lemezt. A növekvő lemezeladások révén a zenekar szép lassan a médiába is bekúszott.Kihasználván az album sikerét, 1970 júniusában újra stúdióba vonultak, hogy rögzítsék következő nagylemezüket, mindössze négy hónappal azután, hogy megjelent a debütáló albumuk. A második lemezt eredetileg a "War Pigs" című dal után kívánta elnevezni a zenekar, amely a vietnámi háborúra utalt. A Warner azonban a botránytól tartva elvetette az ötletet, és a "Paranoid" dalról nevezték el az albumot. A címadó dal a stúdiózás utolsó pillanatában született meg. Bill Ward elmondása szerint nem volt elég dal a lemezen, mire Iommi egyszer csak elkezdett gitározni, hogy megírjon egy „töltelék dalt”, és 25 perc alatt össze is állt az egész szám. A produceri teendőket ismét Rodger Bainre bízták. Második nagylemezük végül 1970 szeptemberében jelent meg Angliában, Paranoid címmel. Amerikában csak 1971 januárjában jelent meg. Az angol slágerlistán azonnal az első helyen debütált, míg a Billboard 200-on a 12. helyezett lett. 1971 márciusában azonban bejutott a Top 10-be is.
Az album az elődje sikerét messze túlszárnyalta, és mára gyakorlatilag rádiós promóció nélkül kelt el belőle az Egyesült Államokban több mint 4 millió példány. Zeneileg talán még kiforrottabb és hatásosabb lemez született, amely ma már a heavy metal egyik legmeghatározóbb és legnagyobb hatású albuma. Az olyan baljós, sötét hangulatú dalok mellett, mint az "Electric Funeral", a "War Pigs", a "Hand of Doom", vagy a "Planet Caravan", olyan slágerek is szerepet kaptak az albumon, mint a címadó dal vagy az "Iron Man". Ezeket kislemezen is megjelentették, bár nem jutottak be a Top 40-be. Ennek ellenére a mai napig a legismertebb számaik közé tartoznak.
Az albumot a kritikák nagy része ismét lehúzta, de ezúttal pozitív visszajelzésekből is több érkezett. Az Allmusic 5 csillagból 5-öt adott rá, és Steve Huey is az egyik legbefolyásosabb heavy metal albumként jellemezte. 2003-ban a Rolling Stone magazin Minden idők 500 legjobb albumának listáján a 130. helyre rangsorolta. Elsősorban a Paranoid kislemez sikere tette lehetővé, hogy a zenekar megkezdje első amerikai turnéját 1970 decemberében.
Az előadások mindenhol zajos sikert arattak. Ozzy Osbourne excentrikus színpadi akcióival, bizarr megjelenésével, zabolátlan viselkedésével emlékezetes koncerteket adtak, és a zenekar a hetvenes évek elejének egyik legnépszerűbb formációja lett. A Led Zeppelin és a Deep Purple mellett a kemény zenei színtér vezető alakjaivá váltak, s okkultizmusuk sokakban ellenérzést szült. A „sátánista” jelzőt – amit a zenekar mindig is elutasított – teljes egészében sosem sikerült levakarni magukról. Osbourne-nak pedig a közvélemény gyakran felajánlotta az „Antikrisztus” becenevet.
1971 februárjában visszatértek a stúdióba, hogy nekilássanak a harmadik lemez munkálatainak. A Paranoid sikerének köszönhetően most már több stúdióidő és pénz állt a rendelkezésükre, de ezzel párhuzamosan drogokra is többet költöttek. Az albumot 1971 februárjában és áprilisában vették fel, Los Angelesben, a Record Plant stúdióban. Ez volt az első albuma a Black Sabbathnak, amelyet hazájuk, Anglia határain kívül rögzítették. A felvételek hat hónappal a Paranoid amerikai kiadása után elkészültek. A lemez Master of Reality címmel jelent meg 1971 júliusában, ismét Rodger Bain producer közreműködésével. Az album mind az Egyesült Államokban, mind az Egyesült Királyságban bejutott a Top 10-be, és aranylemez lett kevesebb, mint két hónap alatt. Az 1980-as években platinalemez lett, míg a 21. század elejére dupla platina. Zeneileg legfőképpen a sötét atmoszférájú, doom metalos, komor dalok dominálnak, de ezek mellett újdonságként felbukkantak akusztikus dolgok is. A lemezen szereplő „Sweet Leaf” és „Children of The Grave” a mai napig a rajongók kedvencei közé tartoznak.Míg a rajongók körében a lemez sikert aratott, addig a kritikusok továbbra is negatívan viszonyultak hozzájuk. Lester Bangs a Rolling Stone kritikusa naiv, egyszerű, és ismétlődő szavakkal hordta le az albumot. Ugyanakkor a magazin 2003-ban összeállított Minden idők 500 legjobb albumának listáján a 298. helyezést érte el. Az Allmusic, csakúgy mint elődjét 5 csillaggal jutalmazta, a maximális 5-ből.
1972-ben a lemez népszerűsítése céljából világturnéra indultak. A megfeszített tempó azonban kezdte kifárasztani a zenekar tagjait, így úgy döntöttek, hogy az első három lemez után egy új korszakot nyitnak.
1972 júniusában újra Los Angelesbe költöztek, hogy rögzítsék következő albumukat a Record Plant stúdióban. Producerként ezúttal Patrick Meehant választották Rodger Bain helyére. A felvételi folyamat azonban akadályokba ütközött, ugyanis a zenekar drogfüggősége tovább fokozódott. A Cornucopia rögzítésénél Bill Ward csak ült a szoba közepén, és küszködött a felvételekkel. A többiek ezért kis híján kirúgták a zenekarból. De persze a többiek is hasonló gondokkal küszködtek. Az album címe eredetileg Snow Blind lett volna az azonos című dal nyomán, de mivel a szövege leplezetlenül a kokain okozta „gyönyörökről” szól, a kiadó nem egyezett bele az ötletbe. Így Black Sabbath Vol. 4 címmel jelent meg negyedik albumuk. 1972. szeptember 25-én látott napvilágot, a Vertigo, valamint Észak-Amerikában a Warner Bros. Records gondozásában.
Zeneileg az előző albumon is felbukkanó kísérletezések itt még jobban kiteljesedtek. A továbbra is meglévő súlyos metal riffek mellett nagy szerepet kaptak a hard rockosabb, lazább dalok, valamint az olyan új megoldások, mint a billentyűsük, vonósok használata. A Tomorrow’s Dream pszichedeliája, vagy a Changes billentyűsökkel előadott szerelmes lírája révén sokan kommersznek titulálták a zenekart. Tény, hogy ez lett az addigi legváltozatosabb lemezük. A kísérletezést erősítette az FX és a Laguna Sunrise, melyek instrumentális darabok. A kiadványon több Black Sabbath klasszikus is helyet kapott. Ilyen dal többek között a Snowblind, a Tomorrow's Dream, a Supernaut és a Changes.
A kritikusok továbbra is elítélték őket, a lemez a rajongók körében ismét népszerűségnek örvendett. Kevesebb mint egy hónap alatt aranylemez státust ért el, és a zenekarnak a negyedik olyan albuma lett, amelyik átlépte az egymilliós eladott példányszámot az Egyesült Államokban. A lemez a Billboard 200-as listáján a 13. helyet érte el. 2000 júniusában a lemez a 60. lett a Minden idők 100 legnagyobb brit albuma listán. A „Tomorrow’s Dream” nevű dalt kiadták ugyan kislemezként, ám nem ért el helyezéseket a listákon. Nem sokkal később egy turnéra indultak, először az USA területén, majd 1973 elején Ausztráliában léptek fel, pályájuk során először, majd a turnét Európában fejezték be.
A Vol 4. világkörüli turnéját követően visszatértek Los Angelesbe, dolgozni a következő albumon. A zenekar elégedett volt a lemezzel, így arra törekedtek, hogy egy hasonló hangulatú, kísérletezősebb albumot hozzanak létre. A lemez munkálatait ismét a Record Plant stúdióban kezdték meg, a produceri teendőket azonban már saját maguk látták el. A korszak zenei újításainak megfelelően, egy óriási szintetizátorral gazdagodott a stúdió, és ez nagyban befolyásolta a zenekar hozzáállását is. A zenekar Bel Air-ben kibérelt egy házat, és itt is elkezdtek dolgozni a készülödő lemezen, 1973 nyarán. Részben fáradtság miatt, részben pedig azért költöztek ki, mert nem tudtak befejezni minden dalt. A dolgokat nehezítette, hogy Iommi dalszerzői vénája apadni látszott, így sokszor rá vártak a többiek és nem csináltak semmit.Miután a Los Angeles-i munkának egy hónap után se lett eredménye, úgy döntöttek, hogy Angliába költöznek. Itt a munkálatok a Clearwell Castle nevezetű gótikus kastélyban folytatódtak. A zenekart saját elmondásuk szerint hátborzongató élmények érték az épületben, és ezek hatására a dalszerzés is megindult. 1973 decemberében jelent meg ötödik albumuk Sabbath Bloody Sabbath címmel. Zeneileg még tovább távolodtak a korai lemezek bórus, súlyos világától. A mainstream felé való nyitást egyesek szerint ugyanúgy befolyásolták a Led Zeppelin sikerei, mint a pszichedelikus rock mesterei. A lázadást és a dühöt egyfajta csendes szemlélődés váltotta fel, a riffek komorságát pedig a dallamok emészthetőbb jellege. A Killing Yourself To Live filmzenés bevezetője, a Who Are You szintetizátorral puhított ütemei, a Looking For Today glames verzéi, vagy a Spiral Architect napfényes, hegedűs slágertémái egy megújult zenekar képét mutatták. A szintetizátorok ismét nagy szerepet kaptak, melyeket a Sabbra Cadabra, és a Who Are You? című dalokban vendégzenészként Rick Wakeman, a Yes billentyűse játszott fel.A lemez meglepő módon nem csak a rajongóktól kapott kedvező kritikákat, hanem a sajtótól is. Gordon Fletcher a Rolling Stone magazin kritikusa rendkívül izgalmasnak titulálta, és megjósolta, hogy nagy siker lesz. Az Allmusic egyik kritikusa Eduardo Rivadavia kijelentette, hogy az album egy olyan mestermű, amely elengedhetetlen egy heavy metal gyűjteményben. A brit listákon a negyedik, míg az Egyesült Államokban a 11. helyen debütált. A Sabbath Bloody Sabbath az ötödik olyan albumuk volt, ami platinalemez lett az Egyesült Államokban.1974 januárjában ismét világkörüli turnéra indultak, melynek nyitókoncertje április 6-án volt, a kaliforniai Ontarioban, a California Jam fesztiválon. Ezen a koncerten 200 000 rajongó jött el megnézni a zenekart, ahol rajtuk kívül fellépett még a Deep Purple, az Earth, Wind & Fire, a The Eagles, az Emerson, Lake & Palmer, a Black Oak Arkansas, a Rare Earth, és a Seals & Crofts. A showt a televízió is közvetítette az USA-ban, melynek révén egy szélesebb közönség is megismerhette a Black Sabbathot. Ezt követően 1974-ben menedzsment gondokkal küszködtek, és végül a híres angol menedzserrel Don Ardennel írtak alá szerződést. Egy két évig elhúzódó pereskedés miatt kisebb időre pihenőre kényszerültek.
Majd 1975 februárjában ismét stúdióba vonultak rögzíteni készülő lemezüket. Helyszínként ismét az angliai Morgan Studios-t választották Willesdenben, Londonban. Döntő elképzelésük volt, hogy az előző albumtól egy eltérő lemezt készítsenek. A produceri munkálatokat Mike Butcher segítségével ismét maga a zenekar látta el. A Sabotage címre keresztelt lemez 1975. július 28-án, a Vertigo Records, a Warner Bros. Records és a NEMS gondozásában jelent meg. A lemezt a Vertigo Records már nem csak Nagy-Britanniában adta ki, hanem Olaszországban, és Peruban is. A Warner Bros. Records az előző albumokhoz hasonlóan Észak-Amerikában jelentette meg a lemezt. A lemezen ugyanúgy szerepet kaptak a rock and rollos, slágeres témák, mint a komor metal riffek. A szerzemények könnyebben befogadhatóbbá váltak, példa erre az Am I Going Insane (Radio), vagy a Supertzar vidám, slágertémái. Ugyanakkor a Hole in the Sky, a Sympton of the Universe, vagy a Megalomania dalok gondoskodtak arról, hogy a zenekart ne lehessen kommersznek nevezni. Az albumot, mint ahogy az előzőnél is, nem csak a rajongók nagy része fogadta pozitívan, hanem a kritikák is. Megjelenése után a Rolling Stone magazin szerint ez az album nem csak az 1970-es Paranoid óta a legjobb lemeze a Sabbathnak, de valószínűleg fennállásuk óta a legjobb hanganyaguk. Ugyanakkor az Allmusic megjegyezte, hogy az a mágikus kémia, amely a Paranoidot vagy a Vol. 4-et jellemezte, eltünőben van.A lemez mind az Egyesült Államokban, mind az Egyesült Királyságban bekerült a top 20-ba. Ez lett az első olyan lemezük, amely az Egyesült Államokban nem lett platinalemez, hanem csak arany. A lemezről kimásolt Am I Going Insane (Radio) sem aratott nagy sikert, ez helyett a rajongók az olyan dalokért lelkesedtek, mint a "Hole in the Sky" vagy a "Sympton of the Universe". A lemezt sokan a hanyatlás jeleként könyvelték el: ez meglátszott az eladásokban és a csapat személyi problémáinak eszkalálódásán is. A lemezbemutató turné az amerikai Kiss előzenekaraként ment végbe, amelyet kénytelenek voltak csökkenteni, mivel Osbourne 1975 novemberében motorbalesetet szenvedett. Ennek következtében az énekes hátán megszakadt egy izom.
1975 decemberében megjelentettek egy válogatásalbumot We Sold Our Soul for Rock 'n' Roll címmel. Az album világszerte a slágerlisták élére került, és 1976-ban az Egyesült Államokban dupla platinalemez lett. Ennek ellenére több évnyi sikerszériát követően a zenekar pályája megindult a hanyatlás útján.
1976 júniusában kezdődtek meg a következő album felvételei, ezentúl a Miamiban lévő Criteria Studios-ban. A produceri teendőket ismét magukra vállalták, valamint Gerald Woodruffe személyében egy billentyűssel is együttműködtek, hogy tovább színesítsék hangzásvilágukat. Ő kisebb mértékben már a Sabotage albumon is vendégszerepelt. Hetedik nagylemezüknek a Technical Ecstasy címet adták és 1976. szeptember 25-én jelent meg. Az album nagy meglepetés volt tőlük, ugyanis korántsem a Sabbathtól megszokott stílusú lett. Míg az első hat albumról nagyjából el lehetett mondani, hogy egy adott vonalon mozognak, nem nélkülözve a kísérletező szándékot sem, addig a Technical Ecstasy egy minden korábbinál kísérletezősebb lemez lett. Ez annak volt köszönhető, hogy a zenekart a stúdiózás kezdetén mindenféle belső viszály zilálta szét. A zenekarvezető Tony Iommi a stúdióban gyakorlatilag egyedül maradt, és kísérletezett mindenféle hangzásokkal, és stílusokkal. A szintetizátorok, szimfonikus zenekarok nagy arányú alkalmazása, vagy a Bill Ward énekelte, The Beatles szerűen popos It's Alright csalódást váltottak ki a rajongótábor nagy részéből. A lemezt a zenekar addigi legambiciózusabb vállalkozásának tartották, amelyet nemcsak a kritikusok, de a rajongók is bukásként könyveltek el. Annak ellenére is, hogy olyan klasszikus dalok is szerepet kaptak rajta, mint a Dirty Woman vagy a Rock and Roll Doctor.
Az Allmusic a lehetséges 5 csillagból csak kettőt adott rá, és megállapította, hogy egy kibogozhatatlan, gyenge lemez született. Az album kereskedelmi szempontból is kudarcott vallott, az Egyesült Államokban még a top 50-be se került be, és ez lett a második olyan lemezük, amely nem ért el platina státuszt. Később, 1997-ben aranylemez lett. A lemezt támogató turné 1976 novemberében kezdődött az Egyesült Államokban, ahol a Boston és Ted Nugent voltak a turnépartnereik. A körút 1977 áprilisában Európában folytatódott, ahol az AC/DC melegítette be számukra a színpadot. Az ausztrál rockegyüttest azonban hamarosan kitették a körútról, mivel Malcolm Young gitáros összebalhézott Butlerrel, és még meg is pofozta. A zenekaron belüli feszültségek az élő előadásokon is éreztették hatásukat.1977 novemberében még mielőtt stúdióba vonultak volna a következő album próbáihoz, Ozzy Osbourne kilépett az együttesből. Iommi azonban olyannyira eltökélt volt, hogy azonnal folytatta a munkát, mégpedig az egykori Savoy Brown és Fleetwood Mac énekes Dave Walkerrel. 1978 januárjában egy brit tévéműsorban is fellépett a Walker vezette Sabbath, ahol a Junior's Eyes korai verzióját adták elő. Emellett demók is készültek egy következő albumhoz.  Osbourne ez idő tájt elhatározta, hogy egy önálló projektet hoz össze olyan ex-Dirty Tricks tagokkal, mint John Frazer-Binnie, Terry Horbury, és Andy Bierne. 1978 januárjában azonban visszament a Sabbath soraiba. Iommi is akarta, hogy jöjjön vissza, az énekes azonban a drogok eluralkodása nyomán már nem volt hajlandó semmire. A készülödő lemez felvételei a kanadai Torontóban zajlottak, amelyet Iommi később kínszenvedésnek nevezett. Többek között egy jéghideg moziban is probáltak dalokat írni, esténként pedig nekiálltak rögzíteni a friss témákat. Ilyen körülmények között Iommi számára nehéz volt, hogy ötleteket dolgozzon ki, és gyorsan dalokká is formálja őket. A lemez öt hónapig készült a Torontói Sound Interchange stúdióban, és Never Say Die! címmel 1978. szeptember 28-án jelent meg.
Zeneileg az előző Technical Ecstasy által megkezdett kísérletezős utat követte. A szintetizátor használatát ezentúl Don Aireyre bízták, de ezenkívül harmonika, és egyéb kísérletező jellegű dolgok kerültek fel az albumra. Az utolsó számként szereplő Swinging the Chaint Bill Ward dobos énekli, mivel Osbourne nem volt hajlandó rá, hogy felénekelje. A zenekar tábora leginkább az energikus címadót, és a slágeres A Hard Roadt kedvelte, melyeket kislemezen is megjelentettek. Mindkettő bejutott a top 40-be a Egyesült Királyság slágerlistáin. Ezt követően a zenekar történetében másodszor is megjelent a Top of the Pops tévéműsorban, ahol a Never Say Die dalt adták elő. A rajongók többsége azonban megint negatívan viszonyult hozzájuk, sokak szerint a zenekar kezdett önismétlővé, monotonná válni. Ennek következményeként csökkent az együttes iránti érdeklődés, ami a lemez eladási számain is látszott. Az Egyesült Államokban csak a 69. helyezett lett, míg Angliában 12.
A kritikai felhangok ismét lehúzták a zenekart. A lemez megítélése az évek múlásával sem nagyon változott. A megjelenés után két évtizeddel Eduardo Rivadavia az Allmusic egy tagja céltalannak minősítette az anyagot, amely véleménye szerint tökéletesen tükrözi a zenekar kábítószerproblémáit, és belső feszültségeit. Ezen kívül az Allmusic az 5 csillagból 1 és felet adott rá. A lemez kereskedelmileg elődjénél is sikertelenebb lett, de a megjelenésre rá 20 év múlva aranylemez lett az Egyesült Államokban.A lemezt támogató turné 1978 májusában vette kezdetét, a Van Halen előzenekari közreműködésével. A koncertek látogatottsága csökkent a korábbi turnékhoz képest, és akik megnézték a zenekart lélektelen és fáradt jelzőkkel ihlették teljesítményüket. Ezzel ellentétben az akkor induló Van Halen kirobbanó formát nyújtott, akik Iommi elmondása szerint minden este a porba alázták őket. 1978 júniusában a londoni Hammersmith Odeonban léptek fel, a koncertet rögzítették, és később meg is jelentették VHS kazettán majd DVD-n Never Say Die címmel. A turné utolsó állomása (és egyben Ozzy utolsó fellépése) a mexikói Albuquerque volt december 11-én.
A turnét követően visszatértek Los Angelesbe, és a Bel Air-en béreltek egy házat, hogy nekiláthassanak, új dalokat írni a készülő jubileumi lemezhez, amelyet a tizedik születésnaphoz igazítottak volna. Ezt azonban hátráltatta a nyomás a lemezkiadójuknál, akik már rég nem foglalkoztak a "megtépázott" Black Sabbath névvel. A legkomolyabb gond azonban Ozzy Osbourne állandó alkohol- és kábítószer-problémái voltak. A próbák alkalmával pár ötleten kívül semmi nem történt, így Iommi elhatározta, hogy új énekes után kutat. Noha mindenki élt drogokkal, az Ozzyhoz közel álló Bill Ward helyzete is nagyon súlyos volt. Amikor részeg vagyok én szörnyű, szörnyű vagyok, mondta Ward, aki szerint az alkohol teljesen szétzilálta az akkor már rég rogyadozóban lévő zenekart.
Mivel a munka megrekedt Ozzyval, Iommi körülnézett ki jöhetne szóba énekesként. Szóba került David Coverdale és Robert Plant is. Egy 1986-os interjú során Iommi elárulta, hogy Coverdale-t több ízben is felkérte, de valahogy mindig olyankor, amikor neki más kötelezettségei voltak. Glenn Hughes neve is felmerült, de Iommi tudta, hogy a basszusgitáros/énekes bevétele konfliktust okozna a csapat és Butler között. Választása így Ronnie James Dióra esett, aki korábban a Rainbowban nyújtott teljesítménye révén lett élvonalbeli vokalista. Innen azonban távoznia kellett, mivel gótikus hangulatokkal és középkori romantikával átitatott szövegvilága nem volt alkalmas arra, hogy a csapat slágerlistás sikereket arathasson. Ritchie Blackmore a zenekar gitárosa ugyanis az amerikai rádiókat akarta bevenni. Dio ezután Connecticutban igyekezett összerakni egy új zenekart és itt hívta fel Iommi is. Egy idő után azonban már nem hívta többet, így Ronnie Los Angelesbe költözött formálódó csapatával. Egy este alkalmával azonban találkoztak a Rainbow bárban, ahol kettejükön kívül jelen volt Sharon Arden aki ekkor még nem volt Ozzy Osbourne menedzsere, csupán a Sabbath menedzser Don Arden lánya. Ezt követően ellátogattak a Bel Air-ben lévő stúdiójukba és dzsemmeltek egy készülődő nótára, a későbbi Children of The Seare. Dio azonban közölte Iommival, hogy semmilyen zavaros ügybe nem hagyja belerángatni magát, és ha tisztába teszik a dolgaikat szóljanak. Hivatalosan ugyanis még Ozzy volt a Sabbath énekese. Másnap Iommi azzal hívta fel Dio-t, hogy kirúgták Osbournet. Dio hivatalosan 1979 júniusában lett a zenekar tagja.
Mire azonban meg lett a zenekar új énekese Geezer Butler már elhagyta a zenekart. Így a próbákon egy ideig a Quartz volt tagja Geoff Nichols basszusozott, akit eredetileg Iommi másodgitárosnak szánt. Miközben alakultak az új dalok, elgondolkodtak azon, hogy érdemes-e ragaszkodni a Black Sabbath névhez. Azt már tudni lehetett a sajtóból, hogy Ozzy egy Sons of Sabbath nevű új bandával akar turnézni. Jogilag a Black Sabbath név akkor Iommié, Butleré, és Wardé volt (ma már csak Iommié), tehát a nevet továbbra is használhatták volna, de az utóbbi négy-öt évben a zenekar úgy lejáratta magát, hogy Iommi úgy érezte, hogy más néven is kijöhetnének az új dalok. Végül azonban maradt a régi név, és ez főleg Dio vállára rakott komoly terheket. Az eredetileg kigondolt kétgitáros felállás nem volt kivitelezhető, így Geoff Nichols számára egyetlen megoldás maradt: a háttérben billentyűzhetett, effektezhetett, a külvilág számára a zenekart azonban továbbra is négy ember alkotta. Geoff a későbbi koncerteken sem volt látható. Többek között azért is döntöttek így, mert féltek, hogy túl sok lesz a Rainbow párhuzam. A basszusgitárosi posztra Ronnie az egykori Rainbow-os kollégáját Craig Grubertet javasolta, aki meg is felelt a meghallgatáson, de Iommi mégsem bízott abban, hogy maximális odaadással fog zenélni (szerinte Craig túl amerikai volt). Iomminak végül sikerült visszacsalogatnia Geezer Butlert 1980 januárjában.
Az új felállású Sabbathban Dionak is komoly szerep jutott a dalszerzésben, míg korábban Ozzy csak elénekelte amit odatettek elébe.
Miután rendeződtek soraik a Miamiben lévő Criteria Recording Stúdióba vonultak rögzíteni a következő lemezüket. Producernek azt a Martin Birch-öt választották, aki korábban már a Rainbow-val is dolgozott, később pedig az Iron Maiden első hat albumán biztosított kiváló hangzást. A lemez készítése azonban nem ment egyszerűen. Bill Ward nem bírta feldolgozni az eredeti felállás elveszítését, ráadásul a édesanyja is akkortájt halt meg. A keverés eredetileg Londonban zajlott volna, de Iommi adóügyei miatt végül Párizsba utaztak. Az album végül 1980. április 25-én jelent meg Heaven and Hell címmel. Zeneileg egy a korábbiaknál energikusabb, újabb elemekkel bővülő anyag született, amely simán megállta a helyét, a korszakban kibontakozó A brit heavy metal új hulláma zenekarainak albumai mellett. Ennek révén számos, új fiatal rajongót is megnyertek maguknak. Dio képzett, széles hangterjedelme, az epikusabb, monumentális megközelítés egy újjászületett Black Sabbathot mutatott. Az olyan dalok, mint a címadó, a Neon Knights, a Children of The Sea, a Lonely Is The Word, vagy a Die Young a koncertprogram állandó darabjai lettek. Az album híre szájról szájra terjedt, és sokat segített az is, hogy a technikusok rendre ezt a lemezt tették be a rockbulik előtt, és a rajongók egymást kérdezgették, hogy mi szól. Sokan el sem hitték, hogy ez a Sabbath.
Ennek a hatására a Warner is komolyabban a csapat mögé állt, olyannyira, hogy a csapat megkérdezése nélkül piacra dobtak egy koncertlemezt Live at Last címmel. A koncertlemez a brit listákon az 5. helyezett lett, a Paranoid pedig újra bekerült a top 20-ba. Ez a koncertfelvétel még az Ozzy érában készült. A Heaven and Hell az Egyesült Királyságban a 9., míg az Egyesült Államokban a 28. helyen debütált. A lemez egyöntetűen kivívta a rajongók és a kritikusok elismerését, melyet a zenekar és a heavy metal legjobb lemezei közt tartanak számon. Az Allmusic az 5 csillagból 4 és felet adott rá, és úgy jellemezte a zenekart, hogy sikerült újjászületniük. A Sabotage óta a legkelendőbb albumuk lett, ami az Egyesült Államokban beplatinázódott. Azóta a Warner rock/metal kiadványainak egyik legnépszerűbb darabja lett.
A lemezmegjelenést nagyszabású világturné követte. Dio első élő fellépésére Németországban került sor 1980. április 17-én. Az amerikai körút a Blue Öyster Cult "Black and Blue" turnéjának társaságában zajlott le. 1980. július 26-án 75 000 rajongó előtt léptek fel a Los Angelesi Memorial Coliseumban. Az estén még olyan sztárok is felléptek, mint a Journey, a Cheap Trick, és Molly Hatchet. A következő napon pedig az Oakland Coliseum-ban léptek fel a "Day on the Green" fesztivál keretében. Az előadások alkalmával sikerült meggyőzniük a közönséget, Ronnie ördögvilla, vagy ördögszarv kézmozdulatai elterjedtek a heavy metal szubkultúrában, és rajongók valamint más zenészek egyaránt átvették. A siker hatására Ozzy Osbournes a sajtón keresztül támadta volt társait, az interjúk során előszeretettel élcelődött Dio nem éppen daliás termetén, de a "Black Rainbow" gúnynevet is előszeretettel aggatta rájuk.
A turné azonban tovább folytatódott és mire Londonba ért, már olyan híre volt az új felállásnak, hogy a Hammersmith Odeonban rendezett koncerten a komplett Led Zeppelin is megjelent. Egy közös turné gondolata is felmerült, ez azonban John Bonham szeptemberi halála miatt már nem valósult meg.
Az 1980. augusztus 18-án tartott minnesotai koncert után Bill Ward kilépett az együttesből. Ward utált utazni, gyűlölte a repülést, elege volt már mindenből, ráadásul folyamatosan ivott. Mentálisan és fizikailag is ki volt készülve. Miután Ward bejelentette Denverben, hogy kilép, a csapat visszarepült Los Angelesbe, és ott két napon át próbáltak Vinny Appice dobossal, majd folytatták a turnét. 1980. augusztus 31-én Hawaiin már az új dobossal (aki Carmine Appice öccse) léptek fel. A Warner meghosszabbította szerződését a zenekarral, sőt Ronnie James Dióval még külön is kötöttek szerződést, ami utóbb nagyban segítette az énekest a saját csapata elindításakor. 1981 februárjában befejeződött a Heaven and Hell turnéja, így a zenekar stúdióba vonult, hogy nekilásson a következő lemez munkálatainak. A felvételek a Los Angeles-i Record Plant stúdiókban folytak, ismét Martin Birch produceri irányításával.
Tizedik nagylemezük Mob Rules címmel 1981. november 4-én jelent meg. A felvételeken már az új dobos Vinny Appice mutatkozott be, aki kemény és fifikás játékával kiválóan pótolta elődjét. Zeneileg a Heaven and Hell által megkezdett utat folytatták, és ismét egy erős lemezt sikerült alkotniuk. A rajongók kitörő lelkesedéssel fogadták, a kritikák viszont nem voltak egyöntetűen pozitívak. Az Allmusic négy csillagot adott az ötből, a Rolling Stone viszont csak egyet. JD Considine az albumot tompának és dagályosnak titulálta. Az idő haladtával a zenei sajtó javított a lemez megítélésén. Az Allmusic a megjelenésre rá egy évtizeddel nagyszerű anyagnak nevezte. A lemez kereskedelmileg is sikeres lett a brit listákon bejutott a top 20-ba, Amerikában pedig 29. lett. Az album aranylemez minősítést ért el az Egyesült Államokban. A The Mob Rules című számot John Lennon egy régi angliai házában rögzítették. A dal szerepelt az 1981-es Heavy Metal című filmben is, noha eltérő változatban mint a lemezen.Az együttes a Mob Rules album megjelenése után egy újabb világturnéra indult, amely az Egyesült Államokat is szerte érintette. Felléptek Dallasban , San Antonióban és Seattleben is. Mivel a zenekar nem volt teljes mértékben elégedett a Live at Last koncertlemez minőségével, úgy döntöttek, hogy kiadnak még egy koncertlemezt. Ez 1982 decemberében jelent meg Live Evil címmel, rajta a Mob Rules turné hanganyagával. Az anyag keverésénél azonban komoly gondok keletkeztek a zenekar tagjai között. Iommi, Butler és Nichols azt mondták akkor, hogy ők napközben keverték az anyagot, és minden reggel azt vették észre, hogy másként állnak a gombok a keverőpulton, mint ahogy előzőleg hagyták. Szerintük Dio és Appice éjszakánként egy Dio szólóalbum dalain dolgoztak, és közben az énekes hangját is hangsúlyosabbra vették az élő albumon. Noha Dio teljes mértékben tényleg nem volt elégedett az anyaggal, de szerinte semmiféle trükközés nem volt (ezt azóta már Iommi is elismerte). Elmondása szerint Butlerék meg sem jelentek a stúdióban, és mivel sürgetett az idő, ők Vinnyvel ki akarták használni a stúdió adta lehetőségeket. Iomminak azonban úgy 10 nap után elege lett, és kitette a zenekarból az énekest, aki vitte magával Vinnyt is. Ronnie 1982 novemberében elindította saját zenekarát Dio néven, mellyel jelentős sikereket ért el.
A Live Evil koncertlemez eladásait beárnyékolta Ozzy Osbourne Speak of the Devil című koncertlemeze, amely szintén Black Sabbath-dalokat tartalmazott. Ugyanis Ozzy lemeze előbb jelent meg és platina minősítést szerzett.
A két egyedül maradt alapító tag, Tony Iommi és Geezer Butler elkezdett meghallgatásokra járni, hogy új énekest keressenek. Újra szóba került David Coverdale a Whitesnakeből, továbbá Nicky Moore a Samsonból, és John Sloman a Lone Starból. Állandó tagként végül Ian Gillant a Deep Purple egykori legendás énekesét választották, aki 1982 decemberében lett a csapat tagja.
Eredetileg más nevet akartak felvenni, a kiadó azonban ragaszkodott a Black Sabbath névhez, így végül továbbra is megtartották nevüket. Dobosként visszatért hozzájuk az immár józan Bill Ward. A négyes az angliai Shipton-on-Cherwellbe utazott (Oxfordshire-ben található), hogy nekilássanak az új album felvételeinek, a The Manor stúdióban. Az album Born Again címmel, 1983 szeptemberében jelent meg. A produceri teendőket saját maguk mellett Robin Blackre bízták. A lemez mind a rajongoktól, mind a kritikusoktól vegyes fogadtatásban részesült. A lemez leghíresebb dala talán a Zero The Hero, amely Gillan kedvence is a Sabbathtal készített munkái közül. A lemez a brit listákon a 4. helyen debütált, míg az Egyesült Államokban 39. lett. A megjelenésre rá egy évtizeddel az Allmusic kritikusa Eduardo Rivadavia "félelmetes"nek nevezte az albumot, megjegyezve, hogy Gillan bluesos stílusa és humoros dalszövegei teljesen nem passzolnak a Sabbath sötét és nyomasztó világához.Az albumot követő turné után Bill Ward ismét elhagyta az együttest, helyére a korábban az Electric Light Orchestrában is megfordult Bev Bevan került. Az 1983-84-ben lebonyolított világturnét már ő játszotta végig, amely Európában startolt a Diamond Head társaságában, majd a tengerentúlon folytatódott, ahol a Quiet Riot és a Night Ranger voltak a turnépartnereik. 1983-ban a Reading fesztivál főzenekaraként léptek fel, ahol a Purple Smoke on the Waterjét is előadták. A turné során a Stonehenge dalra utalva, egy óriási méretű Stonehenge emlékmű is helyet kapott a színpadon. Ezt később a This Is Spinal Tap című filmben is kiparódizálta a filmben szereplő zenekar.
A Born Again turnéja 1984 márciusában véget ért. Ezt követően Ian Gillan kilépett az együttesből, hogy csatlakozzon a klasszikus felállásában újjáalakult Deep Purple-höz. Őt egy ismeretlen Los Angelesi énekessel David Donatóval helyettesítették. Az új felállás 1984 októberében felvett egy demót, Bob Ezrin produceri közreműködésével. A zenekar azonban elégedetlen volt az eredménnyel, így a Sabbath és Donato útjai rövid időn belül elváltak. Geezer Butler megunta a folytonos tagcseréket, így 1984 novemberében ő is elhagyta a zenekart. Ő már az Ian Gillannes felállással is elégedetlen volt.
Butler kilépésével már csak Tony Iommi maradt egyedül az eredeti tagságból, és ő is félretette a Black Sabbathtal való elképzeléseit. Geoff Nichols billentyűssel egy szólólemez ötletén kezdett el dolgozni. Míg az új anyagon dolgoztak, Bob Geldof felajánlotta, hogy a Live Aid jótékonysági koncerten felléphetne az eredeti felállású Black Sabbath. A tagok elfogadták az ajánlatot, így 1978 óta újra az eredeti felállásban léptek színpadra, Philadelphiában, 1985. július 13-án. Három számot adtak elő (Children Of The Grave, Iron Man és Paranoid). Az eseményen a The Who és a Led Zeppelin is fellépett. A négyes azonban nem maradt együtt, Ozzy folytatta tovább sikeres szólókarrierjét. Iommi Dave Spitz basszusgitárossal, Eric Singer dobossal, folytatta tovább egyéni elképzeléseit. Énekesként olyan nevek merültek fel számára, mint Rob Halford a Judas Priestből, az egykori Trapeze és Deep Purple tag Glenn Hughes, vagy a korábbi Sabbath énekes Ronnie James Dio. Olyan elképzelés is felmerült, hogy több vendégénekes fog közreműködni az albumon, de főleg egyeztetési problémák miatt ez nem valósult meg. Glenn Hughesszel már készültek közös ötletek, így végül úgy döntöttek, hogy az egész anyagot ő fogja felénekelni.A formáció az Atlantai Cheshire Sound Studiosba vonult, hogy rögzítsék ötleteiket. Tony Iommi saját nevén, szólólemezként akarta megjelentetni, a Warner kiadó azonban ezt megtiltotta, és ragaszkodott a Black Sabbath névhez. A lemez végül Black Sabbath featuring Tony Iommi név alatt Seventh Star címmel 1986. január 28-án jelent meg. Zeneileg egy dallamosabb, közérthetőbb irányba indultak el, melyen érezhető volt a Sunset Strip-beli amerikai dallamos hard rock hatása is. A kritikusok lehúzták az albumot, bár később az Allmusic pozitív kritikát jelentetett meg róla, és leírta, hogy az albumot gyakran félreértik és alábecsülik.
Az album a Billboard 200-as listáján a #78. helyet érte el. Legismertebb dala az albumnak a No Stranger To Love lett. A rajongói visszajelzések vegyesek voltak, és Iommi megjegyezte, hogy ha szólólemezként jelenhetett volna meg, akkor sokkal többen elfogadták volna. Az album kereskedelmi szempontból sem lett egyöntetű siker.
Az új felállás hat hétig készült az újabb világturnéra, és a zenekar e téren is kénytelen volt használni a Black Sabbath nevet. Glenn Hughes egy Iommi projektnek tekintette a zenekart, magát nem tekintette Sabbath-tagnak. Négy nappal a turné előtt Hughes egy kocsmai verekedésben úgy megsérült a szemén, hogy nem vehetett részt a turnén, és elhagyta a zenekart. Hogy a zenekar turnéra indulhasson bevették új énekesként Ray Gillent, és már az ő frontemberkedésével vágtak neki a turnénak olyan zenekarok társaságában, mint a WASP és az Anthrax). A rossz jegyeladások miatt azonban törölni kellett az amerikai dátumokat.1985 januárja és májusa között Iommi egy keresztény énekessel, Jeff Fenholttal dolgozott egy ideig, aki ragaszkodott hozzá, hogy ő legyen a Sabbath énekese. Tony Iommi ezt azonban sosem erősítette meg, csak azt hogy tényleg dolgozott vele egy szólóalbumon.
1986 októberében, a Montserratban levő Air Studios-ban kezdtek dolgozni egy új anyagon. Producernek ezúttal Jeff Glixmant választották. Vele azonban kezdetektől fogva problémáik akadtak, ezért a felvételeket Vic Coppersmith-Heaven és Chris Tsangarides segítségével fejezték be. A felvételek közben személyi okokra hivatkozva kilépett Dave Spitz basszusgitáros, akit az egykori Rainbow/Ozzy Osbourne basszusgitárossal Bob Daisleyel helyettesítettek. Vele újra felvették a basszussávokat, valamint megírta a készülödő lemez dalszövegeit is. Még mielőtt az album elkészült volna Daisley és Eric Singer dobos egy rövidebb ideig csatlakozott Gary Moore zenekarához. 1987 januárjában folytatták a munkát ezentúl már az angliai Morgan Studios-ban Chris Tsangarides közreműködésével. A felvételek közben Gillen kilépett az együttesből, hogy csatlakozzon John Sykes Blue Murder nevű formációjához. Helyére Tony Martin került, de meggyőzték Bev Bevan korábbi dobost is, hogy vendégként működjön közre a lemezen. Végül két számban (Scarlet Pimpernel, Eternal Idol) szerepelt Bevan ütőhangszereken.
Még mielőtt megjelent volna a lemez, elvállaltak egy koncertet a faji gyűlöletről híres Dél-Afrikában, amiért erősen bírálták őket, és sok rajongót magukra haragítottak. A botrányos eset miatt egy időre kitiltották őket Európából. Az afrikai koncerten Bevan nem volt hajlandó fellépni, ezért Terry Chimes segítette ki a zenekart aki korábban a The Clash tagja volt.Az új albumot végül Eric Singer és Bob Daisley közreműködésével befejezték, és The Eternal Idol néven 1987. november 1-jén jelent meg az Egyesült Királyságban. Az Egyesült Államokban csak 1987. december 8-án látott napvilágot. A lemez vegyes fogadtatásokban részesült, és csak a 168. helyet érte el a Billboard 200-as listáján, míg Angliában a 66. helyezett lett. Az Allmusic dicsérte Tony Martin erőteljes hangját, és Iommi nehézsúlyú, a korai éveket idéző, hatásos riffjeit. Az Allmusic három csillaggal jutalmazta az ötből, a Blender viszont csak kettővel.A lemezt támogató turné Németországban, Olaszországban és első alkalommal Görögországban vette kezdetét. Más európai országokban a dél-afrikai incidens miatt nem léphettek fel. Dave Spitz még nem sokkal a turné előtt elhagyta a zenekart, helyére Jo Burt került, aki korábban a Virginia Wolf-ban zenélt.
Miután a zenekar gyenge lemezeladásokat produkált, a Vertigo Records és a Warner Bros. Records egyaránt ejtette őket. A zenekar az I.R.S. Records-al kötött szerződést. A zenekar 1988 augusztusában visszavonult, hogy a következő albumra koncentrálhasson. Iommi egy új kezdetnek nevezte ezt a korszakot, a zenekar kezdte megtalálni hitelét. Iommi bevette basszusgitárosnak Laurence Cottle stúdiózenészt, az új dobos pedig a legendás Cozy Powell lett. Ez a felállás egy olcsó angliai stúdióba vonult, hogy nekilássanak a munkálatoknak. 1989. április 1-jén jelent meg sorrendben tizennegyedik nagylemezük Headless Cross címmel. Az album egy megerősödött zenekar képét mutatta, ennek megfelelően a fogadtatása is igen pozitív volt. Az Allmusic 4 csillagott adott rá az 5-ből, és megfogalmazta, hogy ez a legjobb olyan albumuk, amelyen nem Ozzy vagy Dio szerepel. A lemez a brit listákon listavezető lett, míg az Egyesült Államokban a 115. helyezést érte el. A When Death Calls című dalban a gitárszólót Iommi jó barátja, a Queen gitárosa, Brian May játszotta fel. Zeneileg a Dio korszak óta jellemző, monumentális heavy metal irány hallható. A kiadást követően ismét turnéra indultak, immár Neil Murray basszusgitárossal, aki korábban Gary Moore és a Whitesnake soraiban is megfordult.Az amerikai turné 1989 májusában kezdődött a Kingdom Come és a Silent Rage zenekarokkal közösen. Nyolc előadás után azonban törölni kellett a körutat, mivel a jegyeladások nagyon alacsonyak voltak. Az Európai turné szeptemberben kezdődött, ahol viszont csakúgy mint a lemez, a koncertek is sikeresek lettek. Egy Japán kitérő után Oroszországban turnéztak a brit Girlschool társaságában. A Black Sabbath volt az egyik első nyugati zenekar, amelyik fellépett Oroszországban, miután Mihail Gorbacsov megnyitotta az ország nyugati határait.A koncertek után 1990 februárjában visszatértek a stúdióba, dolgozni a friss ötleteiken. A felvételek a Rockfield és Woodcray Stúdiókban zajlottak, a produceri teendőket pedig maguk látták el. A készülő lemez végül Tyr címmel jelent meg 1990. augusztus 20-án Angliában, míg Amerikában csak augusztus 31-én. Neil Murray az albumon is hallható basszusgitárosként. A lemez ugyan nem egy konceptalbum, de több dal is szól az északi mitológiáról. A brit lemezlistán a 24. helyezett lett, az Egyesült Államokban viszont első Sabbath albumként, nem sikerült bekerülnie a Billboard 200-ba. A rajongók fogadtatása jó volt, míg a kritikák lesújtó véleménnyel voltak róluk. Az Allmusic az 5 csillagból 1-et adott rá, csakúgy mint a Blender, amelyik megjegyezte, hogy az album érdektelensége csak bemocskolja a Black Sabbath nevet. A lemez turnéja a Circus of Power zenekarral zajlott le Európában, de a rossz jegyértékesítések miatt hét brit fellépést töröltek. Első alkalommal fordult elő, hogy a zenekar az új anyagát az Egyesült Államokban már meg sem turnéztatta.
Időközben Dio szólópályája a kezdeti sikerek után akadozni kezdett. A Lock Up The Wolves turnéja után úgy gondolta, érdemes próbát tenni sikereinek egy korábbi színterén, vagyis a Black Sabbath élén. Geezer Butler szintén benn volt a dologban, aki Iommit is próbálta meggyőzni az újjáalakulásról. Iommi végül elbocsátotta Neil Murray basszusgitárost, és Tony Martin énekest, a helyükre pedig Dio és Vinny Appice dobos érkezett, 1990 őszén. Az újjáalakulás mögött sokan csak a pénz iránti vágyat látták, Iommi azonban tagadta ezeket a kijelentéseket. Az új anyag felvételeit a Wales-i Rockfield stúdióban kezdték meg, Reinhold Mack producer közreműködésével. A felvételeket eredetileg Cozy Powell dobossal tervezték, aki éppen rosszban volt Dióval. Az énekes állítólag válaszút elé állította Tony-t, mondván vagy ő megy vagy Cozy. A gitárosnak mégsem kellett döntenie ugyanis Powell lovasbalesetet szenvedett. Így lett újra Vinny a dobos. A felvételek nem mentek zökkenőmentesen, ugyanis Dio és Iommi között volt némi feszültség, valamint több dalt is többször kellett újrajátszani.. Az album készítése hosszú ideig elhúzódott, ami anyagilag is megterhelő volt, utóbb azonban Dio és Iommi is úgy nyilatkozott, hogy megérte az erőfeszítés. Iommi elmondása szerint néha kell egy kis feszültség, melynek révén az eredmény is jobb lehet.Az album 1992. június 22-én jelent meg Dehumanizer címmel, amelyet az Egyesült Államokban immár a Reprise Records gondozott. Általánosságban mindenki a Heaven and Hell és a Mob Rules, vagyis a korábban Dióval készült albumok folytatását várta. Végeredményül pedig megszületett a zenekar legsúlyosabb, legsötétebb, és legelidegenítőbb albuma. A rajongók lelkesen fogadták az új művet, a kritikai visszhangok viszont vegyesek voltak. Az Allmusic az 5 csillagból kettő és felet adott az albumra. Kereskedelmileg is előrelépést produkáltak az utóbbi lemezekhez viszonyítva, az utóbbi évtized legkelendőbb Sabbath albuma lett. A zakatolós TV Crimest kislemezen is kiadták, ami 44. helyezett lett a Billboard 200-on. Érdekesség, hogy a Master of Insanity című számot Geezer és a jelenlegi House of Lords gitáros Jimi Bell írta, bár ez a lemezen nincs feltüntetve.
Az album turnéját 1992 júliusában kezdték meg a Testament, a Danzig, a Prong és az Exodus társaságában. Ozzy Osbourne ekkortájt szintén turnézott, és felajánlotta, hogy a Black Sabbath felléphet előtte a Costa Mesa-i koncertjén. A zenekar elfogadta az ajánlatot, kivéve Ronnie James Diot. A koncerten végül Rob Halford lépett fel a Sabbath élén, két koncert erjéig, Dio pedig folytatta szólókarrierjét. Egy rövid előadás erejéig Bill Ward és Ozzy ismét csatlakozott a Black Sabbathhoz, így 1985 óta újra együtt lépett fel a kezdeti négyes.
1993-ra Vinny Appice dobos is elhagyta a zenekart, hogy csatlakozzon Dio szólócsapatához. Így szerepelt Dio Strange Highways és Angry Machines albumain is. Iommi és Butler választása az egykori Rainbow dobosra Bobby Rondinellire esett, énekesként pedig visszahívták Tony Martint. Az új felállású zenekar stúdióba vonult, egy új lemez elkészítésének céljából. A Black Sabbath névtől megint próbáltak megválni, mivel Butler elmondása szerint ez inkább volt egy Iommi-Butler projekt, semmint a Sabbath. A felvételek a Walesi Monnow Valley Studios-ban vették kezdetét, a produceri teendőket pedig megint maguk látták el. A nagylemez 1994. január 31-én jelent meg világszerte, Cross Purposes címmel. A lemez vegyes kritikákban részesült, az Allmusic az öt csillagból hármat adott rá, míg a Blender csak kettőt; a lap ironikusan megjegyezte, hogy a Soundgarden akkori lemeze, a Superunknown sokkal jobb Sabbath album lett, mint a Cross Purposes. Bradley Torreano az Allmusic egyik kritikusa viszont azt írta, hogy a Born Again óta ez az első olyan albumuk, amely tényleg úgy hangzik mint egy igazi Black Sabbath album. Az albumon található Evil Eye dalban Eddie Van Halen is részt vett szerzőként, ezt azonban kiadói korlátozások miatt nem tüntették fel. Az anyag az Egyesült Királyságban nem jutott be a top 40-be, mivel csak a 41. helyig kúszott. Az Egyesült Államok Billboard 200-as listáján a 122. helyen debütált. Promóvideó a The Hand That Rocks The Cradle című számra készült.
A lemezt támogató turné 1994 februárjában startolt Amerikában, mégpedig a Motörhead és a death metalos Morbid Angel társaságában. Azt ezt követő Európa turné alkalmával felléptek a londoni Hammersmith Apolloban is 1994. április 13-án, amelyet Cross Purposes Live címmel CD-n és videokazettán is megjelentettek 1995-ben. A kiadvány akkoriban egy CD+VHS dobozban is megjelent, de ma már DVD-n is kapható. Az Európai turné 1994 júniusában ért véget, ahol a Cathedral és a Godspeed voltak a partnereik. A turné után Bobby Rondinelly távozott az együttesből, helyére ismét Bill Ward került. A Dél-Amerikai koncerteken már ő játszott.
Nem sokkal ezután azonban Geezer Butler hagyta el az együttest, aki elmondása szerint teljesen kiábrándult a zenekarból. Butler GZR néven megalapította saját zenekarát, mellyel 1995-ben megjelentette Plastic Planet című albumát. Miután Butler kilépett Ward is távozott, így Iommi visszahívta Neil Murray basszusgitárost, és Cozy Powell dobost. Ezzel újra a Tyr korszakos felállás jött össze. Miután rendeződtek soraik, megkezdték a munkálatokat a következő albumhoz. A felvételek a Los Angelesi Devonshire Studios-ban és a Liverpooli Parr Street Studios-ban kezdődtek meg. Producernek Ernie C-t a Body Count gitárosát választották. A lemez 1995. június 8-án jelent meg Forbidden címmel. Sem az Egyesült Államokban, sem az Egyesült Királyságban nem aratott sikert. Az albumot nagyon lehúzták a kritikusok, az Allmusic az 5 csillagból egy és felet adott neki, a dalokat pedig unalmasnak, lélektelennek minősítették. A Blender magazin kínosnak titulálta a lemezt, és kijelentette, hogy a valaha készült leggyengébb Sabbath album készült el.
Érdekesség, hogy az albumot nyitó számhoz, a The Illusion of Power-hez Ice T írta a szöveget, és énekel is benne.
A lemez világturnéja 1995 júliusában vette kezdetét, ismét a Motörhead valamint a Tiamat társaságában. Két hónappal a megkezdett turné után Cozy Powell elhagyta a zenekart egészségügyi problémáira hivatkozva. Helyére ismét Bobby Rondinelli állt be. A turné utolsó állomásai 1995 decemberében voltak Ázsiában. Ezt követően Iommi pihenőidőt iktatott be, és elkezdett dolgozni egy szólóalbumon Glenn Hughes és az egykori Judas Priest dobos Dave Holland társaságában. Az anyag hivatalosan nem jelent meg, de széles körben elterjedt bootleg formátumban. A lemez hivatalosan 2004-ben jelent meg The 1996 DEP Sessions címmel, de a kiadás alkalmával a dobokat újra rögzítették Jimmy Copley közreműködésével.1997-ben Tony Iommi feloszlatta az akkori felállást, hogy újra összejöjjön az eredeti négyes, azaz az Ozzy-Iommi-Butler-Ward felállás. Tony Martin énekes később azt állította, hogy erre már Ozzy 1992-es Costa Mesa-beli buliján sort akartak keríteni, de az IRS kiadóval való kötelezettségeik miatt még elkészítették a Forbidden albumot. Az IRS Records, hogy teljesítse szerződéses kötelezettségét, 1996-ban megjelentetett egy válogatásalbumot The Sabbath Stones címmel. A lemezen található dalokat a Born Again albumtól egészen a legutóbbi Forbidden albumig alkotó számok képezik.
Az eredeti négyes hivatalosan 1997 nyarán alakult újjá. A zenekar fellépett az énekes Ozzfest nevezetű fesztivál turnéján főzenekarként. A fellépéseken átmenetileg azonban Ozzy csapatából és a Faith No More soraiból ismert Mike Bordin dobolt, mivel Ward még érvényben lévő szerződéses kötelezettségben állt a Bill Ward Banddel. Ward végül 1997 december elején csatlakozott az együtteshez. Még e hónap 4. és 5. napján két koncertet is adtak Birminghamben. Mind a kettőről felvétel is készült, ami 1998. október 20-án jelent meg dupla CD-n az Epic Records gondozásában, Reunion címmel. Az albumon két vadonatúj stúdiódal is helyet kapott, a Selling My Soul és a Psycho Man. Ezeket kislemezként is kiadták, és mindkettő bekerült a Billboard Mainstream Rock Tracks listáján az első 20-ba.
A kiadvány a Billboard 200-as listáján a 11. helyen nyitott, és platinalemez lett az Egyesült Államokban. Az albumról az Iron Man meghozta a zenekar számára az első Grammy jelölést, 2000-ben a legjobb metal teljesítmény kategóriában, 30 évvel a dal eredeti megjelenése után.
1998 nyarán európai turnéra indultak, azonban Bill Ward szívrohamot kapott, így ideiglenesen megint elhagyta a zenekart. Helyére Vinny Appice került. 1999 januárjában Ward már visszatért és amerikai turnéra indultak a Pantera társaságában. A körút nyáron folytatódott, az Ozzfest fesztivál keretein belül, főzenekarként léptek fel.
Ezt követően szünetet tartottak és a szólódolgaikra kezdtek koncentrálni. Tony Iommi 2000-ben elkészítette első hivatalos szólóalbumát Iommi címmel, Ozzy pedig hozzálátott a Down to Earth című albumának a munkálataihoz.
2001 tavaszán stúdióba vonultak Rick Rubin producer közreműködésével, hogy nekilássanak egy új lemeznek, de a felvételeket nyáron abba kellett hagyniuk, hogy Osbourne befejezhesse készülő albumát. Iommi sajnálta, hogy a folyamatot félbe kellett szakítani, mert véleménye szerint igazán jó dalok születtek.
A munkát tovább hátráltatta, hogy The Osbournes néven sorozat indult az MTV zenecsatornáján, amely az énekes mindennapjait követte nyomon. A show hatalmas sikert aratott, melynek révén sok fiatal megismerte Ozzyt és a Sabbathot. Ennek nyomán a Sanctuary Records kiadott egy Past Lives című dupla koncertalbumot, ami 2002. augusztus 20-án jelent meg. A kiadvány első diszkjén egy 1973. március 11-én rögzített Manchesteri és egy 1973. március 16-i Londoni koncert hallható. A londoni felvétel a Rainbow Theatre-ben készült. A kettes diszk első és 5-9 dala 1970. december 20-án Párizsban került rögzítésre az Olympia Theatre-ben, a 2-4-es számok pedig egy 1975. augusztus 6-i New Jersey-beli koncertet örökítenek meg. Az album a Billboard listáján a 114. lett.
2002. október 22-én egy 2 CD-ből álló válogatást jelentettek meg Symptom of the Universe: The Original Black Sabbath 1970–1978 címmel. Az anyagon csak 1970 és '78 közötti dalok kaptak helyet. Ez után újabb pihenőidőszak következett, majd 2004 és 2005 nyarán is felléptek az Ozzfest fesztiválokon.
Időközben a Warner Bros. megjelentetett egy Black Box: The Complete Original Black Sabbath (1970–1978) című box-szettet, amely az összes Ozzy Osbourne-érás albumukat tartalmazza. Az albumokat újra maszterizálták és jár hozzájuk egy 80 oldalas füzetkönyv is. Itt elolvasható a zenekar története, valamint pár dalszöveg is. Emellett a diszkek közt található egy DVD is, amin egy 1970-es Beat Club-beli fellépés koncertje látható.
2005 novemberében beiktatták őket az UK Music Hall of Fame-be, majd 2006 márciusában a zenekar bekerült az amerikai Rock and Roll Hall of Fame-be is. A díjátadóan a zenekar tiszteletére a Metallica előadta a Hole in the Sky és az Iron Man dalokat.
Miközben 2006-ban Ozzy Osbourne újabb szólóanyagán dolgozott, a Rhino Records megjelentett egy Black Sabbath: The Dio Years című válogatáslemezt, amelyen kizárólag a Ronnie James Dio énekével készült Sabbath albumról válogatták össze a dalokat. A kiadó kérésére Iommi, Dio, Butler és Appice megírt és rögzített három vadiúj dalt is, amelyek a válogatásra is felkerültek (The Devil Cried, Shadow of the Wind, és Ear in the Wall). Az album 2007. április 3-án jelent meg és a Billboard 200-on az 54. helyezést érte el. A The Devil Cried dal 37. helyezett lett a Mainstream Rock Tracks listáján. Az együttműködés következtében pletykák röppentek fel egy esetleges Dio-érás újjáalakulásról. Ezt erősítette az is, hogy Ozzyval a zenekar évek óta stagnált. Végül a pletykák igaznak bizonyultak, és Iommi összehívta a Heaven and Hell érás felállást, hogy világkörüli turnéra induljanak. Hivatalosan azonban Ozzy, Iommi, Butler és Ward a Black Sabbath tagjai, így a félreértések elkerülése végett Heaven and Hell néven indultak turnéra. Az elnevezés az 1980-as album után született meg, így eredetileg Bill Ward is részt vett volna a projektben, de többek között zenei különbségekre is hivatkozva nem vállalta a fellépéseket. A dobos posztra így Vinny Appice került, aki a Mob Rules és a Dehumanizer albumokon is játszott a Iommi–Butler–Ronnie trióval.
A zenekar amerikai turnéra indult a Megadeth és a Machine Head társaságában. 2007. március 30-án a New York-i Radio City Music Hallban koncerteztek, amely 2007. augusztus 28-án DVD-n is megjelent Live from Radio City Music Hall címmel. Még ennek a megjelenése előtt, május 1-jén kijött egy Live at Hammersmith Odeon című koncertlemezük is, melynek felvételei a Mob Rules turnéjának három koncertjéből készültek, 1981. december 31-én, 1982. január 1-jén és 2-án. 2007 novemberében Dio megerősítette, hogy készülnek egy új stúdióalbum munkálatai.2008 áprilisában újabb nagy sikerű turnét bonyolítottak le, "Metal Masters Tour" elnevezés alatt, ahol olyan együttesekkel léptek egy színpadra, mint a Judas Priest, a Motörhead és a Testament. 2008. július 22-én a Rhino Records egy újabb válogatásalbumot dobott a piacra The Rules of Hell címmel. Az 5 CD-s box-szett a Ronnie James Dio énekével készült lemezeket tartalmazza (Heaven and Hell, Mob Rules, Live Evil – 2CD, Dehumanizer). Az anyagnak megjelent egy különleges, limitált példányszámú változata is, azon öt koncertdal is helyet kapott, amelyek a Hammersmith Odeonban kerültek rögzítésre.
A turnék alatt folyamatosan íródtak az új dalok is, melynek stúdiómunkálatai Dio stúdiójában zajlottak, a produceri feladatokat pedig Mike Exeterrel osztotta meg Iommi, Butler és Dio. Az album végül 2009. április 28-án jelent meg, The Devil You Know címmel. Az új anyag Japánban már négy nappal korábban, április 24-én megjelent. Az album első kislemeze, a Bible Black már 2009. március 31-én napvilágot látott. Az album zeneileg a korábbi diós albumok irányvonalára tehető, így a rajongók nagyon pozitívan fogadták. A sajtóvisszhangja is igen kedvező volt, az Allmusic négy csillagot adott rá, a lehetséges ötből. A lemez kereskedelmileg is sikeresnek bizonyult a Billboard lista 8. helyén debütált.
2009 májusában Ozzy Osbourne arra kérte Iommit, hogy mindenkinek juttasson a zenekari jogdíjakból. Iommi ebbe nem egyezett bele, hiszen 2000 óta ő birtokolja a nevet. Ozzy később azonban már a bíróságon követelte igazát, és így a két zenész között alaposan elmérgesedett a viszony. Ezt az egymásról adott nyilatkozataik is megerősítették.
2009 novemberében kénytelenek voltak szünetet tartani, miután bejelentették hogy Dio gyomorrákkal küzd. Az énekes többszöri sugárkezelésen is részt vett a gyógyulás érdekében.
Ronnie elhúzodó betegsége miatt 2010 tavaszáig stagnáltak, majd május 16-án felesége, Wendy jelentette be az énekes halálát. A heavy metal egyik legjobb hangú énekesének eltávozása után, számos zenekar tisztelgett feldolgozásokkal Dio munkássága és a Black Sabbath előtt.
Az énekes halálát követően az együttes eredeti tagjai lezárták a pert a zenekar névbirtoklásáról. Osbourne interjújában kijelentette, hogy tulajdonképpen Iommival mindig is szerették egymást, a bírósági per kizárólag üzleti ügy volt, személyes ellentétek egy pillanatig sem voltak közöttük.
2010 augusztusában Ozzy azt nyilatkozta, hogy nem zárja ki a lehetőségét annak, hogy az eredeti felállású Black Sabbath készítsen még egy stúdiólemezt, mielőtt nyugdíjba vonul. Ám később hozzátette, hogy akkor van benne, ha cserébe "Geezer abbahagyja a siránkozást".2010. október 25-én megjelent egy The Eternal Idol Box Set nevű kiadvány, mely két lemezt tartalmaz. Az első albumon az eredeti anyag hallható feljavított változatban, valamint két bónusszal kiegészítve. A második lemezen pedig az eredeti Ray Gillennel rögzített felvételek hallhatók. Ugyanezen a napon megjelent egy Seventh Star Box Set címmel ellátott anyag is, mely a Glenn Hughes énekével megismert anyag remixelt változatával és egy ’86-os koncertfelvétellel (melyen Ray Gillen vokálozik) lett gazdagabb.2010. november 11-én az Ozzy Osbourne nevével fémjelzett albumok is napvilágot láttak Complete Albums Box Set címmel. A limitált példányszámú dobozban egy 100 oldalas könyvecske is megtalálható.2011. január 24-én Osbourne azt mondta, hogy már tárgyal zenésztársaival egy lehetséges újraegyesülésről. Ugyanakkor Butler február 12-én közzé tette honlapján, hogy nem lát túl sok reményt az újraegyesülésre.November 11-én a Whisky a Go Go-ban a zenekar tagjai hivatalosan is bejelentették, hogy újjáalakultak. A zenekar hivatalos honlapján megjelent egy videó, melyből megtudhattuk, hogy 2012-ben jön az új album, továbbá fő fellépői lesznek a 2012-es Download fesztiválnak is, amit további turnédátumok követnek majd.2013. január 13-án a zenekar bejelentette, hogy az új album júniusban jelenik meg 13 címmel. A Rage Against the Machine dobosa, Brad Wilk dobol, a lemez producere pedig Rick Rubin. Az album keverését februárban kezdték meg. 2013. április 12-én kiadták az album számlistáját. Az album standard változatán nyolc új szám lesz, míg a deluxe változaton további három bónuszszám lesz.A 13 album első kislemezszáma a "God Is Dead?", 2013. április 19-én jelent meg.A Black Sabbath 2013. április 20-án kezdte meg 40 év után első turnéját Ausztráliában és Új-Zélandon. Ezt 2013 júliusában-augusztusában egy nagyobb USA-beli turné követi majd.Az album második kislemezszáma, az "End of the Beginning" május 15-én jelent meg a CSI: A helyszínelők egyik epizódjában, amelyben mindhárom tag megjelent.A zenekar novemberben kezdte meg európai turnéját, amely decemberig tartott. Az együttes 2015 márciusában bejelentette, hogy még az évben feloszlanak és a tokiói Ozzfesten tartanak búcsúkoncertet, valamint megjelentetnek egy utolsó stúdióalbumot is.
A Black Sabbath zenéjét gyakran szokás ősmetálként vagy heavy metalként is definiálni. Felbukkanásukkor kétségkívül a korszak legkeményebb együttesének számítottak, kiutat mutatva a blues-rock és beat zenekarok tömegéből. Korai albumaikon a heavy metal, éppúgy helyet kap mint a hard rock vagy a doom metal. A zenekar sötét hangulatú, baljós és súlyos hangzása, valamint igazi műfajteremtő zenei újításuk valójában egy baleset következménye: a gitáros Tony Iommi fémmegmunkálás közben elveszítette két ujjának begyét. Mivel az újjvégek a gyógyulás után is érzékenyek maradtak, ezért kímélésként gitárjának húrjait két hanggal lejjebb hangolta. Így az első fekvésben E dúr helyett C dúr szólt. Butler értelemszerűen ugyanígy lehangolta basszusgitárját, és ettől a Sabbath zenéje vaskosabb hangzást kapott. A baleset után Iommi majdnem abbahagyta a gitározást, de Django Reinhardt jazzgitáros hatására folytatta, aki szintén elveszítette két ujjának begyét. A korai albumok sötét hangzását elutasították a korszak rock kritikusai, és hasonlóan a többi heavy metal zenekarhoz a rádiók is elutasították őket.Az 1972-es Black Sabbath Vol. 4 lemezük óta a kísérletezős jelleg minden korábbinál jobban kiteljesedett. Így a többi Osbourne-al készült albumokon már helyet kaptak, slágeresebb, dallamosabb szerzemények, melyek felbukkanását akkoriban kommersz húzásnak titulálták. A billentyűs hangszerek, vonósok, és egyéb hangszerek állandó kellékei lettek az 1970-es évek második felétől megjelent Black Sabbath albumoknak.
Ronnie James Dio belépésével egy, az 1970-es évek második felében készült albumokhoz képest energikusabb, a korszellemnek megfelelő irányba indultak el. A NWOBHM zenekarok keménysége és energiája jellemezte az 1980-as évekbeli Black Sabbath albumokat. Ronnie James Dio és Tony Martin Osbourne-hoz képest szélesebb hangterjedelme lehetővé tette, hogy epikusabb és monumentálisabb megfogalmazású albumok jöjjenek létre.
A zenekar minden tagja fontos részét képezte az összhatásnak. Ozzy Osbourne mélységes érzelmektől túlcsorduló, egyedi hangja, ugyanolyan védjegynek számított, mint Tony Iommi riffközpontú hozzáállása, a hagyományos verze-refrén váltakozású dalszerkezeteknél, továbblátó dalszerzői stílusa, vagy Geezer Butler fifikás és szín gazdag alapozása, valamint Bill Ward dinamikus dobolása. A későbbi felállások zenészeinek egy része is legendássá vált a zenekarban nyújtott teljesítménye révén.
Az együttes a dalszövegek terén szintén nem szokványos kliséket produkált. Ezek nagy részét a basszusgitáros Geezer Butler írta. Szövegeikben sokkal sötétebb témákkal foglalkoztak, mint a korabeli rockegyüttesek. Ez részben annak volt köszönhető, hogy Butler imádta Dennis Wheatley fekete mágiáról szóló regényeit. Dalszövegeikben olyan témákkal foglalkoztak, mint az okkultizmus, a háború, a világvége és a gótikus történetmesélés. A sajtó sátánistának kiáltotta ki a zenekart. Ezt erősítették az olyan motívumok is, mint például az első album belső borítóján látható fejjel lefelé fordított kereszt. A Vatikán kinevezte az együttest a legveszélyesebb és legártalmasabb rockegyüttesnek.
A Black Sabbath vitathatatlanul a legnagyobb hatású zenekarok közé tartozik. A zenekar - a Led Zeppelinnel és a Deep Purple-lel egyetemben - lefektette a kemény zenék alapjait. A Rolling Stone véleménye szerint az 1970-es Paranoid album óta örökre megváltozott a könnyűzene, véget vetve a Beatles korszaknak. A Time az albumot Minden idők 100 legnagyobb heavy metal albumainak listáján az első helyre sorolta. Az MTV az első helyre sorolta a zenekart a Legnagyobb 10 heavy metal együttes listáján, a VH1 A hard rock 100 legnagyobb előadója szavazásán pedig a második helyen végeztek.
A VH1 a Minden idők legjobb metal dalainak listáján az Iron Mant választotta az első helyre.
A zenekar felbecsülhetetlen hatással volt a későbbi metal együttesekre, legyen szó a heavy metal, a power metal, a doom metal, a thrash metal, vagy a black és death metal stílusok képviselőiről. Ezek mellett jelentős befolyással voltak a stoner rock, a sludge metal, és a gothic metal műfajokra is.Azon zenekarok listája, kik fontos hatásukként jelölték meg a Sabbathot (a teljesség igénye nélkül): Iron Maiden, Metallica Guns N’ Roses, Slayer, Death, Korn, Mayhem, Venom, Judas Priest, Alice in Chains, Anthrax, Disturbed, Opeth, Pantera, Megadeth, The Smashing Pumpkins, Slipknot, Foo Fighters, Fear Factory, Candlemass, Godsmack, Paradise Lost, Celtic Frost, Cannibal Corpse, Dream Theater, Fates Warning, HIM, Sepultura, Savatage, Queensryche, Symphony X, Van Halen, Soundgarden, Saxon, Manowar, Rush.
Lars Ulrich, a Metallica dobosa, azt mondta az együttesről, hogy a heavy metal szinonimája. Kijelentése akkor hangzott el, amikor James Hetfielddel együtt beszédet mondott a Sabbath a Rock and Roll Hall of Fame-be való beiktatásakor, 2006-ban. Hetfield pedig a metal riffek királyának nevezte Tony Iommit. Az egykori Guns N’ Roses gitáros, Slash a Paranoid albumot egy külön világnak, külön dimenziónak nevezte." Scott Iant az Anthrax gitárosát, az interjúkban gyakran kérdezik arról, hogy számára melyik öt metal lemez a legjobb. Scott általában az első öt Sabbath albumot adja válaszként." Chris Adler a Lamb of God dobosa kijelentette, hogy a Black Sabbath minden metal zenészre hatással volt. Ha ezt az illető nem ismeri el, minden bizonnyal hazudik."Nativity in Black volume 1 és 2 címmel megjelent két Black Sabbath tribute album, melyen olyan zenekarok játszanak Sabbath dalokat, mint a White Zombie, a Type O Negative, a Faith No More, a Machine Head, a System of a Down, vagy a Monster Magnet.
Szakács Gábor: Black Sabbath, Ozzy Osbourne és a Fekete Mágia; Szakács Gábor, Bp., 2000
Ozzy Osbourne–Chris Ayres: Én, Ozzy; ford. Bus András, Fencsik Tamás; Cartaphilus, Bp., 2010 (Legendák élve vagy halva)
Ozzy Osbourne–Chris Ayres: Bízz bennem, a nevem Dr. Ozzy. Tanácsok a rock legnagyobb túlélőjétől; ford. Hraschek Dávid; Cartaphilus, Bp., 2012
Tony Lommi–T. J. Lammersː Iron man. A Black Sabbath útja mennyen és poklon át; ford. Vincze Ádám; Cser, Bp., 2018
Rosen, Steven. The Story of Black Sabbath: Wheels of Confusion. Castle Communications (1996). ISBN 1-86074-149-5

Ebeczki Blaskovich Ernő (Tápiószentmárton, 1834. január 14. – Budapest, 1911. május 18.) magyar nagybirtokos, mezőgazdász, sportoló, úrlovas, lótenyésztő, a tápiószentmártoni ménes alapítója. Az 1876 és 1879 között minden versenyét megnyerő Kincsem nevű verhetetlen csodaló tulajdonosa.
A jómódú és tekintélyes nemesi származású ebeczki Blaskovich család sarja. Édesapja, ebeczki Blaskovich Bertalan (1794–1859), táblabíró, 1816 és 1827 között a kecskeméti járás szolgabírája, a Vaskorona-rend vitéze, édesanyja, a zsadányi Almásy család köznemesi ágából való, zsadányi Almássy Erzsébet (1801–1872) volt. Apai nagyszülei, ebeczki Blaskovich József (1771–1859), táblabíró, honti országgyűlési követ, és fáji Fáy Anna (1776–1839) voltak. Anyai nagyszülei, zsadányi Almássy József (1774–1858), Heves vármegye alispánja, majd Gömör vármegye főispánja, és Kovanetz Franciska (1781–1833) voltak. Blaskovich Ernő nagybátyja, ebeczki Blaskovich Gyula (1806–1850) Heves vármegye főispánja volt, aki az 1848-as szabadságharc alatt alispánként vezette a megyét.
A lóhoz értés, a lószeretet öröklődött a Blaskovich családban. Mindegyik Blaskovich tenyésztett, lovagolt és hajtott. A család története során 14 Blaskovich birtokolt telivért (II. József, Bertalan, II. Pál, I. Sándor, II. Bertalan, István, Miklós, Ernő, Elemér, László, Aladár, Ernő, Péter, ifj. Ernő). Ernő nagyapja, Blaskovich József, már komolyabban foglalkozott a versenyló-tenyésztéssel; már az első pesti versenynapokon, 1827 júniusában, a Széchenyi István által megindított magyar lóversenyzés harmadik versenynapján, 9-én, az ő méneséből való 5 éves névtelen fekete kanca Eszterházy Károly gróf színeiben nyert egy külön fogadásos versenyt Andrássy György 5 éves szürke kancája, Confidance ellen. Blaskovich József és fia Ernő, 1828-ban a Pesti Gyep alapításának aláírói közé is tartoztak. Az első pálya a Rákosmezőn volt, az első lófuttatást 1827. június 6-án rendezték itt, Pest városának "gyepén". Blaskovich József kiváló lótenyésztő hírében állt.
Blaskovich Ernő egyik nagybátyja, Blaskovich Pál már neves kocsihajtó volt. Blaskovich Pál 1847-ben István főherceget másfél óra alatt vitte bravúros hajtással egy olyan úton, amit addig még három óra alatt sem teljesített jó kocsis, jó lovakkal. Azóta terjedt el a közmondás Magyarországon: „hajt, mint egy Blaskovich...”
A tápiószentmártoni ménes volt Magyarország legrégibb magánménese, amelyben 1864-től kezdődően 80 évjáratot neveltek fel. Az angol telivérek tenyésztése 1863-ban kezdődött. Ebben az évben osztotta be tenyésztésre Blaskovich Ernő az első két kancát: Arankát és Palmyrát. Blaskovich Ernő „...jó gazda volt és nagyvonalú gavallér. Büszke volt jól karbantartott birtokára, kitűnő gabonájára, legelőire állataira, különösképpen szerette a rózsákat..., mindig takarékos ember maradt. A Reáltanoda utcában épített palotája ma is áll.”Az agglegény Ernő, Ernest, „Neszti” négy idősebb bátyával ellentétben pici, vékony csontú ember volt. Fiatal korától rajongott a lovakért. A Magyar Lovaregylet tagjaként 1857-1876 között úrlovasként aratott szép sikereket. 1863-ban alapította meg a ménest Tápiószentmártonban. A ménes 10. évjáratában született a külföldön „Hungarian miracle” és „The Hungarian yellow WonderMare” néven nevezett Kincsem.
Özv. Rudnay Józsefné Veres Szilárda Emlékeim című 1922-ben megjelent művében így írt: „Blaskovich Ernő, a „Kincsem” futólónak gazdája, amely neki egy budapesti házat szerzett diadalaival, azt állította, hogy istállójának nagy hírneve a tápiószentmártoni zabnak tulajdonítható.”
Egyéb híres és jó lovaik voltak: Budagyöngye, Ollyan nincs!, Dandár, Beregvölgy, Miczi.
Tápiószentmártonban a ménes 80. évjárata még megszületett, majd a második világháború során, 1944 őszén megsemmisült.
A tápiószelei kis Blaskovich-kastély ma családi múzeum. Tápiószentmártonban 1999-ben került átadásra a Kincsem Lovaspark területén létrehozott Kincsem múzeum, amely a helyi ménesben született csodakanca, Kincsem tiszteletére állít emléket. A Blaskovich család több tagja a tápiószentmártoni temetőkápolna mögötti Blaskovich sírkertben van eltemetve.
2017-ben egy romantikus kalandfilmet készítettek róla és Kincsem nevű lováról. A filmben Blaskovich szerepét Nagy Ervin alakította.
G. Móró Csilla szerk.: Blaskovich emlékkönyv, (Pest Megyei Múzeumi Füzetek 1., Szentendre, 1993), library.hungaricana.hu
Ebben a belvárosi házban lakott Kincsem Blaskovich Ernő palotája ma is áll a Reáltanoda utcában, index.hu
Bihari Sándor: Európa útján a Tápió-vidék művelődéstörténeti emlékeivel. Nagykáta, Nagykáta Város Önkormányzata, 2003.
Kempelen Béla: Magyar nemes családok. Bp., Grill Károly Könyvkiadóvállalata, 1911-1932.

A Blind Myself egy magyar hardcore/metal együttes, amely 1995-ben alakult Budapesten. Első nagylemezük 1999-ben jelent meg a 1G/Warner kiadónál. 2000-től az együttes az USA-ban, New Yorkban és környékén zenélt, miután az Ignite vendégeként egy amerikai klubturnén vettek részt. Többek között felléptek a híres CBGB klubban is. 2003-ban tértek haza véglegesen, majd a zenekart alapító Molnár Gábor gitáros kilépett a csapatból. Azután az énekes Tóth Gergely számított a folyamatos tagcseréken áteső zenekar vezetőjének. 2006-ig kizárólag angol nyelven énekeltek. Az Ancient Scream Therapy albumon hallható Sólyomszemmel volt az első próbálkozásuk magyar nyelvű dalszöveggel. A 2009-es Budapest, 7 fok, eső című ötödik nagylemezükön már az összes dal magyarul szólalt meg. 2016-ban oszlott fel a zenekar.A Hungarian Metal Awards (HMA) szavazáson 2005 legjobb koncertzenekarának választották az együttest. A HMA 2006-os évértékelésében az Ancient Scream Therapy című lemez a „Legjobb album” és a „Legjobb produkció” díját nyerte el. Az album Lost in Time című dalához készült animációs klip 2008-ban az amerikai MTV Headbangers Ball műsorában a szerkesztők és a nézők szerint is a legjobb 20 videoklip közé tartozott.
A zenekart Molnár Gábor gitáros alapította 1994-ben Masquerade néven, majd 1995-től már Blind Myselfként dolgoztak. Az együttes 1996-ban készítette el bemutatkozó hanganyagát, a Blind Yourself című, négyszámos demót. Már ezen az első stúdiófelvételen a saját hang megtalálására törekedtek. A kvartett a Molnár Gábor gitáros által írt súlyos riffekkel, komplex váltásokkal teli zsigeri zenével és az énekes Tóth Gergely hörgéssel kevert hardcore üvöltéseivel próbált kitűnni a tömegből. 1997-ben a FreshFabrik előzenekaraként turnéztak az országban, felléptek a Sziget Fesztiválon is. Ekkorra szilárdult meg a felállás. Gáti György gitárossal ötfősre bővültek, a basszusgitáros posztján pedig Kolozsi Péter csatlakozott a csapathoz. Élőben saját számaik mellett a Korn Blind és a Slayer Raining Blood című dalát játszották.Novemberben rögzítették a második anyagukat – hat számot és egy intrót – Scheer „Max” Viktor (akkoriban a Sear Bliss gitárosa volt) irányításával a szombathelyi LMS stúdióban. A Horrified by the Sun EP-t a Crossroads Records segítségével adták ki 1998 márciusában. A kazetta EP-n a frontember Tóth Greg mellett a fő dalszerző Molnár Gábor gitáros is énekelt. A zene továbbra is egy kategorizálhatatlan, modern, extrém metal csapatot mutatott, ahol a hardcore, a nu metal, és a death/thrash metal stílusjegyei keveredtek. A címadó számra elkészítették az első videoklipjüket. Áprilistól újra a Fresh Fabrikkal turnéztak országszerte. Ekkor már a csapat tagja volt Dobai Dénes, aki a koncerteken a színpadi látványért és samplerekért felelt. Ebben az évben ismét felléptek a Szigeten.
1998 végén a Warner Music Hungary alkiadójaként működő 1G Records kínált szerződést a Blind Myselfnek. A fiatal Névai Krisztián dobost a valamivel tapasztaltabb Ivánfi Dániel váltotta, míg Gáti távozásával ismét Molnár maradt az egyedüli gitáros, aki közben a Dawncore zenekarba is beszállt. 1999 nyarán vonultak stúdióba, hogy felvegyék első nagylemezüket. A munkálatok a HSB Stúdióban zajlottak Hidasi Barnabás produceri és hangmérnöki segítségével. A közel egy óra hosszúságú album végül októberben jelent meg Heaven’t címmel, a 1G/Warner gondozásában. A dalok kellően változatosak és komplexek lettek. Molnár borult témái, Tóth üvöltései és a technikás ritmusjáték mellett Dobai Dénes effektjei, közjátékai, intrói is fontos szerepet kaptak a lemez komor, világvége-hangulatának megteremtésében. Az album értékelésekor főleg a Neurosis hatásának jelenlétét emelték ki a kritikusok. A lemez egyik legjobb dalához, a Kainhoz videoklipet forgattak.
A hazai tavaszi koncertek után 2000 júniusában Téglás Zoli révén az Ignite vendégeként az Egyesült Államokban léphetett fel az együttes egy 15-állomásos klubturné keretében, San Franciscótól Philadelphiáig. Kihasználva a lehetőséget, a zenekar az USA-ban, New Yorkban maradt, hogy szerencsét próbáljanak. Az első pár hónap főleg az életben maradásról szólt, munkát, lakást, pénzt kellett keresniük, zenélésre nem maradt energiájuk. Mikor az életkörülményeik valamennyire normalizálódtak, kibéreltek egy manhattani stúdiót próbateremnek, és belevetették magukat a próbákba, majd a szervezésbe, koncertezésbe, a New York-i klubéletbe.
Először 2001 áprilisában látogattak haza Amerikából egy hónapra, amikor Budapesten és Debrecenben adtak egy-egy telt házas koncertet. Májusban már újra az Államokban voltak, és folytatták a munkát, építették a szakmai kapcsolatokat. Sikerült megállapodni a McGathy Promotions nevű céggel a zenekar promóciós ügyeinek intézéséről. 2002 májusában jött haza ismét New Yorkból a Blind Myself, hogy felvegyék következő albumukat. Időközben év elején kilépett az együttesből Ivánfi Dániel dobos, mert Magyarországon akarta folytatni az életét. A helyére egy amerikai ütős, Gerry White (ex-Murphy's Law) került a csapatba. Az előző lemezhez hasonlóan a dunakeszi HSB Stúdióban dolgoztak Hidasi Barnabás producerrel. A végeredmény egy zajos, nyers, noisecore album lett, a New York-i hardcore punk színtéren gyűjtött tapasztalataik lenyomata. Nem csak Tóth Gergő énekes, de a gitáros Molnár és a basszusgitáros Kolozsi is keményen kivette a részét az üvöltős énektémákból. Kontrasztként a Luna című dalban első ízben szólalt meg egy tiszta énekdallam. A Product of Our Imagination címet kapott album egy nehezen befogadható, de az akkoriban divatos nu metal trendet maximálisan elutasító anyag lett.A lemezfelvételt követően a nyári fesztiválokat járták végig. Többek között felléptek a Szigeten, a VOLT Fesztiválon és az EFOTT-on. A júniusban megrendezett Summer Rocks fesztivál harmadik napján a Slayer közvetlen előzenekaraként 5000 ember előtt játszhattak a Petőfi Csarnok szabadtéri színpadán. A Summer Rocks fellépés napján adta ki az időközben önállósodott 1G kiadó a Product of Our Imagination lemezt. Az együttes a hazai feltöltődés után szeptemberben utazott vissza az USA-ba.
Fél év elteltével, 2003 tavaszán végleg hazatértek Magyarországra. Gerry White dobos az Államokban maradt, így Ivánfi Dániel csatlakozott újra az együtteshez. Március 30-án az Isis előzenekaraként játszottak a gödöllői Trafóban. Az egyhetes Sziget-fesztivál zárónapján augusztusban már új gitárossal lépett fel a Napalm Death előtt a kvartett. Az alapító Molnár Gábor ugyanis kilépett, és visszatért Amerikába. Utódja az intenzív színpadi jelenlétéről is ismert Szalkai Tibor (ex-Dawncore, Newborn) lett, aki a Blind Myselffel párhuzamosan a The Idoruban is tovább zenélt. Szeptemberben az első európai klubturnéján vett részt a Blind Myself a Majority Rule társaságában.2004 elején megkezdődtek a harmadik nagylemez munkálatai. A hangszereket ismét a HSB Stúdióban rögzítették, de az ének felvételeihez külön producert alkalmaztak ifj. Straub Dezső személyében, aki külön dolgozott Tóth Gergővel a Grape Stúdióban. A fő dalszerző Molnár Gábor távozásával Kolozsi Péter és az új gitáros Szalkai Tibor vették át a dalszerzés feladatát, ami persze változásokat hozott a zenekar stílusában. A korábbiaknál befogadhatóbb témák születtek, de a progresszív komplexitásról sem mondott le az együttes, időnként a kanadai Voivod dallamos borultságát, hangulatait idézve, de összehasonlítási alapként a Dillinger Escape Plan neve is felmerült a kritikákban. Az új album Worst-Case Scenario címmel jelent meg májusban, ezúttal már az Edge Records gondozásában, külföldön pedig a Two Fat Men terjesztette a korongot. Klipet forgattak a Wise-Men of the West dalra. A hazai klubkoncerteket nem erőltette a csapat, inkább a nagy nyári fesztiválokra koncentráltak, többek között a sokadik szigetes fellépésükre.Időközben a frontember Tóth Gergő műsorvezető lett a Tilos Rádiónál, Vörös Andrással (Superbutt, ex-Fresh Fabrik) és Trócsányi Gergővel (Hollywoodoo) hármasban, (évekkel később a Radio Cafén folytatták). A Kultiplexben 2004 novemberében tartott III. Heavymetal.hu Fesztivál egyik főzenekaraként játszott a Blind Myself, és a koncerten Keszei Krisztián segítette ki őket második gitárosként a súlyosabb élő hangzás érdekében. A december 8-án elhunyt Pantera-gitáros, Dimebag Darrell emlékére a következő év februárjában Budapesten rendezett koncerten Tóth Gergő is színpadra lépett, hogy a klasszikus New Level és Fucking Hostile dalokat elüvöltse. Utóbbi dal aztán hosszú ideig a Blind Myself koncertprogramjának is része lett.
2005 a koncertezés éve volt a Blind Myself számára. Január-februárban egy túlságosan sikeresnek nem mondható európai klubturnét bonyolított az együttes, két szakaszban. Előbb cseh, lengyel, olasz, francia és német dátumokkal, majd romániai, szerbiai és bulgáriai fellépésekkel. Ősszel a The Idoru társaságában indultak újra útnak, Szlovénia, Németország, Csehország, Lengyelország, és a balti államok voltak a főbb állomások. Ekkor már nem csak egyedül a gitáros Szalkai Tibor volt a közös pont a két együttesben, hanem az új dobos Szabó László is. (A korábbi ütős, Ivánfi Dániel, a Shell Beach nevű formációhoz csatlakozott.) A basszusgitáros poszton is csere történt. Kolozsi a turné előtt egy héttel lépett ki, a helyére pedig a Hollywoodoo basszusgitárosa, Bodnár Péter „Bogyó” ugrott be, aki aztán maradt is a Blind Myself tagja. A sikeres Európa-turné nagyon összehozta a zenekart. Októberben már hazai pályán, a debreceni V. Szóla Rádió Underground fesztivál főzenekara voltak. Habár az együttes ritkán lépett fel itthon az év folyamán (főleg csak nagyobb fesztiválokon), a magyar internetes rock/metal portálok szerkesztői mégis 2005 legjobb koncertbandájának választották a Blind Myselfet a Hungarian Metal Awards szavazáson.2006 januárjában a nemzetközi ABC Tehetségkutató döntőjének meghívott főzenekaraként játszottak Bécsben, majd újra a Balkán felé vették az irányt pár koncert erejéig. Az év során az új Blind Myself lemezen dolgozott az együttes. A producer a basszusgitáros Bogyó volt az érdi Bakery Stúdióban. Az Ancient Scream Therapy címen decemberben megjelent albumon ismét tovább finomítottak a zenekar stílusán egy rockosabb, de továbbra is zajos, progos irányba. A Sólyomszemmel számhoz a zenekar történetében először teljesen magyar nyelvű szöveget írtak (az Isten Háta Mögött zenekarból Pálinkás Tamás segítségével, aki énekel is a dalban). Több vendég is hallható a lemezen, például a Lost in Time-ban az amerikai Ignite magyar énekese Téglás Zoli. Az énekdallamok változatossága Tóth Gergőnek köszönhetően is az album egyik erőssége.
December 1-jén az A38 Hajón rendezték meg a 3. Blind Revolution fesztivált a Blind Myself szervezésében és főszereplésével, ahol először adtak élőben ízelítőt a negyedik lemezükből, amelyet a magyar Metal Hammer magazin a „hónap albumának” választott decemberi számában, míg a Hungarian Metal Awards aktuális éves szavazásán az internetes szaksajtó „2006 legjobb albumának”, illetve a lemez hangmérnöki munkájáért „2006 legjobb stúdióprodukciójának” kiáltotta ki a korongot.
2007 márciusában az Ancient Scream Therapy Németországban is megjelent, a Tiefdruck-Musik kiadó jóvoltából. A lemezzel egyidőben a Go Get A Life! című dal klipje is debütált, valamint elkezdődtek a Lost in Time animációs videoklipjének munkálatai. A hazai és külföldi koncertezésnek ötfősre bővült felállással vágott neki az együttes, miután másodgitárosként Édes Gergely csatlakozott hozzájuk. Az évet a Petőfi Csarnok színpadán zárta az együttes a BPRNR szervezésében létrejött nagykoncerten.Az újonnan indult magyar MTV csatornán 2008 januárjától a Headbangers Ball műsorvezetője lett a frontember Tóth Gergő. A Lost in Time klipje több mint egy évig készült, de Gróf Balázs grafikus kitett magáért [1]. Az ironikus rajzklip nagyon sikeres lett, és nem csak Magyarországon, de külföldön is felfigyeltek rá. A Slipknot, a Metallica, Ozzy és Michael Jackson „vendégszereplésével” készült Lost in Time az amerikai MTV Headbangers Ball műsorában a szerkesztők és a nézők szerint is a Top20 videoklipek közé tartozott 2008-ban. Természetesen erre a magyar média is felkapta a fejét, és az RTL Klub televízió Fókusz című bulvárműsora is riportot készített az együttessel.
2008 újabb változásokat hozott a Blind Myself soraiban. A párhuzamosan az Idoruban is zenélő Szalkai Tibor gitáros és Szabó László dobos már nem tudták tovább vállalni a két együttest egyszerre, és miután az Idoru mellett döntöttek, kiléptek. Az új gitáros Horváth István lett a Garden of Edenből, míg a dobos az akkor mindössze 17 éves Jankai Valentin (Jankai Béla egykori Prognózis-billentyűs fia). Az új lemezen már ez a felállás kezdett dolgozni, fő dalszerzővé pedig a Blind Myselfhez az előző album turnéján csatlakozott Édes Gergő gitáros lépett elő, de Szalkai Tibor is írt még három számot. A lemezt Varga Zoltán és a basszusgitáros Bodnár Péter produceri irányításával rögzítették a Bakeryben.A 2006-os Ancient Scream Therapy lemezen hallható Sólyomszemmel című dal kellő lökést adott a zenekarnak, hogy ezúttal az összes új dalhoz magyar szövegeket írjanak. A legutóbbi sikeres kooperáció után a Budapest, 7 fok, eső címre keresztelt ötödik Blind Myself album dalszövegeinek társszerzője is Pálinkás „Palika” Tamás (Isten Háta Mögött) lett. Az angolról magyarra váltás erősen megosztotta a rajongókat; a szövegek pont olyan extrémre sikerültek, mint maga a zene, amiből teljesen eltűntek az előző album rockos témái.
A Budapest, 7 fok, eső 2009 márciusában jelent meg az Edge Recordsnál. A tíz saját szám után a Judas Priest Painkiller című dalának feldolgozása zárja a korongot, Both Miklós (Napra) vendégszereplésével. Az albumhoz csatolt bónusz dvd-re a 2007-es év végi PeCsa-koncert felvétele került. A lemez címadó dalára apokaliptikus hangulatú klipet készített Lóránt Demeter.[2] Az együttes koncertjei már nagy százalékban Magyarországon zajlanak, folyamatosan játszanak a hazai klubokban, és állandó fellépői a nagy nyári fesztiváloknak. 2009 júniusától a korábbi Blind Myself albumokat ingyenesen letölthetővé tették a zenekar hivatalos honlapján.
2010 elején ismét az ország klubjait járják, legtöbbször a Fish! zenekar társaságában, akik az előző év áprilisában az MR2-Petőfi Rádióban adott élő koncertjükön feldolgozták a Blind Myself Lost in Time dalát. A Pomogácsok dalhoz készült videoklip 2010 márciusi premierjével egyidőben jelentették be, hogy Bodnár Péter basszusgitáros távozott a zenekarból, és helyére Zahorán Csaba került a Billogból. Decemberben a magyar Metal Hammer magazin CD-mellékleteként jelent meg a Szumma című válogatáslemezük a zenekar 15 éves karrierjének összefoglalásaként.2011-ben a Mosquitos of Hate dal klipjének elkészítésére a zenekar nyílt pályázatot írt ki, amelyet a MADvision stábja nyert meg. A videó sztorija egy óvodában játszódik.[3] A Jó szándék kövei dalhoz ismét Gróf Balázs rajzolt klipet, amelyben a televíziós tehetségkutatóműsorokat figurázzák ki.[4] A klip premierje novemberben volt a Lángoló Gitárok internetes zenei magazinban.
Közel kétéves tagsága után, 2012 februárjában, az új lemez felvételei előtt távozott a zenekarból Zahorán Csaba basszusgitáros. Március 1-jén a Blind Myself stúdióba vonult Varga Zoltán producer (SuperSize Recordings stúdió) vezetésével. A Négyszögöl címet kapott új album számai négy részletben jelentek meg (3-3 dal) az együttes honlapjáról ingyenesen letölthető formában. Az első háromszámos EP július 26-án, a második december 19-én vált elérhetővé. Minden egyes dalhoz készült videoklip, köztük a Radnóti Miklós Két karodban című versére íródott dalhoz is. A zenekar új basszusgitárosa Ferich Balázs lett. A Négyszögöl további két része 2013-ban és 2014-ben jelentek meg. 2014 őszén Édes Gergely gitáros távozott a zenekarból, és visszatért Szalkai Tibor.2015 júliusában jelentkezett új dallal a Blind Myself, Arccal a savnak címmel, amihez klipet is forgattak [5]. A következő bemutatót, az Önvakítás című dalt és videoklipjét [6] december 24-re időzítették.
A zenekar 2016. január 27-én jelentette be Facebook-oldalán, hogy „2016 őszén, 21 év után befejezi aktív működését”. Addig a hátralévő koncertjeiket lejátsszák, és elbúcsúznak a közönségüktől. A zenekar 2016. november 11-én tartotta telt házas búcsúkoncertjét a budapesti Dürer Kertben. A Blind Myself két évvel később ugyanitt állt össze, egy "emlékeztető szurira", 2018. november 10-én.
Felhőjáró Baksa-Soós Attila. Rocklitera Vol. 02.. Collective Art, 109–114. o. (2012). ISBN 9789638942005
Az ugyanabból a házból származó grófért, az előző apjáért lásd István, Blois grófja
Blois város Franciaország középső részén, Centre-Val de Loire régióban, Loir-et-Cher megye központja, a Loire mentén. Franciaország kulturális és történelmi városa címet viseli.
Az 1959-ben kezdett városrendezési munkák során gallo-román korszakból származó épületmaradványokat tártak fel. Ebben a korban a várost a Chartres-t Bourgessel összekötő út egyik állomása volt.Blois első ízben 410-ben bukkan fel a forrásokban, amikor a breton Iuomadus törzsfőnök kiszorította innen "Odó", feltehetően germán származású konzult és meghódította a várost. Iuomadus független államot alapított Blois központtal, amely addig állt fent, míg I. Klodvig frank király 491-ben meg nem hódította.851-ben a várost lerohanta és feldúlta Hasting viking hadvezér. Egy másik forrás szerint a vikingek két alkalommal, először 854-ben, majd 856-857 körül dúlták a várost.1171-ben Blois volt az egyik első város Európában, amely rituális áldozatok bemutatásával vádolta a városban élő zsidókat, egy keresztény gyermek eltűnése után. A városban élő kb. 130 zsidóból 30-35-öt égettek el elevenen 1171. május 26-án.A középkorban Blois az azonos nevű Blois Grófság székhelye volt, bár a grófok hatalma később kiterjedt Champagne Grófságra is, illetve elfoglalták Navarra trónját is. Blois Károly egyike volt a bretagne-i hercegi címre pályázóknak, halála után boldoggá avatták.
1562. július 4-én a város, csakúgy mint a szomszédos Beaugency-t, feldúlták a Saint-André marsall parancsnoksága alatt álló katolikus csapatok.1568. február 7-én a protestáns Boucard kapitány csapatai dúlták és égették fel a város, akik megerőszakolták és megölték a katolikus lakosokat és lerombolták a templomokat is.1588-1589-ben a rendi gyűlés Blois-ban találkozott. A város történelmi nevezetessége, hogy itt ért véget Henri de Guise herceg élete, ami fontos állomása volt a vallásháborúk korában a „három Henrik” közötti küzdelemnek.
A Szent Bertalan éjszakáját követő hatalmi harcban III. Henrik, Medici Katalin fiának királyi hatalmát leginkább a Katolikus Liga vezetője, Henri de Guise herceg, Párizs kormányzója veszélyeztette. 1588 késő őszén Blois-ban tanácskozott az États Généraux, a rendi gyűlés, többségében Guise herceg hívei. Ő szintén részt vett az összejövetelen és benn lakott a várban. December 23-án reggel a király magához hívatta megbeszélésre. A herceget vetélytársa előszobájában azonban nyolc, a király testőrségéhez tartozó, katona várta, akik több tőrdöféssel végeztek vele. Állítólag ekkor hangzott el III. Henrik híres mondása: „Holtában még nagyobb, mint az éltében volt”. A gyilkosok másnap a herceg testvérével, I. Louis de Guise reims-i érsekkel is végeztek, de alig több mint hét hónap múlva ugyanez a sors várt magára a királyra is.
Blois-ba száműzte egy időre nagyhatalmú anyját, Medici Mária anyakirálynét, bizalmasával, Richelieu bíborossal együtt XIII. Lajos francia király, akinek elege volt a gyámkodásból.
Le Chateau – a várat, a Loire jobb partján magasodó dombra a 10. században emeltette Thibault, a város grófja. Egy századdal később Blois-i István gróf, Hódító Vilmos unokája, akiből azután angol király lett, valódi kolosszussá alakíttatta át a kastélyt. 1391-ben az Orléans-család birtokában került, itt látta vendégül Charles d’Orléans Villont is. Itt született fia, a későbbi XII. Lajos francia király, ekkor vált Blois vára királyi rezidenciává. Ő kezdte meg a kora középkori vár átalakítását, gótikus stílusban készíttette el az épülettömb két szárnyát a 15. század végén. I. Ferenc, a reneszánsz uralkodó, akinek egy időben Blois vára volt a legkedvesebb tartózkodási helye, reneszánsz palotát emelt az udvar másik szárnyában, s ezt jóval később egy klasszicista palotával zárta le Gaston d’Orléans, XIII. Lajos öccse. A viszonylag keskeny, de gótikus faragványokkal díszített kapubejárat felett XII. Lajos lovas szobra látható. Az udvart csaknem teljesen körbefogják az épületek: a bejárattal szemben a Gaston d’Orléans-féle klasszicista tömb, jobboldalt az I. Ferenc által épített palota, baloldalt pedig a XII. Lajos által emelt szárny, végében a kápolnával.
I. Ferenc reneszánsz palotája – egy 12. századi épületet alakítottak át. Az udvar felől szobrok, kőfaragások díszítik a homlokzatot, sok helyen látható I. Ferenc király jelvénye, a szalamandra, és felesége, Valois Klaudia hermelinje. Az épület fő ékessége a külső csigalépcső, az úgynevezett I. Ferenc-lépcső. Az épületben van Medici Katalin szobája, ahol 1589 januárjában meghalt, I. Ferenc dolgozószobája, ahol a gazdagon faragott faburkolat titkos fiókokat rejt. Ezeken kívül még itt található III. Henrik kazettás mennyezetű dolgozószobája, a tanácsterem, az előszoba, ahol Guise herceget meggyilkolták, illetve a nagyterem, ahol a rendi gyűlés ülésezett.
Gaston d’Orléans palotája – az épület fölé kupola magasodik, jobb szárnyában a városi könyvtár kapott helyet, a bal szárnyat ünnepi fogadásokra, tanácskozásokra alakították ki.
A XII. Lajos-szárny – első szintje dísztelen, de a magas tetőből előreugró ablakokat dúsan faragott kőcsipke veszi körül. Belül árkádos földszintjén kis archeológiai múzeum, emeletén képzőművészeti múzeum van, ahol Breughel, Rubens, Ingres alkotásai láthatóak. Az épület végében van a gótikus várkápolna.
Église St-Nicolas – a várhegy tövében, a folyópart közelében álló templom valaha a Benedek-rendi apátságé volt, a 12-13. században épült. Mellette, az egykori kolostor két évszázaddal fiatalabb épületében egyházi műkincsek gyűjteménye és természettudományi múzeum van.
Pavillon Anne de Bretagne – Bretagne-i Annának, XII. Lajos feleségének egykori kis háza valaha a várkert közepén állt, ma a kertből csak egy szépen gondozott tér maradt meg.
Cathédrale St-Louis – a 16. században épült, altemploma 10., tornyának alsó része XII. századi. Mai formájában XIV. Lajos idején, Colbert segítségével épült fel, a vihar sújtotta régi helyén.
Varázslatok háza - A mágia múzeuma (Maison de la Magie(en)), aminek néhány ablaka minden órában kinyílik és mechanikus sárkányok dugják ki rajtuk a fejüket, ide-oda forgatva, füstöt eregetve és zajongva. Öt perc után visszahúzódnak és minden elcsendesedik. 1998-ban Michell es Jean-Pierre Hartmann művészek ezzel a szerkezettel tisztelegtek a város szülötte, a híres mágus Hudin előtt. Nem Hudini, vigyázat, sőt e híresebb illuzionista is elődjétől kölcsönözte a nevét…

A blues-rock egy hibrid zenei műfaj, kombinálva a bluesos improvizációval és a tizenkét-ütemes blues-zal, kiteljesülve a boogie jamekkel és a rock and roll stílussal. Főleg elektromos gitáron, basszusgitáron és dobon játsszák a blues-rockot. Általában az elektromos gitárt egy csöves erősítőn keresztül betorzítva szólaltatják meg.
Az 1960-as években kezdett el fejlődni ez a műfaj Angliában és az Amerikai Egyesült Államokban, amit zenei kritikusok a következőképpen illettek: „rhythm 'n' blues fehér európai zenészektől”. Az olyan angliai együttesek, mint például a Led Zeppelin, a The Animals, a Cream és a The Rolling Stones az olyan idősebb amerikai blues zenészektől tanultak, mint például Howlin' Wolf, Jimmy Reed és Muddy Waters. A korai blues zenekarok megpróbáltak hosszú, zavaros dzsesszes improvizációkat játszani, de az 1970-es évektől kezdve ez megváltozott és a blues-rock műfaj még keményebb és riff-alapúbb lett. A korai '70-es évektől a blues-rock és a hard rock közötti határvonal egyre jobban elhalványult, ahogyan a zenekarok elkezdtek rock stílusú lemezeket felvenni. Az 1980-as és az 1990-es években a blues-rock zenekarok visszatértek a bluesos gyökerekhez és néhány ilyen előadó, mint például a The Fabulous Thunderbirds és Stevie Ray Vaughan igazi rocksztárságban csillogtak.
A blues-rock műfaj főbb sajátosságai a bluesos improvizációk, a tizenkét-ütemes blues és a boogie jamek. A műfaj hangszeres sajátossága az elektromos gitár, amin keményebb betorzított riffeket játszanak, hasonlóan a hagyományos chicago blueshoz. A zenekarok ezt a stílust a rock and rollból vették át, továbbá általában gyors tempóban játsszák a számokat, amely pedig a blues ismertetőjele.
Főleg elektromos gitáron, basszusgitáron és dobon szólaltatják meg ezt a műfajt. Általában az elektromos gitárt vagy egy elektroncsöves erősítőn keresztül, vagy egy torzítópedál segítségével torzítják be. Gyakran használnak két gitárt is egyszerre: az egyik a ritmusgitár, amin a riffeket vagy az akkordokat játsszák, a másik pedig a szólógitár, amin pedig szólóznak. Az 1950-es évek környékén gyakran használtak nagybőgőt az akkori blues zenekarok, viszont az 1960-as években a blues-rock zenekarok már elektromos basszusgitáron játszottak, amit könnyebb volt kihangosítani. Gyakran használnak még billentyűs hangszereket is, mint például zongorát és Hammond orgonát. Utóbbit gyakran be is torzítják egy csöves erősítőn keresztül, csak úgy mint az elektromos gitárt, ami egy túlvezérelt hangzást ad a hangszernek. Az éneklés is fontos szerepet játszik ebben a zenében.
A blues-rock a normál 12-ütemes blues struktúráját, felépítését követi, bár gyakran eltérnek ettől, mint például a The Allman Brothers Band zenekar által feldolgozott T-Bone Walker szerzemény, a híres Stormy Monday című szám. A következőképpen néz ki a felépítése, viszont az eredetihez képest, ebben néhány akkordot megváltoztattak:
G9 | C9 | G9 | G9 | C9 | C9 | G9 / A moll7 | B moll7 / B♭7 | A moll7 | A♭ dúr7 | G9 / C9 | G9 / D emeltAz eredetiben pedig ezen akkordok egyszerűbb változatai szerepelnek: G | C | G | G | C | C | G | G | D | C | G | G (D). Ebben a sorrendben ismétlik az akkordokat a számban, s csak kevés kivétel van, ahol „B” szekciót is játszanak. A hangnem dúr, bár lehetne moll is, mivel pentaton skálát használnak benne bluesos hangokkal végig a dúros akkordmenetben, amit Albert King is alkalmazott. A szólógitáros hol moll, hol pedig dúr pentaton skálát játszik a szólónál.
A blues-rock egyik klasszikus példája a Cream együttes Crossroads című száma a Wheels of Fire című albumról, ami Robert Johnson Cross Road Blues és Traveling Riverside Blues két számából származik. A tempót és a gitárszólót tekintve ebben a dalban jól hallható a blues és a rock zene vegyülése.
A blues és a rock and roll ugyan mindig is közel álltak egymáshoz, a kettő keverékének megjelenése mégis az 1960-as évekig váratott magára. 1963-ban rögzítette az Egyesült Államokban Lonnie Mack a legidősebbnek tartott blues-rock dalokat, amikor felvette a Memphis és a Wham! című számokat. A stílus megszilárdulása ennek ellenére angliai zenészek nevéhez köthető, itt alkottak ugyanis az első olyan előadók, mint John Mayall vagy Alexis Korner, akik bluesorientált bandáik hangzásvilágával megnyitották az utat a későbbi kísérletezők előtt. Az ő munkásságaikra épültek az olyan, nagy sikert elért együttesek, mint a Free, a Savoy Brown vagy a Fleetwod Mac. Amerikában ebben az időben Johnny Winter, Paul Butterfield és a Canned Heat nevű zenekarok számított úttörőnek.
Az ő munkásságuk nyitott utat a később alkotó előadók előtt, akik az elektromos gitárok elterjedésével kialakíthatták a blues-rock egyéni stílusát. Jimi Hendrix két triója, a Jimi Hendrix Experience (ami kezdetben duó volt, mert Jimi senkit nem tartott elég jónak az általa támasztott követelményekhez, így csak a dobos szerepét engedte ki a kezéből) és a Band of Gypsys örök érvényűen megreformálta a kialakuló stílus alapvető jegyeit. Az ő merőben új, torzítókkal ellátott, virtuóz játéka azóta is példaértékű a legtöbb gitáros előtt, ahogy a másik blues-rock ikon, Eric Clapton stílusa is az. Az ő dallamosabb, könnyebben emészthető, a blues alapvető jegyeihez közelebb eső játéka tolta igazán előtérbe a ’60-as, ’70-es években a blues-rock zenét. Olyan együttesekben hívta fel magára a figyelmet, mint a John Mayall vezette Bluesbrakers, a Cream, a Blind Faith és a Derek and the Dominos, majd a később kezdődő szóló karrierje.
A ’60-as évek második felében újabb változást hozott a blues-rockba Jeff Beck munkássága, aki a The Jeff Beck Group élén a keményebb hangzásvilág megtestesítőjévé nőtte ki magát, nagy elismerést besöpörve mind az Egyesült Államokban, mind Angliában. A frissen alakult Led Zeppelin szintén a keményebb hangzás felé orientálódott – máig a heavy metal megteremtőinek tekintik őket a Black Sabbath mellett -, mégis klasszikus blues-rock jegyeket visel magán az együttes. Jimmy Page játéka sokat merít a stílus alapvető formáiból, mégis eléggé újszerűen és merészen alkalmazta őket ahhoz, hogy teljesen sajátos dallamvilágot alakíthasson ki az együttes.
A blues-rock az 1970-es években, főleg Amerikában egyre inkább a hard rock irányába kezdett eltolódni. Ekkor alakultak olyan zenekarok, mint az improvizációkra kiemelten hajlamos, Duane Allman által fémjelzett The Allman Brothers Band, a folk-rock és country jegyekkel egyaránt dúsított Lynyrd Skynyrd, vagy a ZZ Top. Főleg a blues-rock ikonnak számító Led Zeppelin munkássága miatt azonban Angliában, majd később az Egyesült Államokban is egyre nagyobb teret hódított magának az újnak számító stílus, a heavy metal. Így háttérbe szorította a vele együtt fejlődő blues-rockot. A stílus újjászületésére az 1990-es évekig várni kellett, ekkor került ismét előtérbe, ezóta a népszerűsége gyakorlatilag töretlen. Újkori képviselői például John Mayer, a The Black Crows, a Silvertide vagy a The Black keys, a The White stripes és a Black Angels.
Magyarországra az 1940-es évek folyamán gyűrűzött be először a blues stílusa – közel 40 éves késéssel Angliához, vagy az Egyesült Államokhoz képest. A blues-rock stílust hazánkban az 1978-as évhez szokás kötni, ekkor alakult meg a Hobo Blues Band. Az első országos ismeretségnek örvendő blues banda, ami már a blues-rock elemeit is alkalmazta. A két stílus nem válik el olyan élesen egymástól, így nehéz megállapítani, pontosan melyik együttes melyik műfaj képviselője is, mindenkinél találhatóak áthallások mindkét műfajhoz. Bár mára országszerte több tucat (egyes becslések szerint 80-90) blues és blues-rock zenekar létezik, közülük alig maroknyi szerzett magának bármilyen hírnevet is. A két legismertebb közülük Földes László és Deák Bill Gyula.
Mivel a blues és a rock a kezdetek óta sok közös ponton találkozott, nehéz eldönteni, hogy melyik együttes zenéje hová is sorolható, ezért ez a lista természetesen nem lehet pontos vagy teljes:

A BMX (bicycle moto x=cross) a motokrossz alapjaira épülő, de 20"-os kerekeket használó kerékpáros sportág, amely az 1960-as évek végén fejlődött ki.
A BMX Cross a legősibb ága a sportnak, olyan fiatalok űzték elsőként, akik anyagi okok miatt nem tudtak crossmotorozni. A verseny, és teljesítménysportokhoz legközelebb álló szakág, a felkészülés edző jelenlétében történik, szervezett keretek között. A 2008-as pekingi olimpián új sportként debütált. 
„A 300 – 400 méter hosszú, meredek pályán néhány akadály is nehezíti a versenyzők dolgát. A nyolc induló egy vonalban áll fel a rajt vonalánál. A kapu váratlanul nyílik meg előttük, s a legjobb reflex-szel rendelkező versenyzők azonnal előnyt szereznek. A nyolc induló közül négy jut tovább. Az esetleges bukások nagyon veszélyesek lehetnek. A versenyzők ezért kesztyűt, hosszúnadrágot és fejvédőt viselnek.”(www.mob.hu)
Park - A Park műfaj kialakulását a speciális sportpályák: a „skateparkok” megjelenése eredményezte. Kiépítése (relatív) költséges, viszont nagyon sokoldalúan lehet használni, a BMX-en kívül gördeszkásoknak, görkorcsolyásoknak és rollereseknek is pályaként szolgál. Jelenleg Budapesten több ilyen skatepark működik (pl.: Görzenál,  Boráros tér, Zuglói skatepark, RampHouse skatepark). Vidéken az utóbbi 5 évben több ilyen létesítmény is épült az ott lakó extrém-sportolók nagy örömére.
Flatland - A BMX sportban a többi ágazattól nagy mértékben eltérő műfaj. A nagy ugrásokat, magas repüléseket és gyors előrehaladási tempót mérnöki pontosságú trükk-sorozatok kivitelezésével helyettesítik, végig a földön gurulva. Egy kb. 5m x 5m-es területen mutatják be az egymásba szőtt mozdulatokat, a hangsúly a különböző egyensúlyi helyzeteken és a kerékpár gurulás-közbeni forgatásán van.
Street - Olyan BMX-esek kezdtek el az utcán biciklizni, akiknek más lehetőségük nem volt a gyakorlásra, nem voltak sem cross-pályák, sem dirt ugratók, sem pedig skateparkok a közelükben. A Street (utca) Bmx-esek a közterületeken keresik meg a gyakorlásukhoz szükséges feltételeket. Alapvetően a különböző lépcsőkön ugratnak le és fel, használják a korlátokat (lecsúsznak rajtuk a kerékpárral), de az utcán lévő kiemelkedések, döntött falak, íves építmények mind egy kreatív „Street hely” részei lehetnek. Többnyire olyan helyeken elterjedt formája a BMX-nek, ahol nincsenek erre a célra kijelölt pályák. A BMX-esek negatív megítéléséhez sajnos nagyban hozzájárul, mivel sok kívülállónak egyedül a rombolás szúr szemet mikor látja, hogy egy-egy biciklis a járdákon, lépcsőkön mutatványozik, Számukra (bmx-esek) viszont speciális pályák hiányában ez az egyetlen módja a gyakorlásnak.
Dirt\Trails - Az ugrások, a levegőben eltöltött idő („air time”) van a középpontban, általában földből készült ugratókon.A dirt ágazatban a trükkök kapják a legnagyobb hangsúlyt. A cél, hogy az elugrást követően egy minél nehezebb trükköt mutassanak be a levegőben, majd a leérkezőn gurulással tovább tudjanak haladni. A versenyeken pontozással döntenek a trükkökről, trükk-sorozatokról, a szakértőkből álló zsűri 1-100-ig pontozza az indulókat, figyelembe véve a versenyző stílusát, a trükk nehézségét, és a menet teljes egészét. 
Itt az ugratók sokkal technikásabbak, ezáltal a trükk másodlagos tényező. Az ívhez képest a leérkező sok esetben 90 fokban van, kanyarokkal, lejtős, emelkedős részekkel tűzdelt a pálya, komoly kihívást jelentenek a mérnöki pontosságú ugrások. 
Bicycle Moto-Cross, ahogy manapság emlegetik BMX, első betűje a „B” a kerékpárt, az „M” a motort és az „X” a kettő keresztezését jelöli.
Kialakulása idején a motokrossz sportág már hatalmas népszerűségnek örvendett az Amerikai Egyesült Államok-ban. Néhány fiatal, aki szeretett volna részt venni a motokrossz versenyeken, de nem érték el a minimális korhatárt a motorkerékpár-versenyzéshez, és/vagy nem volt elegendő pénzük, hogy megvásárolják a szükséges méregdrága motorkerékpárokat, úgy döntöttek, hogy valamilyen módon helyettesítik a motokrossz sportágat.
BMX kerékpárokon kezdtek versenyezni – beöltözve a motokrossz sportágban használatos ruházatokba – az általuk épített motokrossz pályához hasonlító helyszíneken, azzal a céllal, hogy utánozzák a sportágat amennyire csak lehetséges.
Ahogy múlt az idő ezek a BMX rendezvények egyre népszerűbbek lettek minden helyszínen, de különösen Kaliforniában. Az 1970-es évek elején a BMX mint különálló sportág kezdett megerősödni és hivatalosan is megkezdődtek a BMX versenyek szervezései.
Ez alatt a tízéves időszak alatt a BMX sportágat bevezették más országokban, közöttük Európában is, 1978-ban.
1981 áprilisában megalakult az IBMXF, mint a sportág nemzetközi szervezete, azzal a céllal, hogy hivatalosan képviselje a BMX sportágat.
Az első világbajnokságot 1982-ben rendezték. Az évek során, a kerékpáros sportágakon belül a BMX egyre inkább megjelent, mint egy önálló sportág. Akkoriban is már látni lehetett, hogy a BMX egy láncszeme a kerékpáros sportágaknak, és egyre jobban hasonlított a kerékpáros sportágakhoz, mint a motokrossz sportághoz. Mivel ezek a kerékpárok viszonylag kicsik, a BMX-esek hamar rájöttek, hogy ezzel nem csak versenyezni lehet, így alakult ki a freestyle és annak különböző ágai, amit először a saját maguk szórakoztatására, később a közönség szórakoztatására csinálták.
A bmx kerékpárok gyártása hamarosan nagy üzletté vált és kiterjedt az egész világra. A kerékpárok is látványos fejlődésen mentek keresztül, a kezdetben azonos méretre gyártott bmx-eket továbbfejlesztették és különböző méretben gyártották a használójuk méretére és súlyára tekintettel. (Mini, Expert, Junior, Pro L, Pro XL és Pro XXL méretben). A kerékpárokat 20”-os kerekekkel szerelték, de hamarosan megjelentek a 24”-os kerekű bmx-ek is. Ma mindkét típust használják versenyzéshez, mely utóbbit Cruiser kerékpárnak neveznek.
A verseny egy 300–400 m hosszú, általában három-négy kanyarral és hat-tíz ugratóval épített, rajtdombbal ellátott pályán zajlik. A kanyarok a sebesség jobb kihasználása érdekében döntöttek, az ugratók hosszúsága akár tíz méter is lehet, de a kisebb 5-6 méteres ugratók a jellemzőek. A verseny egy-egy futama egykörös verseny, vagyis a rajtgéptől a célig tart. A rajtgépet a versenysebesség mielőbbi felvétele érdekében egy 2–4 m magas rajtdombra építik. Egyszerre nyolc versenyző indulhat és egy kieséses rendszerben addig folytatódnak a futamok, amíg kialakul a legjobb nyolc versenyző létszáma, akik egy döntő futamon döntik el egymás között a végső sorrendet. A leggyorsabb kategóriában (Elit) a versenyzők elérik az 55 km/órás sebességet is.
Valamennyi életkorú sportoló számára indítanak versenyeket, a legkisebb a hatévesek mezőnye, míg a legidősebbek a negyvenöt éven felüliek. A fiúkat és a lányokat általában külön versenyeztetik.
A biztonság érdekében kötelező ruházat: Hosszú nadrág, hosszú ujjú mez, kesztyű, sisak. A versenyzők azonban gyakran használnak további védőfelszereléseket, mint mellvédő, térd és könyökvédő, sípcsontvédő, szemüveg.
Mindennapi életünk a társadalmak és különböző kultúrák fejlődésével, változásával folyamatosan együtt változik. Technikai találmányainknak köszönhetően életmódunk a mozgás terén is átalakult. A most születő gyermekekre egészen más világ vár, más értékrendekkel. Komoly fejtörést okoz a társadalomnak az új generáció nevelése, az eddig megszokott módszerek nem kötik le a mai gyermekeket. Egyre több a túlsúlyos, rossz alkatú gyermek, sokan figyelemzavarosak, szüleik pedig az esetek túlnyomó részében tanácstalanul állnak a probléma előtt. A megoldást olyan mozgásformák, nevelési programok jelentik, melyek igazodnak a gyerekek megváltozott igényeihez. 
A mozgás terén olyan sportokra van szükség, melyek képesek lekötni hosszú távon is a gyermekek figyelmét, olyan sportokra amelyek egyaránt űzhetők profi és amatőr szinten is. Az első és legfontosabb szempont, hogy ne váljon unalmassá számukra a cselekvés. Ezt kétféleképpen lehet elérni: az egyik, hogy egy monoton foglalkozást különböző játékokkal érdekessé, színessé teszünk, esetleg megpróbáljuk megértetni, hogy azért kell százszor elismételni ugyanazt a mozgást, mert úgy rögzül igazán. És van egy másik módja ennek, mégpedig, hogy olyan sportformát kínálunk az adott gyermeknek, mely inger-gazdag mivoltában kitolja a monotónia-érzés határait, valamint folyamatos kreativitásra ösztönöz, ezáltal fenntartja az érdeklődést a cselekvés iránt. 
Egy ilyen lehetőség a BMX is, mely szorosan fűződik napjaink feltörekvő közlekedési eszközéhez a kerékpárhoz (a környezetvédelem és a gazdaságosság miatt), ezáltal a koncentrált sportfoglalkozás mellett iskolába, munkába járásra is használható (esetleg az edzésre, foglalkozásra is ezzel jutnak el a sportolók). Egyszerűsége miatt nem szervizigényes, a rövidebb, tömörebb alkatrészek jóval tovább bírják a használatot egy átlagos kerékpárnál. 
A legfontosabb szempont pedig a BMX kerékpár kihasználhatósága. Méretéből adódóan egy könnyen kezelhető eszköz, mellyel szinte bármilyen felületen és környezeti feltétel között lehet gyakorolni a különböző trükköket. Kiindulva abból, hogy akár egy sík terepen órákig lehet gyakorolni, egy kiemelkedés, egy padka vagy egy döntött fal már megtízszerezi a lehetőségeket a trükkök kivitelezésére, nem is beszélve a speciálisan kiépített pályákról. 
Azok a gyermekek, akik eddig élsportoltak, sportoló családban nőttek fel, olyan nevelésben részesültek, hogy alapvető elemük a sportolás, nem biztos, hogy a BMX mellett döntenének. Ezzel szemben sok gyermek tengődik nap mint nap az utcán, vagy a számítógép előtt, mert nem találtak olyan mozgásos elfoglaltságot, ami lekötné őket. Sok gyermeket nem motivál, hogy olimpikonná váljon, időre különböző távokat fusson, vagy több ezer métert ússzon le oda-vissza egy medencében, ez viszont nem jelenti azt, hogy nem is érdekli a sportolás. Az ilyen gyermekek számára lehet kiváló alternatíva a BMX akár profi, akár amatőr szinten.
A sportág képviselői már nem a motorosokhoz akarnak hasonlítani, hanem vérbeli kerék-párosoknak vallják magukat, amit az is igazol, hogy a kezdetben megalakult BMX Világ-szövetség (I.BMX F.), 1995-óta a Kerékpáros Világszövetség tagjaként működik. A világ negyven országában működik BMX szövetség, melyek tagjai az UCI-nak. Tagjai: Anglia, Amerikai Egyesült Államok, Argentína, Aruba, Ausztrália, Ausztria, Belgium, Belorusszia, Bolívia, Brazília, Costa Rica, Curacao, Csehország, Chile, Dánia, Dél-Afrika, Ecuador, Franciaország, Hollandia, Japán, Kanada, Kolumbia Lettország, Litvánia, Magyarország, Málta, Mexikó, Németország, Norvégia, Olaszország, Oroszország, Portugália, Spanyolország, Svájc, Svédország, Szlovákia, Szlovénia, Venezuela, Zimbabwe, Új-Zéland,
Magyarországon Veszprémben alakult az első BMX Cross sportegyesület 1988-ban, Veszprémi ÉPSZÖV Spartacus SE néven. A klub életre hívója Borbély Ferenc volt, aki jelentős szerepet vállalt a Magyar BMX Cross és Triál Szövetség megalakulásában is. Az első pálya építését az ausztriai St. Pölten BMX Egyesülete segítette. A pálya felavatása után sorra alakultak az ország különböző pontjain az újabb egyesületek: Harkán, Kecskeméten, Hódmezővásárhelyen, Sopronban, Szombathelyen, Gyöngyösön, Győrben, Pápán, Gencsapátiban, de építettek pályát Budapesten is. A klubok megalakulását azonnal követte a Magyar BMX Cross és Triál Szövetség megalakulása. 1991. augusztus 12-én. 1990-ben rendezték az első nem hivatalos országos bajnoki versenysorozatot, mely nyolcfordulós volt.
1992-ben Magyarországon, Csillebércen a későbbi, majd mára megszűnt NormaPark-ban rendezték meg a freestyle Világbajnokságot.
A mai modern flatland alapjainak megteremtése egyértelműen az amerikai Kevin Jones nevéhez fűződik. Ő volt az, aki 1980-as években kitalálta és megtanulta a ma már alaptrükköknek számító gurulásokat, forgásokat. A 90-es években a „Dorkin” – és a hozzá hasonló – videósorozatokkal megállíthatatlan fejlődésnek indult a BMX flatland.
A '90-es évek elején a magyar származású, de Németországban élő Albert Rétey volt az, aki Európában meghatározta az alapvető irányvonalakat.

Bob Kane (eredeti nevén Robert Kahn; New York, 1915. október 24. – Los Angeles, 1998. november 3.) amerikai képregény-rajzoló, aki társával, Bill Fingerrel megalkotta a világ máig egyik legismertebb DC Comics által kiadott szuperhősét, Batmant.
1939-ben a DC comics képregénykiadó egy új szuperhőst akart létrehozni, látva a Superman névre hallgató hős sikerét. Bob Kane ekkor alkotta meg, az ekkor még csak Bat-Man nevezetű szuperhőst. Állítása szerint a Zorro jele című filmből ismert Zorro karaktert és Leonardo da Vinci repülésről alkotott rajzait vette alapul. Utóbbit Bat-Man denevérszárnyai megalkotására használta fel, melyekkel a szuperhős repülni is szokott.
A karakter megjelenése előtt Bob Kane találkozott Bill Fingerrel, aki jelentősen hozzájárult a szereplő létrehozásához. Később ezt nyilatkozta: "Kane-nek volt egy ötlete egy karakterről, akinek a Batman nevet szerette volna adni és meg szerette volna mutatni nekem a rajzokat. Meg is mutatta nekem a rajzokat, melyek egy supermanre nagyon hasonlító szereplőt ábrázoltak. Vörös harisnya, fekete csizma, szőke haj, egy kicsi maszk. Kettő merev, fekete szárnya volt, melyekkel repülni tudott. A szereplő alá nagy betűkkel ki volt írva a neve; BATMAN"Finger azt is mondta, sok javaslatot adott Bobe-nak, aminek hála, Batman olyanná válhatott, amilyennek ma ismerik  az emberek. Azt is említi, hogy ő alkotta meg a karakter civil nevét is, Bruce Wayne-t is, továbbá az első történetet is, mely 1939. májusában jelent meg a Detective Comics lapjain, melynek csak rajzolója volt Bob Kane.
Kane szerint, "Bill Finger sokban hozzájárult a karakter létrehozásában az első képregényekben. Ő írta a legtöbb sikeres történetet és sokat változtatott a szereplő jellemén és stílusán. Én egy olyan Batman-t képzeltem el, aki egyfajta szuperhős polgárőr, míg ő ezt a figurát átváltoztatta egy tudományos detektívvé."
A karakter végül 1939. májusában jelent meg a Detective Comics #27-es számában. A karaktert nagy siker fogadta, így a kiadó több történetet akart, melyeket már nem csak Bob Kane rajzolta, hanem új írókat és rajzolókat is foglalkoztattak, mint például Jerry Robinson-t, aki szintén nagyban hozzájárult Batman karakteréhez.
Bill Finger így emlékezett vissza:"Robin karakterét egy beszélgetés folyamán találtuk ki Bobbal. Mint már mondtam, engem Batman karaktere mindig is Sherlock Holmesra emlékeztetett. Sherlocknak van egy Watsonja. A dolog, ami engem leginkább zavart, az az, hogy Batmannek nem volt senkije, akihez beszélhetett volna. Kicsit unalmassá vált, hogy folyton csak egyedül gondolkodik. Rájöttem, hogy szüksége van egy Watsonra, akivel megoszthatja a gondolatait. Így jött létre Robin. Bob később magához hívott és azt mondta, hogy egy fiatal fiút szeretne belerakni Batman mellé. Ezt már akkor is remek ötletnek tartottam" Bob Mercury néven akarta kiadni a karakter, aki egy szuper jelmezt viselt volna. Jerry Robinson viszont egy emberibb karaktert akart társnak, akit Robinnak hívna, a Robin Hood könyvek után, amelyeket éppen akkor olvasott. 2005-ben egy interjúban azt is elmondta, hogy a karakter kinézetét is a könyvnek egyik illusztrációjából vette. "Bill több drámát akart a történetekbe, ezzel növelni a képregények színvonalát. Úgy gondolta, erre remek lehetőség lenne egy fegyverhordozó. Továbbá kibővítené az olvasótábort is. Míg a fiatalabbak Robinnal, az idősebbek Batmannel tudnának azonosulni. Természetesen, a képregény eladási számok Robin megjelenésével nagyban nőttek" Az új karakter 1940. áprilisában jelent meg a Detective Comics #38-ban. Eredeti neve Dick Graysonnak lett, akinek akrobata szülei halála után Bruce Wayne örökbe fogadja őt. A karakter sikere nem maradt el.
Batman legnagyobb ellensége, Joker nagyjából egy idős a szuperhőssel, ugyanis Batman első képregény sorozatának első részében (Batman #1, 1940 tavaszán) jelent meg. Kane később ezt nyilatkozta:"Bill és én alkottuk meg a karaktert. Bill volt az író. Robinson egyszer odajött hozzám egy kártyával, mely egy Jokert ábrázolt. Innen jött az ötlet. Úgy nézett ki, mint Conrad Veidt - tudod, a színész, aki a Nevető ember című filmben is játszott, 1928-ban. Billnek volt egy könyve, melyben az ő képe volt. Odaadta nekem és azt mondta "Itt van Joker!" Robinson abszolút nem csinált semmit, mégis azt mondja, hogy ő találta ki a karaktert, de ez nem igaz."Robinson azt mondta egy másik interjúban: "Ha elolvassa a Batman: From the 30's to the 70's könyvet, melynek írója  E. Nelson Bridwell, akkor észreveszi, hogy van benne egy interjú Bill Fingerrel, aki azt mondta, hogy igazából én találtam ki a karaktert. Illetve mindannyian beletettünk valamit. Ő írta történetet, Bob és én pedig a szereplő kinézetén dolgoztunk."
Ez a szócikk részben vagy egészben a Bob Kane angol wikipédia szócikk fordításán alapul. Az eredeti cikk szerkesztőit annak laptörténete sorolja fel.

Sir Bobby Charlton (Ashington, Durham grófság, 1937. október 11. –) a legismertebb angol labdarúgók egyike.
1937. október 14-én született, futballista családban. Ő is azok közé a játékosok közé sorolhatók, akiket egy klubbal köthetünk össze. Az ő esetében ez a csapat a Manchester United. Egy iskolák közti mérkőzésen fedezte fel Joe Armstrong, a United megfigyelője 1953-ban, és még abban az évben aláírta első szerződését is. 1956. október 6-án a Charlton Athletic elleni bajnokin mutatkozott be a felnőtt csapatban. Későbbi elmesélése szerint, a mérkőzés előtt Matt Busby megkérdezte, minden rendben van-e, mire ő felmutatta ujját, jelezve, hogy minden rendben. Olyannyira, hogy mindjárt két góllal debütált. Eleinte a katonai szolgálat, és a konkurencia miatt nem fért be a kezdőcsapatba, alapembernek 1958 januárjától számított, igaz addigra már bajnoknak valhatta magát. A csatársor szélén és közepén is nagyszerű teljesítményre volt képes, egy alkalommal, az Aston Villa elleni vesztes FA kupa-döntőn, mikor Ray Wood kapus megsérült, Busby majdnem őt allította a kapuba. (végül Jackie Blanchflowerre esett a választás.
Hihetetlen népszerűségnek örvendett, (és örvend a mai napig) azt mondják a hatvanas években minden külföldi iskolás legalább két szót tudott angolul, "Bobby" és "Charlton". Nem tudni ennek mennyi a valóságalapja, a nagyságát viszont jól jellemzi. Élete tragédiája még előtte állt. 1958. február 6-án, a  Crvena zvezda elleni BEK-meccsről hazafelé tartó csapat repülőgépet Münchenben szerencsétlenség érte, nyolc labdarúgó életét vesztette, és ha felszállás előtt Charlton, valamint padtársa, Dennis Viollet nem cserélnek helyet Tommy Taylorral és David Peggel, akkor őket is siratta volna Anglia. Charlton a tragédia után megkomolyodott, és minden mérkőzésen az elhunyt barátai emléke előtt akart tisztelegni. 
További két bajnoki címmel, kupagyőzelemmel, az angol labdarúgás első BEK-trófeájával, és első Aranylabdájával, és az év játékosa díjjal tette ezt meg. Az 1968-as évben nagyszerű triót alkotott Denis Law-val, és George Besttel. A BEK-döntő hosszabbításában két gólt lőtt, jórészt neki köszönhette a győzelmet a klub. Az ünneplésből egy angol hiányzott csak, a müncheni áldozatokat sirató Charlton.
1973-ig viselte a Manchester United mezét, melyet 757 alkalommal húzhatott magára, és ezalatt 249 gólt szerzett. Előbbi rekordot Ryan Giggs döntötte meg 2013-ban. Pályafutása befejezése előtt a Preston játékos-menedzsere, majd visszavonulása után a Wigan Athletic, és a Manchester United igazgatójaként dolgozott. 1994-ben II. Erzsébet királynő lovaggá ütötte, 2002 óta pedig az angol labdarúgó hírességek csarnokának tagja. Nyári futballiskolát működtet, többek közt David Beckham is nyert ott díjat. Napjainkban a Manchester United utazó nagykövete.
1957-ben mutatkozott be a válogatottban, jobbösszekötő, balszélső, majd hátravont középcsatár volt. 1966-ban tagja volt a világbajnok nemzeti csapatnak, főként a tornán nyújtott teljesítményért kapta meg év végén az Aranylabdát. 1970-ben szerepelt utoljára a válogatottban, 106 mérkőzésen 49 gólt lőtt, ez sokáig rekordnak számított. Ezt Wayne Rooney döntötte meg 2015-ben, mikor meglőtte az 50. gólját címeres mezben.
1973–1975 játékos-menedzser a Prestonnál, 1975-ben a Manchester United igazgatójának választották
Kormanik Zsolt, Moncz Attila: A Manchester United 50 legjobb játékosa (1878-2007) Aréna2000 könyvkiadó.2007
Sir Robert William Robson CBE, ismertebb nevén Bobby Robson (1933. február 18. – 2009. július 31.) angol labdarúgó, edző.
Játékosként visszavont csatárt játszott. Aktív karrierje alatt összesen három csapatban – Fulham FC, West Bromwich Albion FC, Vancouver Royals – fordult meg. Az angol válogatottban 20 mérkőzésen 4 gólt szerzett.
Visszavonulása után edzőként helyezkedett el. Legsikeresebb időszakát az Ipswich Town FC-vel töltötte, ottani 13 éve alatt a csapat kétszer is második volt a bajnokságban, kupagyőztes lett, és az UEFA-kupát is sikerült megnyernie. A sikerek elismeréseként Robson szobra ott áll a csapat stadionja, a Portman Road előtt. Az Ipswichen kívül több európai nagy csapatnál és az angol válogatottnál is edzősködött. A PSV-vel, a Portóval és a Barcelonával egyaránt bajnok lett, előbbi kettővel kupagyőztes is. A Barcelonával 1997-ben sikerült elhódítania a KEK-et is. Utolsó csapata az ír válogatott volt, ahol 2006-ban és 2007-ben tanácsadóként foglalkoztatták.
2002-ben Knight Bachelor, vagyis lovag lett, egy évvel később pedig bekerült az angol labdarúgó-hírességek csarnokába, valamint az Ipswich tiszteletbeli elnöke lett.
1991-ben tüdőrákot diagnosztizáltak nála. Ezt nem sikerült legyőznie, a halálát is ez okozta. 2008-ban létrehozta a rák elleni küzdelemmel foglalkozó Bobby Robson Alapítványt; 2009. július 31-én hunyt el.
Robson a Durham megyei Sacristonban született, Phillip és Lilian Robson negyedik gyermekeként. Néhány hónapos korában elköltöztek a Langley Park nevű településre, ahol apja dolgozott. Gyermekkorában gyakran vitte el az édesapja Newcastle-meccsekre. Fiatalkori hőseinek a klub két játékosát, Jackie Milburnt és Len Schackletont nevezte meg.Később a Waterhouses Secondary Modern School középiskolába jelentkezett, de az iskola igazgatója nem engedélyezte, hogy bármilyen bajnokságban induljanak. Az iskolai csapat helyett lakóhelye együttesének serdülőjében kezdett játszani, majd 15 évesen az ifjúsági csapat tagja volt. A labdarúgás mellett amikor csak tudott, segédmunkásként is dolgozott. 1950 májusában Bill Dodgin, a Fulham akkori vezetőedzője, személyesen kereste fel, és ajánlott neki profi szerződést. Bár a lakhelyéhez közelebb eső Middlesbrough is szerette volna leszerződtetni, végül a londoniakat választotta. Bár kedvenc klubja, a Newcastle is ajánlatot tett számára, az szerinte nem volt megfelelő.
Bár profi szerződést írt alá, édesapja szerette volna, ha továbbra is dolgozik villanyszerelőként. Mivel ezt tartósan nem lehetett párhuzamosan csinálni, végül a futball mellett döntött.Bemutatkozására 1950-ben, a Fulham színeiben került sor, a Sheffield Wednesday ellen. Ekkor a Fulhamet „szép, de soha nem bajnokesélyes” klubként jellemezte. A csapat olyannyira nem volt bajnokesélyes, hogy az 1951–52-es szezon végeztével az első osztálytól is búcsúznia kellett. Robson négy évvel később mégis visszatérhetett az első osztályba, amikor a Vic Buckingham által irányított West Bromwichba igazolt 1956 márciusában. Átigazolásának díja huszonötezer font volt, ami akkoriban klubrekordot jelentett.A West Bromban első meccse a Manchester City elleni 4:0-s vereség volt. Az 1957–58-as szezonban Robson, a bajnokságot tekintve, házi gólkirály lett 24 találattal. A birminghami csapat színeiben összesen 257 bajnokin játszott, ezeken 61 gólt szerzett. Utolsó két évében csapatkapitánya volt az együttesnek.A sikeres évek ellenére 1962 nyarán mégis visszatért a Fulhamhez, miután a „WBA” elnökével nem tudott megegyezni a fizetéséről. A Fulham végül dupla akkora fizetést biztosított neki. Nem sokkal azután, hogy Robson ismét a Fulham játékosa lett, a klub eladta a csapat két legjobb játékosát, Alan Mulleryt és Rodney Marsh-ot, így ismét nem volt rá túl nagy esélye, hogy valamilyen címet nyerjen.1967-ben Robson elhagyta a Fulhamet. Bár többször cikkeztek az Arsenal érdeklődéséről, valamint a Southend játékos-edzői ajánlatáról, végül a kanadai Vancouver Royals játékosa, illetve edzője is lett, amely az újonnan életre hívott NASL-ben szerepelt. Itt mindössze két évet játszott, majd befejezte pályafutását.
A válogatottal először a Fulhamnél töltött első időszaka alatt került kapcsolatba, amikor az 1955-ben előbb a Karib-térségben, majd egy évvel később Dél-Afrikában túrázott.Első hivatalos mérkőzését már a WBA színeiben játszotta 1957 novemberében. Első meccse rendkívül jól sikerült, Franciaország 4–0-s legyőzéséből ugyanis két góllal vette ki a részét. Bekerült az 1958-as vb-re utazó angol keretbe, ahol aztán a csapat nem zárt sikeres tornát. Bár kerettag volt az 1962-es világbajnokságon is, egy barátságos találkozón összeszedett bokasérülés miatt nem utazhatott el Chilébe.A nemzeti csapatban öt év alatt összesen húsz mérkőzésen szerepelt, amelyen négy gólt szerzett.
Robson edzői pályafutása 1968-ban kezdődött, ekkor lett korábbi klubja, a Fulham menedzsere. Első mérkőzése a Macclesfield elleni harmadik fordulós kupameccs volt. A klub huszonnégy forduló után mindössze 16 ponttal szerénykedett, és mivel látszott, hogy nagyon nehéz lesz elkerülni a kiesést, Robson novemberben távozott a csapat éléről. A bennmaradás végül nem is sikerült a csapatnak.
1969-ben az akkor még első osztályú Ipswich Town menedzsere lett. Négy közepes szezon után az 1972–73-as idényben már negyedik lett a csapattal, és a Texaco-kupa elnevezésű sorozatban is sikereket ért el. A következő kilenc évben az Ipswich csak az 1977–78-as szezonban végzett hatodiknál rosszabb pozícióban. Ennek ellenére ez az év is sikeres volt, ugyanis a klub története során először tudott győzni az FA-kupában. A döntőben az Arsenal volt az ellenfél, a végeredmény 1–0-s győzelem lett.Tizenhárom éves edzősködése alatt további kétszer második helyen végzett a csapat, és állandó résztvevője volt a különböző nemzetközi kupasorozatoknak. A nemzetközi szereplés egyértelmű csúcspontja az 1980–81-es szezon volt, amikor az UEFA-kupában sikerült megszerezni a végső győzelmet, az AZ Alkmaar összesítésben 5–4-es legyőzésével. A klub az ő edzősködése idején mindössze tizennégy játékost igazolt, inkább az utánpótlás-nevelésre fordították a hangsúlyt.Később az Ipswich, teljesítménye elismeréseként, több megtiszteltetésben is részesítette Robsont. Először 2002-ben, amikor a klub stadionja, a Portman Road előtt életnagyságú szobor készült róla. A másik ilyen elismerést 2006-ban kapta, amikor a klub tiszteletbeli elnöke lett.
Az Ipswichcsel elért sikerei felkeltették az angol szövetség érdeklődését, és végül a válogatott szövetségi kapitánya lett. Ehhez előbb egy tízéves szerződéshosszabbítást kellett visszautasítania. Kinevezése végül 1982. július 7-én lépett életbe, amikor Anglia kiesett a világbajnokságon. Ron Greenwoodot váltotta. Segédedzőjének korábbi West Bromwichos csapattársát, Don Howe-t választotta.Első meccsén, Dánia ellen, rögtön támadták, amiért kihagyta Kevin Keegant a keretből. 1983. szeptember 21-én a csapat első vereségét szenvedte el Robson kinevezése, vagyis 28 mérkőzés után. Ez az egyetlen vereség egyben azt jelentette, hogy a nemzeti csapat nem kvalifikálta magát az 1984-es Európa-bajnokságra. Ezután felmerült Robson esetleges távozása, utódja Brian Clough lehetett volna. A váltást végül az Angol labdarúgó-szövetség elnöke, Bert Millichip hiúsította meg, ezután pedig Robson kivezette a válogatottat az 1986-os, mexikói világbajnokságra.A torna nem kezdődött jól a „háromoroszlánosok” számára. Rögtön az első meccsen megsérült a csapatkapitány, Bryan Robson (kiugrott a válla), így Robson a csapat taktikájának megváltoztatására kényszerült. A csapat ezután is jól szerepelt, megnyerte hátralévő két csoportmérkőzését, és továbbjutott a negyeddöntőbe. A negyeddöntőben Argentína volt az ellenfél. A meccs az ellenfél győzelmével végződött, Diego Maradona két, azóta legendássá vált góljával. Az első a kézzel szerzett gól, amelyet azóta is „Isten keze”-ként emlegetnek, a második pedig, amikor a félpályáról indulva több embert is látványosan kicselezett. Az előbbi találatról Robson később így vélekedett:
Az 1988-as Európa-bajnokság nagyon rosszul sikerült Anglia számára. Bár a selejtezőben egyszer egy 8–0-s győzelmet is aratott Törökország ellen, a kontinenstornán csoportja utolsó helyén végzett, győzelem nélkül, mindössze két rúgott góllal. Bár a torna után, sokan és sokat támadták, Millichip továbbra is bízott benne, és ekkor sem bocsátotta el őt.A soron következő vb selejtezőit a válogatott kapott gól nélkül abszolválta, így a döntők során a hat kiemelt csapat egyike lehetett. A két évvel ezelőtti kontinenstornához hasonlóan Hollandia és Írország is csoportellenfél volt, a negyedik gárda az F jelű kvartettben Egyiptom volt. A négy évvel ezelőtti világbajnoksághoz hasonlóan ismét nélkülöznie kellett a csapatkapitány, Bryan Robson játékát. A csoport élén végző angol válogatott előbb Belgiumot, majd Kamerunt győzte le, hogy aztán az elődöntőben az NSZK legyen az ellenfele. A győzelem elmaradt, a németek az 1–1-es végeredmény után tizenegyesekkel jutottak a döntőbe. A nemzeti csapatnak a vb-győzelem óta ez volt a legjobb eredménye. Mivel már korábban eldöntötte, hogy nem hosszabbítja meg szerződését, a vb után távozott a csapat éléről.
Robson tehát már a világbajnokság előtt biztos volt benne, hogy távozik. A nemzeti csapat után a holland PSV Eindhoven vezetőedzője lett. Az első hónapokban több, általa eddig nem nagyon tapasztalt dologgal kellett megbirkóznia, ilyen volt a játékosok viszonylagos fegyelmezetlensége, valamint kezelnie kellett a klub szupersztárját, Romáriót is. Ennek ellenére mind az 1990–91-es, mind az 1991–92-es szezonban bajnok lett a csapattal. Mivel azonban a nemzetközi porondon nem mutatott fejlődést a gárda, távoznia kellett.1992 nyarán a portugál Sportinghoz szerződött, ahol tolmácsa a ma az egyik legkeresettebb edző, José Mourinho volt. Itt nem jött ki túl jól az egyesület elnökével, aki többször Robson tudta nélkül szerződtetett játékosokat. Robson végül 1993 decemberében távozott, amikor a Sporting a bajnokság élén állt. Az elnök az elbocsátást azzal indokolta, hogy a csapat kiesett az UEFA-kupából a Casino Salzburg ellen.
A Sporting után annak egyik legnagyobb riválisa, a Porto szerződtette. Segítője ismét José Mourinho volt. A csapat ekkortájt egy kevésbé sikeres korszakát élte, az átlagnézőszám is tízezer körülire csökkent, ami a mintegy ötvenezres stadionban rendkívül kevésnek számított. A Porto előbb kupát nyert, pont a Sportingot legyőzve, majd 1995-ben és 1996-ban is bajnoki címet ünnepelhetett. A Portonál a „Bobby Five-O” becenevet adták neki, ugyanis rendkívül sok mérkőzést 5–0-ra nyert meg. Az 1995–96-os idény első pár hónapját melanóma miatt ki kellett hagynia, azonban a Porto megvédte címét és ismét bajnok lett.1996 nyarán elég volt egy telefonhívás a Barcelona alelnökétől, Joan Gasparttól, hogy Spanyolországba igazoljon. Segítője megint csak Mourinho lett, ez ekkor már a szerződés egyik kitétele volt Robson részéről. A katalán csapatnál egyik kulcsfontosságú döntése az volt, amikor leigazolta Ronaldót, aki nagy szerepet vállalt a bajnoki címben, a kupagyőzelemben, valamint a KEK-győzelemben is. Az 1996–97-es szezon végén az év edzője lett. A következő idényben feljebb lépett, ugyanis ő lett a csapat általános menedzsere, a vezetőedzői teendők Louis van Gaal kezében összpontosultak. A magasabb beosztás ellenére ebben a feladatkörben nem dolgozott sokat, ugyanis visszatért Hollandiába, a PSV-hez. A bajnoki címről ezúttal lecsúszott, mindössze harmadik lett a Feyenoord és a Willem II mögött, azonban az utolsó fordulóban sikerült kivívnia játékosaival a BL-kvalifikációt.
Miután lejárt a szerződése, visszatért Angliába, hogy a szövetségnek dolgozzon, azonban miután Ruud Gullitot elbocsátották a Newcastle-től, ő került a helyére 1999 szeptemberében. Eleinte elégedett volt a neki kínált fizetéssel, azonban végül szezononként egymillió fontos juttatásban állapodott meg a klubbal.A szezon első hazai meccsén a „Szarkák” kiütéses, 8–0-s győzelmet arattak a Sheffield Wednesday ellen. A szezont az együttes a tizenegyedik helyen zárta. 2000 végén felmerült, hogy egy ideig ismét irányítsa a nemzeti csapatot, ám végül erre nem került sor, maradt a Newcastle-nél. A 2001–02-es idényben a csapat egy ideig kieső helyen is állt, innen sikerült felküzdenie magát, egészen a negyedik helyig. A következő szezon ismét jól sikerült, a Newcastle harmadik lett, így zsinórban másodszor indulhatott a BL-ben. A selejtezők azonban nem sikerültek, így a Newcastle végül csak az UEFA-kupában maradt érdekelt. A szezon végén a gárda az ötödik helyen végzett, öt pontra a BL-selejtezőt érő helytől, az UEFA-kupában pedig egészen az elődöntőig jutott, ahol a Marseille állította meg őket.Egészen 2004 nyaráig volt a „Szarkák” edzője, ekkor a gyenge bajnoki rajt miatt kellett távoznia. Nem sokkal ezután, 2005-ben jelent meg önéletrajzi könyve, angolul „Farewell, but not Goodbye” címmel. A cím egy tőle elhangzott mondat megfordítása.
2005 nyarán visszautasította a skót Hearts ajánlatát, mert nem szeretett volna elköltözni Newcastle-ből. 2006 nyarán mégis elvállalt egy megbízást, amikor Steve Staunton lett az ír válogatott szövetségi kapitánya, Robson lett a tanácsadó. A sikertelen Európa-bajnoki selejtezők után lemondott.
Feleségével, Elsie-vel 1955-ben házasodott össze, akivel haláláig együtt is élt. Három gyermekük született, Andrew, Paul és Mark. 1991-ben derült ki, hogy rákos. 2006-ig több operáción is átesett. Emiatt többször volt kénytelen kihagyni hosszabb-rövidebb időszakokat. Ilyen volt például, amikor az FC Portóval kihagyta az 1995–96-os szezon első hónapjait.
Többször is szerepelt a tévében, például egy reklámban, amikor a Carlsberg egyik termékét reklámozta. Ezen kívül a 2002-es vb-n, valamint a 2004-es Európa-bajnokságon az ITV szakkommentátora volt. Amikor elhunyt egy másik angol edzőlegenda, Brian Clough, az angol FourFourTwo magazin számára írt egy megemlékező cikket róla. Egy ideig heti rovattal jelentkezett a The Mail on Sunday című lapban.
Robson az idő múlásával többféle betegségtől, bélráktól, melanómától és agytumortól is szenvedett.
2007-ben ismét rákot diagnosztizáltak nála, ennek hatására 2008-ban hozta létre a Bobby Robson-alapítványt. Az alapítvány által összegyűjtött pénzt részben egy newcastle-i kórháznak adták, részben különböző észak-angliai kutatásokra fordították.Az alapítványt segítendő, rendeztek egy jótékonysági mérkőzést, amely az 1990-es vb-elődöntő, az NSZK–Anglia meccs „visszavágója” volt. Az újrajátszás 3–2-es angol győzelemmel végződött.Robson haláláig az alapítványnak összesen 1,6 millió fontot sikerült összegyűjteni. Halála után közvetlenül ehhez még 156 ezer jött hozzá adományokból. 2009 októberében az összegyűjtött pénzösszeg már több, mint kétmillió font volt. Az alapítványnál Robson helyét – a család kérésének megfelelően – Alan Shearer vette át.
Robsont többször is kitüntették élete során a labdarúgásért tett szolgálataiért: 1990-ben, angol szövetségi kapitányi megbízatásának lejártával megkapta a a Brit Birodalom Érdemrendje kitüntetést, 2002-ben pedig Knight Bachelor, vagyis lovag lett, ekkor kapta meg neve elé a Sir titulust.Ugyancsak 2002-ben Newcastle upon Tyne díszpolgára lett, valamint az UEFA-tól is kapott egy életműdíjat a labdarúgásért tett szolgálataiért, Az UEFA elnökének díját.2003-ban bekerült a Hírességek Csarnokába. 2005-ben életműdíjat kapott. 2007-ben a BBC-től is hasonló elismerést kapott a „labdarúgásért tett több, mint fél évszázados szolgálataiért”.1992-ben a labdarúgó-szakírók szövetsége az év edzőjének választotta.2008. május 5-én, az Ipswich kupagyőzelmének harmincadik évfordulója alkalmából a város polgármestere díszpolgárrá avatta. Decemberben Durham városában is átvehetett egy ilyen jellegű kitüntetést.2009 márciusában az UEFÁ-tól azért kapott díjat, mert „a labdarúgás egy olyan egyénisége, aki tehetségét a sportág javításának szentelte”. Ezt 2009. július 26-án kapta meg a St. James' Parkban, mindössze öt nappal halála előtt.
2009. július 31-én otthonában érte a halál, amit tüdőrák okozott. Több szakmabeli, valamint a korábbi angol miniszterelnök, Tony Blair is elismerően nyilatkozott róla, és halála mindannyiuk szerint nagy veszteség volt a világ számára.Temetésére 2009. augusztus 5-én, szűk családi körben került sor. Ennek helyét a ceremónia befejeztéig nem hozták nyilvánosságra, ez, mint később kiderült, Esh volt. A hálaadó szentmisét szeptember 21-én, a durhami katedrálisban mutatták be. Az eseményt a televízió élőben közvetítette, valamint látható volt korábbi csapatai stadionjai, vagyis a St James’ Park (Newcastle), a Portman Road (Ipswich) és a Craven Cottage (Fulham) előtt.
Robson, Bobby. Bobby Robson: An Autobiography. Hutchinson (1990). ISBN 0091744997 
Robson, Bobby. Bobby Robson: An Englishman Abroad. Macmillan (1998). ISBN 0330369857 
Robson, Bobby, Paul Hayward. Farewell but not Goodbye. Hodder & Stoughton (2005). ISBN 0340823461 
Robson, Bobby. Newcastle – My Kind of Toon. Hodder & Stoughton (2008). ISBN 9780340977835 
Kuper, Simon. Football Against the Enemy (chapter 11). Orion (1996). ISBN 0753805235 
King, Jeff. High Noon: A Year at Barcelona. Virgin Books (1997). ISBN 1852276339 
Harris, Bob. Sir Bobby Robson: Living the Game. Weidenfeld & Nicolson (2004). ISBN 1841882445

Bod Péter (Felsőcsernáton, 1712. február 22. – Magyarigen, 1769. március 2.) református lelkész, irodalomtörténész, egyháztörténész, történész, író; „a késő-barokk évtizedek legnagyobb magyar tudósa.” Széles körű gyűjtőmunkával és levelezéssel, magyar és külföldi történetírók munkájának tanulmányozásával arra törekedett, hogy egyházának és szűkebb hazájának kulturális hagyatékát összegyűjtse. Sokoldalú tudományos munkássága kiterjedt a teológiára, egyházjogra, egyháztörténetre, történelemre, nyelvtudományra és irodalomtörténetre; Orbán Balázs „Erdély nagyérdemű Kazinczyjának” nevezte. Nevéhez fűződik az első magyar nyelvű egyháztörténet (Az Isten vitézkedő anyaszentegyházának históriája) és az ünnepek eredetéről, megtartásának módjáról szóló első magyar nyelvű munka (Szent Heortokrátes). Az irodalomtörténet szempontjából legfontosabb műve a Magyar Athenas című, 1766-ban megjelent lexikon, amely több mint ötszáz magyar írót mutat be.
Köznemesi, szegénysorsú székely családból származott; dédapjának, Bod Pálnak I. Rákóczi György adományozott nemességet 1640-ben. Apja, Bod Márton részt vett a Rákóczi-szabadságharcban, és a szatmári béke megkötése után házasodott össze Sólyom Eufrozinával, feltorjai Sólyom István lányával. Házasságuk első éveiben nem rendelkeztek saját házzal, ezért egy rokon özvegyasszonynál laktak. Az elsőszülött Pétert 1718-ban beíratták a helyi református iskolába Szatmári Gábor rektor keze alá, de tanulását hamar meg kellett szakítania az abban az évben bekövetkezett ínség miatt. A következő évben apja és négy testvére közül kettő elhalálozott a vidéket pusztító pestisjárványban. 1721-ben anyja újból férjhez ment, és ettől az évtől kezdve Péter ismét járhatott az iskolába, azonban nehezen haladt a tanulásban, mert nevelőapja – aki inkább gazdának nevelte volna, mint tanult embernek – tavasszal és nyáron a gazdaságban dolgoztatta.
1724-től a nagyenyedi kollégiumban tanult; az oktatásért és a szállásért nem kellett fizetnie a főiskolának, az ennivalóért szolgaként dolgozott egy gazdag diák mellett. 1726-ban megbetegedett, ekkor egy helybéli özvegyasszony, Horváth Istvánné Bán Sára vette pártfogásába, és az ő segítségével fejezte be alsó osztályos tanulmányait 1728-ban. Támogatójának halála miatt állás után kellett néznie; így került 1729-ben Felsőbányára tanítónak, ahol áprilistól három évet töltött el. A tanítás mellett maga is tanult: megismerkedett a héber nyelvvel és a teológiával, bővítette latin és görög ismereteit.
Miután pénzt és ruhát szerzett, hogy tanulását folytathassa, 1732. május 8-án ismét beiratkozott a nagyenyedi tanulók közé. Bölcseleti tanulmányaiban Vásárhelyi Tőke István, a teológia terén Szigeti Gyula István volt vezetője, a nyelvtanulást pedig önerőből folytatta. 1733-ban Tűri Mihálynak, a kollégium gazdatisztjének fiát tanította étkezés ellenében, Bethlen Kata grófnőtől pedig évi harminc forint támogatást kapott. 1736-ban könyvtáros, majd 1737-ben a héber nyelv segédtanára lett. A könyvtári tevékenység „sok vesződséget” okozott VI. Károly császár havasalföldi hadjárata idején, amikor a könyveket biztonságba kellett helyeznie. Nagyenyedi tanársága idején fordította le – Szigeti püspök és öt református főúr 1738-ban történt letartóztatásának hatására – Kocsi Csergő Bálint latinul írt emlékiratát a gályarabságot szenvedett protestáns papok meghurcoltatásáról.
1739-ben a szászvárosi egyházközség meghívta iskolaigazgatónak és a szék jegyzőjének; ezt nem fogadta el, mert lelkésznek készült, és külföldi tanulmányokat is akart végezni, annak ellenére, hogy a külföldről visszajött protestáns papokra a hatóságok bizalmatlansággal tekintettek. Tanárai, Ajtai Mihály és Borosnyai Nagy Zsigmond tanácsára megpályázta a leideni akadémia két ösztöndíjának egyikét. A Szigeti Gyula István püspök, az iskola professzorai és gondnokai által írt ajánlólevéllel – mely szerint Bod Péter „méltónak ítéltetett, hogy szép tudományára, s kiváltképpen ritka szelíd, alázatos, kegyes és feddhetetlen erkölcsére nézve a külső országokon lévő academiákra tudományának öregbítése végett kiküldetnék és ottlévő nevezetes alumniával is felsegíttetnék” – adományokat gyűjtött, és 1739. április 23-án Bereczki József nevű diáktársával útnak indult. Több mint száz napig tartó utazásuk, melynek során a protestáns egyház támogatta őket, augusztus 6-án ért véget. Augusztus 23-án sikeresen felvételizett a Statencollege(wd) teológiai kollégiumba, 26-án beiratkozott az egyetemre, és három évig keleti nyelveket, ókori zsidó és görög történelmet, a héber biblia, a Septuaginta és Homérosz értelmezését, hittant és a heidelbergi káté magyarázatát, teológiát, rendszeres teológiát, egyháztörténetet, vallástanítás módszertanát, egyházi szónoklattant, bölcseletet tanult. Ezeken kívül látogatta a jogi, természettudományi, anatómiai, kémiai és csillagászati előadásokat is. Tanulmányai befejezésekor az akadémia tanárai dicséretekkel teli bizonyítványokkal látták el. 1743. július 29-én indult haza; 7 mázsányi könyvesládát már korábban előreküldött.
1743. november 29-én érkezett vissza Nagyenyedre, ahol üzenet várta, hogy gróf Teleki Józsefné gróf Bethlen Kata udvari papjának hívta meg. Nemsokára pártfogójához ment Hévízre, és 1743. december 29-én elkezdte szolgálatát. Udvari lelkészként hétköznapokon reggel és este könyörgéses istentiszteletet tartott, vasárnapokon délelőtt és délután egyházi beszédet mondott, szükség esetén temetett is. 1744. június 15-én a nagybaconi köz-zsinaton papi vizsgát tett, és 17-én fölszentelték. 1746-tól fogva a hévízi egyházközségben is ő végezte a lelkészi szolgálatot. Hivatali teendői mellett szabad idejét az írásnak szentelte; ebben nagy segítségére volt a grófnő könyvtára. A grófnő buzdítására írta meg első nagyobb művét, a Szentírás értelmére vezérlő magyar leksikon-t. Ugyanebben az időszakban születtek A szent bibliának historiája és Szent Júdás Lebbeus apostol levelének tanításokban foglalt magyarázatja című művei is. A grófnő házában ismerkedett meg Cserei Mihállyal, akit Históriájának megírására buzdított. Számos főúri ismerősre is szert tett a Bethlen, Teleki, Bánffy, Gyulay, Kendeffy, Barcsay, Kemény családok tagjai közül, akik utóbb, Bethlen Kata halála után támogatták műveinek kiadását. 1748. február 29-én pártfogója javaslatára eljegyezte Enyedi Máriát, Enyedi Sámuelnek, III. Konstantin havasalföldi fejedelem erdélyi jószágigazgatójának a lányát, és március 19-én összeházasodtak.
1749. szeptember 9-én báró Inczédi József ítélőmester útján a magyarigeni egyházközség meghívta papjának annak ellenére, hogy ez nem nyerte el Borosnyai Lukács János püspök és a református konzisztórium(wd) tetszését. Bethlen Kata elengedte udvari lelkészét, aki először habozott, mert nem akart hálátlan lenni, de végül a grófnő, Teleki László és Váradi Horváth András rábeszélésére elfogadta az állásajánlatot. December 5-én foglalta el új állomáshelyét, ahol haláláig megmaradt. 1750. február 3-án született Kata nevű lánya; a szülésben legyengült anya ugyanabban az évben június 9-én tüdőbajban elhunyt, és a kislányt gróf Bethlen Kata fogadta magához.
Egy évi özvegység után 1751. február 9-én eljegyezte (Söveges) Bányai István református lelkész Zsuzsanna nevű lányát, és március 9-én összeházasodtak. Nyolc gyermekük született, akik közül csak hárman, Péter, Juliánna és Elek érték meg a felnőttkort. Magyarigeni papságának kezdetén közelebbi kapcsolatba került gróf Teleki Lászlóval, aki egyik fiát, Józsefet három évre (1753—1755) hozzá küldte Magyarigenbe bölcseletet, teológiát és történelmet tanulni. 1755-ben a marosvásárhelyi református kollégium teológiai tanszékére hívták az elhunyt Técsi Sámuel helyére, de nem akart tanári pályára lépni. Magyarigeni papsága első tíz évében új munkája nem jelent meg; ebben az időszakban anyagot gyűjtött későbbi műveihez a gyulafehérvári káptalanban, és kiterjedt levelezést folytatott magyarországi tudósokkal (például Bányai István, Helmeczi István, Weszprémi István, Ráday Gedeon). Ráday Gedeonnak 1756. szeptember 20-án írt levelében fogalmazta meg a magyar tudós társaság megalakításának eszméjét. Ugyanakkor kapcsolatot tartott volt professzoraival és svájci teológiai tanárokkal is.
1755-től kezdve, amikor részt vett és prédikált a dévai országos zsinaton, rendszeresen szerepelt az egyházi közéletben. 1758. január 11-én a gyulafehérvári egyházkerület rendes jegyzőjévé választották. Ebben a tisztségében fegyelmi és házassági ügyekben kellett bíróként vagy előadóként közreműködnie; a munkájához szükséges egyházjogi kézikönyveket ő maga írta meg. 1760-ban az erdélyi református egyházkerület főjegyzőjének jelölték, de a szavazáson alulmaradt Zágoni Aranka György széki esperessel szemben. Hivatali teendői és gyakori betegeskedése ellenére nem hagyott fel a tudományos munkával: ebben az időszakban jelent meg a Szent Hilárius, valamint két egyháztörténeti jellegű munkája, Az Isten vitézkedő anyaszentegyháza … historiája és a Szent Heortokrátes. Műveinek kiadását javarészt saját maga finanszírozta lelkészi fizetéséből, kisebb részben főúri támogatók segítették.
1765-ben másodszor is főjegyzővé jelölték, de a szavazatok többségét Dézsi Lázár György kapta. 1766. januárban azt a feladatot kapta, hogy írja össze a református sérelmeket, amelyeket a római katolikus egyházat pártoló Habsburg-uralom okozott. A tapasztaltak hatása Smirnai Szent Polikárpus című művében jelentkezett, amelyben a „reformáta igaz vallást” vette védelmébe a katolicizmussal szemben, és az ebben az évben elkészült, a következő évben megjelent Magyar Athenas-ban is visszaköszönt ez a szemlélet. 1767-ben a kézdivásárhelyi zsinaton – amikor a konzisztórium erőteljesen kiállt mellette, fontosabbnak tartván a jelölt felkészültségét és alkalmasságát, mint a hagyományosan figyelembe vett esperesi tisztséget és életkort – mindössze három ellenszavazattal főjegyzővé választották, a püspökség utódlási jogával. Ebben a minőségében részt vett az egyház javára tett alapítványok ügyeinek intézésében, és ismét megbízták a református sérelmek jegyzékbe szedésével. Miután a jelentést a nagyszebeni főegyháztanács szeptemberben megtárgyalta, és a főkormányszék elé terjesztette, a felekezet helyzete némileg javult. A köztisztségből adódó teendői mellett ebben az évben adta ki az Erdélyi Féniks-et, amelyben Misztótfalusi Kis Miklósnak állított emléket, illetve az iskolai használatra szánt Dictionarium latino-hungaricum-ot.
1768-ban egyre többet betegeskedett; a hivatali utazások és a megfeszített tudományos munka ugyanis legyengítették, ráadásul egy baleset során, amelyet április 9-én a szőlőmunkálatok során szenvedett el, rengeteg vért vesztett. Ősztől ágyban fekvő beteg lett, a mellhártyagyulladás tünetei mutatkoztak rajta. 1768. november 24-én egy királyi leirat elrendelte a Smyrnai Szent Polikárpus és a Magyar Athenas lefoglalását és használatuk megtiltását, mivel azok a római katolikus egyházat támadták; talán az ebből származó rosszkedve is hozzájárult egészségének hanyatlásához. Az ügyről a gubernium a főegyháztanácstól kért jelentést, amely 1769. január 29-i ülésén „Istenben boldogult”-ként említette Bod Pétert, feltehetőleg azért, hogy ne tegyék ki meghurcoltatásnak. Március 2-án hunyt el, 57 éves korában; egyes adatok szerint agyvérzést kapott, amikor a királyi leiratot felolvasták neki. Temetését március 12-én tartották, ahol Dézsi Lázár György püspök mondott beszédet. 1899-ben a sírhelyét ismeretlennek tartották, azonban 1912-ben a még életben levő leszármazottak segítségével sikerült megállapítani a helyet. Születésének 200. évében, 1912. szeptember 27-én Bod Péter és négy elhunyt gyermekének holttestét exhumálták, és a református templom mellett ünnepélyes körülmények között újra eltemették, és a sírt emlékoszloppal jelölték.
Irodalomtörténeti munkásságának első megnyilvánulása Bethlen Kata könyvtárának jegyzékbe foglalása (1747, illetve 1752); ebből az anyagból utóbb egyes részleteket szó szerint átvett a Magyar Athenas-ba. Az egyik jegyzékből 185 szerző 340 műve, a másikból 154 szerző 242 műve került be a lexikonba. A szent bibliának históriája című művének utolsó fejezete a magyar Biblia-fordítás és Biblia-kiadások története. A két füzetben megjelent Hungarus tymbaules-ben régi magyar sírfeliratokat közölt az elhunyt pár soros életrajzával kiegészítve. Elkészítette Balsaráti Vitus János, Geleji Katona István, Pápai Páriz Ferenc és Szenczi Molnár Albert életrajzát; egy kéziratos művében az erdélyi történetírókat mutatta be.
Legfontosabb műve magyar nyelvű írói lexikona, a Magyar Athenas, amely 1766-ban jelent meg, de már 1753-ban Halmágyi Istvánhoz írt leveléhez említette. Ebben 528 író és tudós életét és munkásságát mutatja be, valamint 62 névtelenül megjelent művet; adatai általában pontosak. A szépirodalmat és a tudományos műveket nem választotta el; az egyedüli kritérium az írásbeliség volt. A műbe nem kizárólag magyar szerzők kerültek be, az előszó szerint: „Vagynak ezen Magyar Tudósok seregekben némellyek Erdélyi Szász és Magyar országi Tót nemzetből valók is: De azok mind ollyanok, a' kiktöl nem lehet sajnállani a' Magyar nevezetet. Ugyan-is azok magok-is Magyaroknak valloták az idegen országokban magokat; írásaik által-is nagy ékességére voltanak a' Magyar Nemzetnek idegen országbéliektöl-is Magyaroknak tartatnak.”  A lexikon megírásához elsősorban elsődleges forrásokat használt, kisebb mértékben támaszkodott Czvittinger Dávid adataira is (leginkább a Dunántúl írói és a Felvidék íróinak esetében), illetve Rotarides Mihály irodalomtörténetére. Számos, a lexikonban szereplő szerző Bod Péter kortársa volt, akiket személyesen ismert vagy levelezett velük. Sok azóta elveszett könyvről csak Bod Péter művéből tudunk, amely így az irodalom és művelődéstörténet fontos forrása. A nagyközönségnek szánt mű számos anekdotikus illetve polemikus részt tartalmaz.
Olthévízen írt, A szentírás értelmére vezérlő magyar leksikon című műve (1746) hét évvel Kőrösi Mihály hasonló jellegű munkája, Az uj testamentomra mutató tábla után jelent meg. Míg azonban Kőrösi könyve inkább csak a bibliai helyek könnyű kikeresését segíti elő, Bod Péter a szólásformák, képek, példabeszédek és ábrázolások szimbolikus értelmét magyarázta; a 657 betűrendbe állított bibliai kifejezés között számos mitológiai alakot is felsorolt (például Astarót, Baál, Dágon). A könyv jól kielégítette a korszak közönségének igényeit; a megjelenése utáni évben ismét kinyomtatták, és tíz év múlva újból megjelent, de még 1847-es kiadása is ismert.
A szent bibliának históriája (1748) című művében a bibliai iratok történetét dolgozta fel kialakulásuktól kezdve egészen saját koráig. Az első két könyv az Ószövetség illetve az Újszövetség könyveinek szerzőiről, a kánon kialakulásáról szól, a harmadik és a negyedik rész a Biblia-fordításokról. A magyar irodalomtörténet szempontjából a negyedik rész értékes, ahol a magyar fordításokat részletezi időrendi sorrendben, ezen kívül a fordító más munkáival és életrajzával is foglalkozik.
Latin nyelvű egyházjogi művei, amelyet egyházi tisztségviselésének időszakában írt, jól használható kézikönyvek, amelyeket a gyakorlat igénye szült. A minden részletre kiterjedő Synopsis iuris connubialis (A házassági jog rövid foglalata, 1763), amely a református házassági jogot(wd) írta le, módosításokkal egészen a 19. század végéig, a kötelező polgári házasságra vonatkozó 1894. évi XXXI. törvénycikk hatályba lépéséig maradt érvényben. A Judiciaria fori ecclesiastici praxis (Gyakorlati egyházi perrendtartás, 1767) az erdélyi egyházi bíróságok perrendtartása(wd). Ilyen jellegű munka a református egyház történetében korábban nem létezett; megírásakor Bod Péter a nyomtatott elméleti források mellett a zsinati jegyzőkönyvekre támaszkodott.
Bod Péter érdeme az első magyar nyelvű egyháztörténet (Az Isten vitézkedő anyaszentegyházának históriája, 1760) megírása. Az első kötetben a kereszténység történetének bevezetéseképpen Izraelnek a Krisztus előtti történetét mutatja be, kitérve a környező birodalmakra is. A második kötet a keresztény egyházak történetét tartalmazza a kezdetektől az író saját koráig, beleértve a magyarok kereszténnyé válást valamint a reformáció magyarországi terjedését is. Szintén úttörő jellegű a Szent Heortokrátes című munkája (1757), amely az egyházi ünnepek történetét, megtartásának módját és a hozzájuk kapcsolódó magyar népszokásokat írja le. Az 1756-ban már elkészült, de csak a 19. század végén megjelent Historia Hungarorum ecclesiastica, a magyarországi és erdélyi protestáns egyházak története, annak ellenére figyelemre méltó munka, hogy az újabb kutatások fényében egyes adatai hibásnak bizonyultak. Az erdélyi református püspökökről szóló Smirnai Szent Polikárpus című könyvének érdeme, hogy eredeti okmányokat közöl az 1849-ben elpusztított nagyenyedi püspöki levéltárból, így sok esetben egyedüli forrása az adatoknak; ugyanakkor szerkezete aránytalan, tartalma helyenként vázlatos. Az erdélyi unitárius egyház történetét leíró Historia unitariorum in Transsylvania (1776) című munkája a témában elsőként jelent meg, megelőzve az unitárius írókat. Hivatásából adódóan Bod Péter történelmi munkáiban nem volt semleges, hanem egyháza és hitvallása védőjeként tűnt fel egy olyan korszakban, amelyben az államhatalom igyekezett a protestantizmust háttérbe szorítani.
Tervezte, hogy megírja Erdély földrajzi, történeti, politikai, egyház- és iskolaügyi leírását; ennek egyes részei kéziratban maradtak, és a nagyszabású mű soha nem készült el. Az erdélyi románok történetéről szóló kéziratainak (Az Erdélyi Oláhok Uniáltatásokról való rövid História, illetve Brevis Valachorum Transylvaniam incolentium historia) fő témája egyháztörténeti vonatkozású, de foglalkozik bennük a románok eredetével – a rómainak rabszolgáinak állítván őket – és szokásaival is. A székelyekkel foglalkozó Siculia Hunno-Dacica című, szintén kéziratban maradt munkája kitér a székely rovásírásra is, amellyel már nagyenyedi diák korában megismerkedett.
Nem számítva Bethlen Kata irodalmi szempontból jelentéktelen verses életrajzát, egyetlen szépirodalmi jellegű műve az 1760-ban megjelent Szent Hilarius. Alcíme szerint „szívet vidámító, elmét élesítő, kegyességre serkentő, rövid kérdésekbe és feleletekbe foglalt dolgok”-at tartalmaz; többek között szó van benne Istenről, vallásról, világról, férfiakról és nőkről, bűnről, időről, gazdagságról, tudományról, betegségekről, orvosokról. Szemben a kortárs Hermányi Dienes József Nagyenyedi Demokritus című anekdotagyűjteményével, nem eredeti mű, csak magyarítás; fő forrása Johannes Heidfeld Sphinx theologico-philosophica című találós mesekönyve (1600) volt, illetve kisebb mértékben magyar történeti forrásokra és szájhagyományra is támaszkodott. A 13 részből álló, kérdés-felelet formában megfogalmazott történetekben vallásos moralizálás keveredik a derűvel. A feleletekben szereplő latin versidézeteket néha versben fordította le. A könyv népszerűségére jellemző, hogy egyes részei találós kérdésként a néphagyományban is továbbterjedtek.
Munkásságában jelentős szerepet játszott a földrajzi, különösen a történeti földrajzi érdeklődés. A több művében feltűnő földrajzi leírásokat egészítik ki az Isten vitézkedő anyaszentegyháza… című művéhez készített térképei, amelyek az első magyar nyelvű kontinenstérképek. Ezek megrajzolásánál Georg Matthäus Seutter(wd) Atlas Novus-ából indult ki. A kezdetleges rajzok elmaradnak a kor térképeinek színvonalától; érdeme ugyanakkor a magyar nyelvű földrajzi nevek használata. A Historia Hungarorum ecclesiatica kéziratában szintén található egy (nyomtatásban meg nem jelent) térkép, amely a honfoglaló törzsek útvonalát rajzolta meg.
A művek felsorolásában az első kiadások címe és megjelenési adatai szerepelnek; a külön nem hivatkozott tételek esetében a Nyerges Judit által összeállított bibliográfia alapján.
Szent irás' értelmére vezérlő magyar leksikon, mellyben a szent irásban elő-forduló példázolások (typusok) és ábrázolások (emblemák) lelki értelmek szerént rövideden ki-világosíttatnak; sok dolgok a sidó régiségekből ki-magyaráztatnak: És így a szent irást isteni félelemmel érteni kivánó kegyes olvasók jó szándékjokban felsegittetnek Kolozsvár, 1746
A Szent Bibliának historiája, mellyben az Istennek ó és uj Testamentuma szerént való szent beszédének meg-irattatása, annak mind ez idáig tsudálatos megtartása, külömböző nyelvekre, azok között a magyar nyelvre való fordíttatása és azokon való kinyomattatása rövideden elő-adatik. Szeben, 1748
Szent Judás Lebbeus apostol levelének rövid tanításokban foglalt magyarázatja. Mellyet az egyszer igaz hittel meg-ajándékozott híveknek a hitben való megerősitésekre, a hitért meg-kivántató tusakodásra való serkentésekre és az sok nyomoruságok között való vigasztalásokra. Az Istennel pedig nem gondoló bűnben élő bűnösöknek rettentetésekre, meg-téríttetésekre s istenhez való vezéreltetésekre el-mondott s mostan kőzönségessé tett Bod Péter, Szeben, 1749
Szépen fénylő 's ékeskedő de hirtelen elhervadott 's porban esett korona ... gróf Teleki Mihály ... Világi életének virágjában, méltóságának fényeskedő állapotjában 1745. eszt. ... elhervadván hirtelen a porba esék Hévizen. Melly ékes koronának elhervadását s porban való takartatását az idvezült ur testének koporsóba zárattatásakor ... megkeseredett szívvel szemléltette 1745-ben. Kolozsvár, 1749, 10 lev. [Gróf Teleki Mihály felett 1745. szept. 12. mondott gyászbeszéd]
Judiciaria fori ecclesiastici praxis, seu de modo procedendi in judiciis ecclesiasticis, liber singularis quem propriis et volentium usibus cincinnavit. Szeben, 1757 (Magyar fordítása: Megujjitott egyházi törvénykeztető, vagy törvénykezés módját tanító könyv, melyet néh. Bod Péter nyomán megbővítve anyanyelven irt s közhasznú czélból kiadott Kisbaczoni Benkő László, Kolozsvár, 1832)
Szent Heortokrátes avagy a' keresztyének között elő-forduló innepeknek és a rendes kalendáriómban fel-jegyeztetett szenteknek rövid historiájok, melly a szava bé-vehető hiteles irókból egybeszedegettetett és magyarra fordíttatott egy bujdosó magyar által. Oppenheim [Szeben], 1757
Az Isten vitézkedő anyaszentegyháza állapotjának, és világ kezdetétül fogva a jelen való időig sokféle változásinak rövid historiája. Melly az isten magyar népének hasznára egyben szedegettetett, és a dolgok nagyobb megvilágosittatásáért, a világ négy fő mappáival ki adatott, Basilea, 1760
Szent Hilárius, vagy szívet vidámító, elmét élesítő, kegyességre serkentő, rövid kérdésekbe és feleletekbe foglalt dolgok, mellyek mind az hasznos időtöltésre s mind az épületes tanuságra egybeszedegettetvén ki-bocsáttaték. [Szeben], 1760
De Reformationis Hungaricae Patronis, Dissertatio, Scrinium Antiquarium, sive Miscellanea Groningana nova ad historiam reformationis ecclesiasticam praecipue spectantia, Groningae et Bremae, 1762
Tiszta, fényes drága bíbor, mellyet amaz áldott emlékezetű m. izraelbeli nagy anya néh. gróf Bethleni Bethlen Kata asszony ő nagysága virágzó idejében a m. gróf Haller László urnak, azután a mélt. r. sz. b. gróf urnak Széki Teleki Jósef urnak szerelmes házas társa ... midőn teste földbe takaríttatnék ... tanuságot tett ... Kolozsvár, 1762 [Ehhez csatolva: Néhai méltóságos gróf bethleni Bethlen Kata asszony ö nagysága világi életének s boldog megoszlattatásának versekbe foglaltatása.]
De Reformationis Hungaricae Ministris, Dissertatio, Scrinium Antiquarium, sive Miscellanea Groningana nova ad historiam reformationis ecclesiasticam praecipue spectantia, Groningae et Bremae, 1763
Synopsis iuris connubialis. Seu tractatus de iure connubiorum in quo varii casus matriomoniales circa sponsalia, repvdia ac divortia incidentes refervntvr, examinantur, ex doctorvm sententiis, patriae legibus, synodorvm provincialivm actis ac decisionibvs determinantur. Szeben, 1763 (Magyar fordítása: Házassági törvény rajz vagy a' házassági törvényekről való tanítás, melyben a' mátkaság, megmásolás és elválás körülti házassági különbféle esetek felhozatnak, megvizsgáltatnak, és a' tudósok véleményeikből, közönséges zsinatok folytáikból és végzéseikből meghatároztatnak. Ford., bőv. és kiad. Kisbaczoni Benkő László, Kolozsvár, 1836)
Hungarus tymbaules, seu grata ac benedicti Hungarorum quorundam principum heroum magnatum toga et sago domi militiaeque insignium, virorum eruditione ac prudentia clarorum, feminarum honestatis fama, ac pietatis studio illustrium ex epitaphiis renovata memoria quam ex cineribus excitavit. [Nagyenyed], 1764
Hungarus tymbaules continuatus. Seu ... Hungarorum ... principum, heroum ... ex epitaphiis renovata memoria. [Nagyenyed], 1766
Magyar Athenas. Avagy az Erdélyben és Magyarországban élt tudós embereknek, nevezetesebben a kik valami, világ eleibe bocsátott írások által esméretesekké lettek, s jó emlékezeteket fenhagyták, históriájok. Melyet sok esztendők alatt, nem kevés szorgalmatossággal egybe-szedegetett, és az mostan élőknek, s ez-után következendőknek tanuságokra, s jora-valo felserkentésekre közönségessé tett, [Szeben], 1766
Örökké élő és az halál porán feljül álló Goel ... Mellyet amaz áldott emlékezetű ... gróf Radai Ester ur asszonynak ... gróf Széki Teleki László ... élete kedves párjának elromlott teste eltakaríttatásának alkalmatosságával elmondott Szent István havának 17. napján 1764. eszt. Kolozsvár, 1766
Smirnai Szent Polikárpus, avagy sok keserves háborúságok között magok hivataljokat keresztyéni szorgalmatossággal kegyesen viselő erdélyi református püspököknek históriájok. Mellyet ez ... sokszor tatár égette, török hammazta országnak kő-porai közűl egybe-szedegetett ... [Nagyenyed], 1766
Erdélyi féniks. Tótfalusi Kis Miklós, avagy profes. Pápai Páriz Ferentznek a könyvnyomtatás mesterségének találásáról és folytatásáról, a Tótfalusi Kis Miklós emlékezetére írott versei. Mellyeket mint az magyar-országi és erdélyi könyvnyomtató műhelyekre és könyvnyomtatókra, mind nevezetesen a Tótfalusi Kis Miklós életére s jó emlékezetére tartozó szükséges és emlékezetes dolgokkal bővítvén világ eleibe ujobban ki-botsátani kívánt, [Nagyenyed], 1767
Dictionarium latino-hungaricum, succum et medullam purioris Latinitatis, ejusque genuinam in Ligvam Hungaricam conversionem ... Francisco Páriz Pápai ... Nunc vero proverbiis selectioribus interspersis, glossariolo voces Medii et Nostri aevi, in Historiis, et Regnum Hungariae Decretis occurantes, insolentiores etc., explicante, Nominibus Propriis apud Hungaros usitatis, Nummorum Hungaricorum, Hebraicorum, Graecorum, Romanorum Tabellis, Siglarum Romanarum Expositione, aliisque necessariis et jucundis Accessionibus locupletatum intentione ac labore Petri Bod de F. Tsernáton, V. D. Ministri M. Igeniensis. Nova huic Editioni nunc primum addita est lingva Germanica in parte posteriori, Szeben, 1767
Dictionarium hungarico-latinum, Olim magna cura a clarissimo viro Alberto Molnar Szentziensi collectum; Tandem Revisum et aliquot vocabulorum, in Molnariano desideratorum, millibus Latiné redditis locupletatum, Studio et vigiliis Francisci Páriz Pápai ... Nunc vero Tam ex ejusdem Philoponi F. P. Pápai secundis curis ac Notationibus Mss. quam propriis et aliorum Observationibus, expletis quae defuerunt, amputatis quae superfuerunt, et vocibus quibusvis in suum ordinem redactis, volentiam usibus editum; Opera Petri Bod de F. Tsernáton, V. D. Ministri M. Igeniensis. Novae huic Editioni nunc primum solertia Typographi addita est Lingva Germanica. Szeben, 1767
Historia unitariorum in Transylvania, inde a prima illorum origine ad recentiora usque tempora ex monumentis authenticis concinnata. Ex msspto auctoris nunc primum edita. ([Intr. et ed.] Josephus Soofalvi), Lugduni Batavorum, 1776
Kocsi Csergő Bálint: Kősziklán épült ház ostroma, ford. Bod Péter, kiad., bev. és jegyz. Szilágyi Sándor, Lipcse, 1866
Beszélgetés Isák és Bethuel leánya Rebeka között házasságra alkalmatosságával. Pest, év n.
Veresmarti Illés baranyai püspök fölélesztett emléke, melyet annak irataiból felújított Bod Péter magyarigeni pap, Hőke Lajos fordításában kiad. Kálómán Farkas, Magyar Protestáns Egyházi Iskolai Figyelő, 1882
Historia Hungarorum ecclesiastica. Edidit L. W. E. Rauwenhoff adjuvante Car. Szalay. Lvgd. Batav., 1888–90. Három kötet
Istoria Românilor din Transilvania si pârtile anecse, la anul 1764, Bucureşti, 1890, IX, 558 l. [A Brevis Valachorum Transylvaniam incolentium historia román címlapú latin szövege]
Lukinich Imre, Köblös Zoltán: Gróf Bethlen Kata könyveinek katalógusa (1747), Erdélyi Múzeum, 1907, 29–48. [A székelyudvarhelyi Református Kollégium "Árva B. Bethlen Kata Széki Teleki József úr özvegye könyveinek lajstroma" (1747) című kézirata alapján]
Felsőcsernátoni Bod Péter önéletírása, kiad. és bev. Jancsó Elemér, Cluj-Kolozsvár, 1940, 78 l. (Erdélyi ritkaságok 4.)
Erdélyi református zsinatok végzései 1606–1762. Buzogány Dezső és Sipos Gábor bevezető tanulmányával. Kolozsvár 1999.
A lista külön nem hivatkozott tételei Szinnyei József és Jancsó Elemér listáinak összevetéséből, illetve Gyenis Vilmos adataiból származnak, figyelembe véve a nyomtatásban megjelent művek listáját is.
Legfőbb jellemzői a szerénység és kötelességtudat voltak, és a hála azok iránt, akik pályáján segítették. Életében a központi helyet a munka és a család foglalta el; munkájában és magánéletében egyaránt pontos, lelkiismeretes és rendszerető volt. A papi fizetéséből igyekezett úgy gazdálkodni, hogy jusson a gyermekei taníttatására; ugyanakkor sokat költött könyveinek kiadására, tudományos levelezésre, könyvvásárlásra, és támogatta az arra érdemes fiatalok tanulását, többek között Benkő Józsefet is segítette. Az akadályok nem szegték kedvét; az írást akkor is folytatta, amikor nem látszott a kiadás lehetősége. Gondolkodásmódját nagy mértékben meghatározta hite és egyháza iránti hűsége.
1912-ben, születésének 200. évfordulóján az újratemetési ünnepség alkalmával dr. Bagarus András alapítványt tett, azzal a feltétellel, hogy addig kamatoztassék, amíg abból ezer kilogrammos harangot lehet vásárolni, amelyet Bod Péterről nevezzenek el; ez a terv azonban nem vált valóra.
Nevét viseli a sepsiszentgyörgyi megyei könyvtár, a Károli Gáspár Református Egyetem bölcsészettudományi karának könyvtára, a kézdivásárhelyi tanítóképző, illetve a marosvásárhelyi Diakóniai és Tanulmányi Központ. Szintén róla nevezték el a gyulafehérvári Bod Péter Alapítványt, amely a délerdélyi szórványtelepülések magyarsága önazonosságtudatának megőrzését, műemlékeinek megvédését, egyházainak és iskoláinak fenntartását tűzte ki céljául, valamint a csernátoni Bod Péter Közművelődési Egyesületet.
Az Ugrin Gáborné által alapított Bod Péter Társaság 1993 óta rendezi meg a Bod Péter Országos Könyvtárhasználati Versenyt.Magyarigenben 1969-ben, halálának 200. évfordulóján a református parókián emlékkiállítás nyílt a tiszteletére;  1974-ben a sír elé a Haszmann Pál vezette csernátoni fafaragó iskola kopjafát állított, 2012-ben pedig, születésének 300. évfordulóján a templom kertjében szobrot állítottak neki. Kézdivásárhelyen felállított szobrát Vetró András készítette 1996-ban. Csernátonban két szobra is áll: Gergely István alkotását 1973-ban állították fel az alsócsernátoni Haszmann Pál Múzeum kertjében, Bocskai Vince műve pedig 2001 óta a felsőcsernátoni református templom bejáratánál áll.
↑ Bellágh 1984:  Bellágh Rózsa: Bod Péter és a Magyar Athenas. In  Az Országos Széchényi Könyvtár Évkönyve.  1984–1985.  361–388. o.  
↑ Bellágh 2012:  Bellágh Rózsa: Bod Péter, a historia litteraria művelője - szellemi öröksége a Magyar Athenas. In  Egyház, társadalom és művelődés Bod Péter (1712–1769) korában: A nagyenyedi és magyarigeni „Bod Péter háromszáz éve” konferencia (2012. május 2–3.) tanulmánykötete. Szerk. Gudor Botond, Kurucz György, Sepsi Enikő. Budapest: Károli Gáspár Református Egyetem; Budapest: L'Harmattan. 2012.  201–209. o. = Károli Könyvek,  ISBN 978-963-236-621-0  
↑ Bod 2007:  Bod Péter: Önéletírása. Marosvásárhely: Mentor. 2007. = Erdélyi Ritkaságok,  2. ISBN 978-973-599-277-4  
↑ Bozzay 2012:  Bozzay Réka: Erdélyi diákok a Leideni Egyetemen a 17–18. században. In  Egyház, társadalom és művelődés Bod Péter (1712–1769) korában: A nagyenyedi és magyarigeni „Bod Péter háromszáz éve” konferencia (2012. május 2–3.) tanulmánykötete. Szerk. Gudor Botond, Kurucz György, Sepsi Enikő. Budapest: Károli Gáspár Református Egyetem; Budapest: L'Harmattan. 2012.  58–72. o. = Károli Könyvek,  ISBN 978-963-236-621-0  
↑ Bretz 2004:  Bretz Annamária: Bod Péter a magyar bibliafordításokról: Adalékok Bod Péter munkamódszeréhez. In  Bod Péter, a historia litteraria művelője. Szerk. Tüskés Gábor. Budapest: Universitas. 2004.  59–70. o. = Historia Litteraria,  15. ISBN 963 9104 88 4  
↑ Buzogány–Ősz 2003:  A hunyad–zarándi református egyházközségek történeti katasztere 1686–1807: Algyógy – Haró. Összeáll., sajtó alá rend., bev. tanulmánnyal, jegyz. és mut. közzéteszi Buzogány Dezső – Ősz Sándor Előd. Kolozsvár: Erdélyi Református Egyházkerület. 2003. = Erdélyi református egyháztörténeti adatok,  2/1. ISBN 973 7971 10 8  
↑ Ferenczi 2004:  Ferenczi Géza: Bod Péter és a székely rovásírás. In  Bod Péter, a historia litteraria művelője. Szerk. Tüskés Gábor. Budapest: Universitas. 2004.  101–106. o. = Historia Litteraria,  15. ISBN 963 9104 88 4  
↑ Gudor 2010:  Gudor Botond:  Kartográfia, történelem és eredetkutatás Bod Péter (1712–1769) térképében.  Opheus Noster,   II. évf.  1. sz. (2010)   161–175. o.
↑ Gudor 2004:  Gudor Botond: Bod Péter történelemszemlélete és a románok történelme. In  Bod Péter, a historia litteraria művelője. Szerk. Tüskés Gábor. Budapest: Universitas. 2004.  107–124. o. = Historia Litteraria,  15. ISBN 963 9104 88 4  
↑ Gudor 2012:  Gudor Kund Botond: Bod Péter magyarigeni szolgálata (1749–1769). In  Egyház, társadalom és művelődés Bod Péter (1712–1769) korában: A nagyenyedi és magyarigeni „Bod Péter háromszáz éve” konferencia (2012. május 2–3.) tanulmánykötete. Szerk. Gudor Botond, Kurucz György, Sepsi Enikő. Budapest: Károli Gáspár Református Egyetem; Budapest: L'Harmattan. 2012.  158–173. o. = Károli Könyvek,  ISBN 978-963-236-621-0  
↑ Gyenis 1961:  Gyenis Vilmos:  Adalékok Bod Péter munkáinak bibliográfiájához.  Irodalomtörténeti Közlemények,   LXV. évf.  4. sz. (1961)   470–473. o.
↑ Gyenis 1970:  Gyenis Vilmos:  Bod Péter és Hermányi Dienes József: Ismeretlen vitájuk a valóságábrázolásról.  Irodalomtörténeti Közlemények,   LXXIV. évf.  5–6. sz. (1970)   703–712. o.
↑ Győrfi 2012:  Győrfi Dénes: Bod Péter újratemetése. In  Egyház, társadalom és művelődés Bod Péter (1712–1769) korában: A nagyenyedi és magyarigeni „Bod Péter háromszáz éve” konferencia (2012. május 2–3.) tanulmánykötete. Szerk. Gudor Botond, Kurucz György, Sepsi Enikő. Budapest: Károli Gáspár Református Egyetem; Budapest: L'Harmattan. 2012.  189–200. o. = Károli Könyvek,  ISBN 978-963-236-621-0  
↑ Herepei 1962:  Herepei János:  Adalékok Bod Péter életrajzához.  Irodalomtörténeti közlemények,   LXVI. évf.  3. sz. (1962)   341–343. o.
↑ Jancsó 2007:  Jancsó Elemér: Előszó az alapkiadáshoz. In  Bod Péter önéletírása. Marosvásárhely: Mentor. 2007.  20–53. o. = Erdélyi Ritkaságok,  2. ISBN 978-973-599-277-4  
↑ Köpeczi 2004:  Köpeczi Béla: Bod Péter az erdélyi románokról. In  Bod Péter, a historia litteraria művelője. Szerk. Tüskés Gábor. Budapest: Universitas. 2004.  125–129. o. = Historia Litteraria,  15. ISBN 963 9104 88 4  
↑ Mikó 1862:  Mikó Imre: Bod Péter élete és munkái. Pest: Emich Gusztáv. 1862.   Különlenyomat a Budapesti Szemléből.
↑ M. Hubbes 2004:  M. Hubbes Éva: Bod Péter könyvtára és annak maradványai Székelyudvarhelyen. In  Bod Péter, a historia litteraria művelője. Szerk. Tüskés Gábor. Budapest: Universitas. 2004.  47–58. o. = Historia Litteraria,  15. ISBN 963 9104 88 4  
↑ Nyerges 2002:  Bod Péter, 1712–1769: Bibliográfia. Összeáll. Nyerges Judit. Budapest: Országos Széchényi Könyvtár; Budapest: MTA Irodalomtudományi Intézet. 2002.  
↑ Orbán 2003:  XVI. Ikafalvától Kézdi-Vásárhelyig. In  Orbán Balázs: A Székelyföld leírása: Történelmi, régészeti, természetrajzi s népismei szempontból. Budapest: Arcanum. 2003. ISBN 963 9374 74 1  
↑ Pruzsinszky 1913:  Pruzsinszky Pál: Bod Péter és kiválóbb egyházi munkái. Budapest: Hornyánszky. 1913. = A Kálvin-Szövetség kiadványai,  12.  
↑ Radvánszky 1886:  Radvánszky Béla: Bod Péter könyvtárának jegyzéke. In  Magyar Könyvszemle 1884. Budapest: Hornyánszky. 1886.  58–86. o.  
↑ Révész 1916:  Révész Imre: Bod Péter mint történetíró. Kolozsvár: Stief Jenő. 1916.  
↑ RMIL 1981:  Romániai magyar irodalmi lexikon: Szépirodalom, közírás, tudományos irodalom, művelődés I–V. Főszerk. Balogh Edgár, Dávid Gyula. Bukarest: Kriterion; Kolozsvár: Erdélyi Múzeum-Egyesület. 1981–2010.  
↑ Sámuel 1899:  Sámuel Aladár: Felső­csernátoni Bod Péter élete és művei. Budapest: Magyar Protestáns Irodalmi Társaság. 1899.  
↑ Sipos 2004:  Sipos Gábor: Bod Péter mint generalis notarius. In  Bod Péter, a historia litteraria művelője. Szerk. Tüskés Gábor. Budapest: Universitas. 2004.  155–163. o. = Historia Litteraria,  15. ISBN 963 9104 88 4  
↑ Sőtér 1964:  A magyar irodalom története II. kötet. Főszerk. Sőtér István. Budapest: Akadémiai. 1964–1966. ISBN 963 05 1639 X  
↑ Szigetvári 1912:  Szigetvári Iván:  Bod Péter mint versíró.  Irodalomtörténeti Közlemények,   XXII. évf.  4. sz. (1912)   395–402. o.
↑ Szinnyei 1891:  Szinnyei József: Magyar írók élete és munkái I. (Aachs–Bzenszki). Budapest: Hornyánszky. 1891.
Buzogány Dezső:  Bod Péter egyháztörténeti kéziratának viszontagságai.  Studia Doctorum Theologiae Protestantis,   2. sz. (2011)   401–407. o. arch Hozzáférés: 2016. jan. 10.
Gróf László:  Bod Péter nyomában Erdélyben (Bod Péter térképei).  Cartographica Hungarica,   VIII. évf.   (2004. máj.)   40–53. o.
Gróf László:  Bod Péter térképei.  Geodézia és Kartográfia,   LVI. évf.  2. sz. (2004)   34–40. o.
László Gróf:  The (Virtually) Unknown Maps of Péter Bod (1712-1769).  IMCOS Journal,   97. sz. (2004)   37–50. o.
László Gróf: Bod's lost continent. In  Treasures from the Map Room. Ed. Debbie Hall. Oxford: Bodleian Libraries. 2016.  62–63. o. ISBN 9781851242504
A Bode Múzeum (németül: Bode-Museum), amit 1904-ben Kaiser-Friedrich-Museum (Frigyes Császár Múzeum) néven nyitottak meg, a berlini Múzeum-sziget épületegyütteséhez tartozik és azzal együtt 1999-ben került fel a Világörökség listájára. Létrehozását a dinasztikus hagyományoknak megfelelően III. Frigyes német császár kezdeményezte még trónörökös korában. Művészi koncepcióját mai névadója, Wilhelm von Bode, a kor nagy művészettörténésze alapozta meg.
A múzeum fő gyűjteményei a középkori európai szobrok kiállítása, a bizánci művészet gyűjteménye és az érmekollekció. Mindhárom tematikus gyűjtemény nemzetközileg is kiemelkedő jelentőségű. Emellett itt található a berlini Gemäldegalerie egy sor, a régi mesterektől származó festménye is, amelyek tematikájukban és művészetileg az itt kiállított tárgyakhoz kapcsolódnak. Összesen hatvanhat termében 1700 kisebb-nagyobb (elefántcsont, márvány, fa) szobor, több mint 150 festmény, 4000 érme látható.A Bode Múzeum is súlyos károkat szenvedett a második világháború során. Az NDK idején történt helyreállítás sok kívánnivalót hagyott maga után. A német újraegyesítés után nyílt csak lehetőség alapos felújításra és a kiállítási koncepció teljes újragondolására az egész Múzeum-szigetre vonatkozó közös terv keretében. A Bode Múzeum 2006 októberében nyílt meg újra, nagy sikert aratva a szakértők és a nagyközönség körében egyaránt.
Frigyes Vilmost, a német birodalmi császár trónörökösét, a későbbi III. Frigyes német császárt, felmenőihez hasonlóan foglalkoztatta a gondolat, hogy egy további múzeumot építsen Berlinben a birodalmi főváros fényének növelése, valamint saját emlékének megörökítése érdekében.
A múzeumra vonatkozó elképzelés 1871-ben született meg az akkor már tíz éve trónörökös Frigyes Vilmos környezetében. Wilhelm von Bode (csak később, 1914-ben kapott nemességet) tette meg a konkrét javaslatokat egy szobor- és festménygyűjtemény létrehozására a korábbi brandenburgi választófejedelem műkincs-gyűjteményére alapozva. Ernst von Ihne udvari építész dolgozta ki az épület terveit és irányította az építkezést 1897 és 1904 között. A múzeumot 1904. október 18-án, az időközben, már 1888-ban elhunyt, mindössze 99 napot uralkodott III. Frigyes születésnapján nyitották meg.
A múzeum épülete és gyűjteményei a második világháborúban súlyos károkat szenvedtek, de a helyreállítás nem vált lehetetlenné. 1945 után a Museum am Kupfergraben nevet kapta, majd 1956-ban alapítójáról és első igazgatójáról kapta mai nevét. Itt helyezték el a Múzeum-sziget többi, még jobban tönkrement épülete megmenekült értékeinek egy részét is, így az Egyiptomi Múzeum anyagát a papiruszgyűjteménnyel a szinte teljesen elpusztult Neues Museumból, az őstörténeti múzeumot, egy festménygalériát, egy szoborválogatást és a híres érmegyűjteményt.
A múzeum működése fokozatosan állt helyre. Az első gyűjtemények az 1950-es, 1960-as években nyíltak meg. A belső terek renoválását 1987-re, Berlin város 750 éves jubileumára fejezték be.
A német újraegyesítés után számos problémát azonosítottak a korábbi felújítással kapcsolatban, ezért a kilencvenes évek végén elhatározták, hogy a százéves épületet újabb, szakszerű renoválásnak vetik alá. 2000 augusztusában a múzeumot bezárták. A 2006. október 19-ei megnyitás óta a múzeum gyűjteményei, – szervezeti egységek szerint: a Szoborgyűjtemény és a Bizánci Művészet Múzeuma, a Numizmatikai Gyűjtemény és a Gemäldegalerie – Régi Mesterek Festményei – újra teljes fényükben láthatók. A modern múzeumi felfogásnak megfelelően ma az egyes termekben a korábbinál kevesebb műtárgy látható, elhelyezésük szellősebb.
A neobarokk, közelebbről a német, úgynevezett Vilmos-barokk stílusú épület a Múzeum-sziget északnyugati csúcsára, egy 6000 m²-es szabálytalan háromszög alakú területre került. Az építésznek azonban sikerült elérnie, hogy az épület itt is tökéletes szimmetriát sugározzon. A ház központi része a félkör alapú, kupolával fedett bejárati csarnok, amelyhez hidak vezetnek a Spree két ágán keresztül. A további épületszárnyak közvetlenül a folyóból emelkednek ki. Az épület külsejét kréta-kori homokkő borítja. Az attikát a művészetek és a művészetükről híres városok allegóriái, August Vogel és Wilhelm Widemann szobrászok alkotásai díszítik.
A két folyóparti szárnyat összekötő épületrészek révén összesen öt belső udvar alakult ki. A bejárat után az épület fő tengelyében nagyszabású, két emelet magasságú terek sorakoznak egymás után. Az első a nagy kupolacsarnok a széles ívű lépcsőfeljáratokkal, középpontjában Frigyes Vilmos brandenburgi választófejedelem lovasszobrával (Andreas Schlüter szobrának galvanoplasztikus másolata). Utána következik a Kamecke-csarnok, azokkal a szobrokkal, amelyek valaha a Schlüter által épített, később elpusztult Kamecke-villa tetejét díszítették a Dorotheenstraßén. A következő tér a bazilika az olasz reneszánsz stílusában, ahol az oldalkápolnákban színes, fényezett terrakottából készült vallásos szobrok állnak (Luca della Robbia műve, valamint egy szobor a firenzei feltámadási oltárról). Ezt a tengelyt a kis kupolacsarnok zárja egy rokokó lépcsőházzal és Nagy Frigyes valamint öt tábornokának szobrával. A pompás építészeti tereknek ez a sora a maga korában igen alkalmas volt udvari rendezvények és a nagypolgári mecénások összejöveteleinek céljaira is.
A tulajdonképpeni kiállítótermekben Bode a kor szokásainak megfelelően sűrűn helyezte el a szobrokat, festményeket és iparművészeti tárgyakat. Az épület bonyolult alaprajza miatt a termekből sokfelé nyílik ajtó, ami kissé megnehezíti a tájékozódást. A belsőépítészeti elemeket – ajtók, márványpadlózat, kályhák, kazettás mennyezetek, oltárok – Olaszországban vásárolta, kimondottan a múzeum céljaira. Koncepciója arra épült, hogy az egymást követő termek különböző korszakokat mutassanak be.
A második világháború után, az NDK idején a múzeum épületét számos kompromisszummal ugyan, de nagyrészt helyre tudták állítani.
A német újraegyesítés után, 2000-2006 között lezajlott nagy felújítás során már kialakították a Múzeum-sziget épületeit majdan összekötő, részben földalatti régészeti sétány kapcsolódási pontját is az épületben, a kis kupolacsarnok lépcsőháza alatti modern térben, ahol szarkofágokat állítottak ki.
A 2000 óta a bizánci gyűjteménnyel egy szervezeti egységbe tartozó, a középkortól a 18. század végéig terjedő időszakból származó szobrokat bemutató gyűjtemény Németország egyik legnagyobb ilyen kollekciója. Alapját a korábbi porosz állami műkincstár, a Brandenburgisch-Preußische Kunstkammern adja. 1883-ban Wilhelm von Bode különítette el a keresztény művészet szobrait az antikvitás anyagától, ami később a Pergamon Múzeumba került. Bode jelentős mértékben bővítette is a gyűjteményt az 1897-ben alapított pártfogó egyesület, a Kaiser Friedrich-Museums-Verein segítségével, amely még ma is működik.
A szobrok, domborművek a háború és a német megosztottság okozta évtizedes szétszórtság után találkoztak újra itt, eredeti otthonukban.A gyűjteményben a német nyelvű országokból, valamint Franciaországból, Hollandiából, Spanyolországból és Olaszországból származó művek szerepelnek. Az itáliai szobrászat különösen jelentős alkotásokkal képviselteti magát. Az olyan középkori remekektől, mint Martinus presbiter Madonnája és Giovanni Pisano Szomorú ember elnevezésű műve, a korai reneszánsz mesterműveiig, Luca della Robbia terrakottáiig, Donatello Pazzi Madonnájáig, Desiderio da Settignano, Francesco Laurana és Mino da Fiesole portré-mellszobraiig terjednek a kiemelt látnivalók.A szoborgyűjtemény másik prominens része a késő gótikus német szobrászat kiemelkedő alkotásaiból nyújt áttekintést Hans Multscher, Tilman Riemenschneider, Hans Brüggemannn, Nicolaus Gerhaert van Leyden és Hans Leinberger alkotásai révén. Alabástromból, buxusfélék fájából és elefántcsontból készült kisplasztikák képviselik a német reneszánsz és barokk korszakait. A harmincéves háború idejéből származó monumentális, fából készült lovagszobrok is rendkívüli benyomást keltenek. Martin Zürn e korból származó szobrán szokatlan módon Szent Sebestyén is lovagi díszben jelenik meg.
Gazdag anyag látható a múzeumban az épületekhez készült szobrokból is. A gröningeni templomból származó galéria a németországi romanika kitűnő példája. Andreas Schlüter szobrai és a korabeli Wilhelmplatz számára készült katonaszobrok reprezentálják a 17. és 18. századi berlini szobrászatot. A rokokót és a németországi, valamint francia korai és későbbi klasszicizmust Ignaz Günther, Joseph Anton Feuchtmayer, Edme Bouchardon és Jean-Antoine Houdon munkái képviselik.
Az olasz szobrászat főleg a reneszánsz korának különböző itáliai iskoláiból származó művekkel van jelen a múzeumban, köztük Lodovico Gonzaga műveivel. Kiemelkedő Jacopo Sansovino Madonna-kompozíciója és a köréje csoportosított 15. századi Madonna-domborművek agyagból, stukkóból és papírmaséból.
A modern állami támogatás példájaként a múzeum gyűjteményét három évig kiegészíti a Kunstkammer Würth harminc darabja. Reinhold Würth gyáros, műgyűjtő és mecénás gyűjteménye főleg olyan 17. és 18. századi művészek elefántcsont szobrait tartalmazza, mint Leonhard Kern, Zacharias Hegewald, Joachim Henne, Adam Lenckhardt, Paul Egell vagy Christoph Daniel Schenck. Szerepel emellett a kiállításon egy értékes 17. századi borostyán oltár, valamint egy Dianát szarvason ábrázoló, részben aranyozott ezüstszobor.
A Németországban egyedülálló bizánci gyűjtemény alapját Frigyes Vilmos brandenburgi választófejedelem kincstára adta, melynek anyagát 1875-ig a berlini Kunstkammerben őrizték. A bizánci művészet alkotásai Rómából, Itália más részeiről, Konstantinápolyból, Kis-Ázsiából, a Közel-Keletről, Egyiptomból, Görögországból, Oroszországból kerültek német gyűjteményekbe, és származási területeik szerint is képviselik a bizánci művészet különböző vonulatait.A gyűjtemény egyik fő részét alkotják az antik elefántcsont-faragványok. Az egyik leghíresebb darab az i. sz. 400. körül keletkezett „Nagy berlini tégely”. Ezt az ostyatartót egy sor figuratív elem díszíti, köztük Krisztust az apostolokkal és Ábrahám áldozatát bemutató fríz.
A késői antikvitás kopt művészetét bemutató rész a világ legnevesebb ilyen gyűjteményei közé tartozik. A főleg Egyiptomból származó kincsek nagyrészt temetkezési mellékletek, szobrok és sírkövek, de vannak köztük fafaragványok, textilek, hagyományos festmények és kerámiák is. A szerves anyagból készült tárgyak fennmaradását az egyiptomi sivatagi éghajlat tette lehetővé. Az ebből a korból származó mindennapi használati tárgyak és vallási ereklyék képet adnak a korabeli életről és a liturgiáról egyaránt.
A kelet-római és bizánci szobrok gyűjteménye méretében a második a világon az isztambuli Archeológiai Múzeum mögött.
Az ikonok gyűjteménye a 6. és 7. századi fafestményekre koncentrál. Emellett jelentős válogatás mutatja be az orosz ikonfestészetet is a 14. századi novgorodi iskolától egészen a 19. századi moszkvai ikonokig.
A Berlini Állami Múzeumok szervezetébe tartozó és a Bode Múzeumban elhelyezett Münzkabinett numizmatikai állománya mintegy 500 000 eredeti tárgyból és 300 000 gipszmásolatból áll. Legkorábbi darabjai az i. e. 7. századból származnak, de a 21. századi érméket és medálokat is gyűjtik. A maga nemében legnagyobb ilyen kollekció Németországban. Világméretekben is a legtekintélyesebbek közé tartozik a British Museum, a párizsi Bibliothèque nationale de France, a Bécsi Szépművészeti Múzeum és a szentpétervári Ermitázs gyűjteményei mellett. Nemzetközi hírét nem csak a kollekció méreteinek, hanem az anyag rendezettségének és a teljes sorozatok sokaságának is köszönheti.
A brandenburgi választófejedelmek már 1535 és 1571 között megkezdték az érmék gyűjtését. Az első fennmaradt leltár 1649-ből körülbelül 3000, túlnyomórészt antik érmét tartalmaz. Az állomány első tudományos igényű feldolgozásait 1685 és 1705 között Lorenz Berger végezte, majd 1804 és 1810 között Domenico Sestini. Az 1745., az 1757. és az 1806. évi háborúkban a gyűjteményt többször át kellett helyezni, ami jelentős veszteségeket okozott.Már a 18. században felmerült a gondolat, hogy lehetővé kellene tenni a gyűjtemény nyilvános bemutatását. Végül 1830-ban adták át a Királyi Múzeumnak, és az Altes Museumban helyezték el, ahol újra elvégezték az anyag tudományos vizsgálatát. 1868-ban a gyűjtemény megkapta az önálló múzeum rangját a Királyi Múzeumokon belül, és jelentős forrásokat is biztosítottak számára további vásárlások céljára.1904-ben került a Münzkabinett anyaga az újonnan épült Bode Múzeumba, ahol egy csaknem hatvan méter hosszú trezort alakítottak ki számára, amelyben történelmi-kronológiai szempontok szerint osztályozva lehetett elhelyezni az érméket.A második világháborút a gyűjtemény a Pergamon Múzeum pincéjében vészelte át, ahonnan a szovjet hadsereg a Szovjetunióba vitte. 1958-ban adták vissza a gyűjteményt az NDK-nak, érdemleges veszteségek nélkül. Már 1959 januárjától be lehetett mutatni az anyagot az érdeklődőknek Berlinben, de a gyűjtemény méltó bemutatása négy teremben csak 2006-tól, a Bode Múzeum felújításának befejezésétől vált lehetővé. Természetesen itt is csak a legreprezentatívabb darabok láthatók az állandó kiállításon.
A Münzkabinett antik kollekciója mintegy 102 000 görög és 50 000 római érmét tartalmaz,
köztük különösen értékes és ritka darabokat is, mint a Demareteion Gelon szirakuzai királynak a karthágóiakon aratott győzelme alkalmából, vagy a Szalamiszi csata után készült egyedi athéni Dekadrachmon.A középkori anyag, a bizáncit is beleértve, mintegy 66 000 érmét számlál. A későbbi érmékből 160 000 található a múzeumban, valamint mintegy 35 000 keleti és ázsiai veret.A medálok gyűjteménye 32 000 darabból áll. Ezen kívül a múzeumban őriznek mintegy 12 000 érmét osztatlan kincsleletek formájában, 95 000 bankjegyet és értékpapírt, természeti népek kezdetleges pénzeszközeit, szükségpénzeket, zsetonokat, hamisítványokat, pecséteket és pénzverdei eszközöket.A Münzkabinett mint szervezeti egység anyagának egy része, mintegy 2000 különösen értékes és témájában odaillő darab állandó jelleggel a Pergamon Múzeumban van kiállítva. Hasonlóképpen az Altes Museumban és a Neues Museumban is láthatók témájukban az ottani gyűjteményekhez kapcsolódó érméi.
Eredetileg a Kaiser-Friedrich-Museum adott otthont a porosz állami festménygyűjteménynek is. Ennek sorsa azonban később elvált a múzeumétól, terjedelme miatt ugyanis a gyűjtemény már a második világháború előtt a Múzeum-sziget más intézményeibe (a mai Pergamon Múzeum helyén álló Német Múzeum egyik szárnyába) került át. A háború alatt súlyos károkat szenvedett, majd pedig nagy része az akkori Nyugat-Németországba került. Az azóta újra sokat gyarapodott gyűjtemény Gemäldegalerie néven 1998-ban a berlini Kulturforum modern épületében kapott helyet, de a Bode Múzeumba kerültek vissza az állományából az itteni fő gyűjteményekhez kapcsolódó festmények. A gyűjtemény egy szerény darabjának tárgya magyar vonatkozású: Franz Anton Maulbertsch a Magyar szentek apoteózisa című képe.
A múzeumnak már megnyitásakor, 1904-ben különleges attrakciója volt a Tiepolo-Kabinett, egy viszonylag kisméretű, rózsaszín és fehér, késő barokk stílusban díszített falú terem, ahol Giovanni Battista Tiepolo 22 freskóját helyezték el. A művész 1759-ben készítette a képeket grisaille technikával az észak-itáliai Nervesa városában álló Palazzo Volpato Panigai számára. Wilhelm von Bode 1899-ben vásárolta meg és szállította Berlinbe azokat. A második világháborút óvóhelyen vészelték át az alkotások, maga a terem teljesen megsemmisült. A háború után e művek sorsáról sokáig nem tudtak, de aztán rájuk találtak, és a legutolsó helyreállítás során újra visszakapták méltó helyüket a múzeumban. A helyreállítást egyetlen, a múzeum 1904-es katalógusából származó fekete-fehér fotó segítette.
Bernd Kluge: Das Münzkabinett - Museum und Wissenschaftsinstitut, Berlin 2004 (PDF fájl; 3,87 MB)
Schätze der Weltkultur - Staatliche Museen zu Berlin (Museumführer) 1981 - Best Nr.: 801 002 1.
Stelzer, Gerhard und Ursula. Bildhandbuch der Kunstsammlungen in der DDR (német nyelven). Leipzig, 186-193. o. (1984) 
 Prestel-Museumsführer: Münzen und Medaillen (német nyelven). München, Berlin, London, New York (2006) 
 Das Bodemuseum. Generalinstandsetzung des 100 jahrigen Museumsbaus. Architektur+bauphysik. (német nyelven). Berlin (2007) 
Wedel, Carola. Das Bode-Museum. Schatzkammer der Könige (német nyelven). Jaron Verlag (2006) 
 Bode Museum vormals Kaiser Friedrich-Museum. Ausstellung und Konzeption. (német nyelven). Edition Minerva (2007) 
szerk.: Antje-Fee Köllermann and Iris Wenderholm: The Bode Museum. 100 Masterpieces. (angol nyelven). Musenmand Location (2006)
Ez a szócikk részben vagy egészben a Bode-Museum című német Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Ez a szócikk részben vagy egészben a Münzkabinett Berlin című német Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.