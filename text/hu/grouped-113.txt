
A budapesti Hadtörténeti Levéltárban a magyar hadtörténelmi emlékekkel együtt felgyűjtött muzeális tárgyakból jött létre a Hadtörténeti Múzeum 1918-ban. Az alapítók, vitéz Aggházy Kamil ezredes és Gabányi János címzetes vezérőrnagy. 1922-től önállósult, önálló múzeumi épületet később kapott. Az 1847-ben klasszicista stílusban épült Nándor laktanya nyugati szárnyát 1926-tól alakították át Hadimúzeum céljára. Majd az 1920-as évek végén, ill. az 1930-as években költöztek be. A második világháború idején a múzeum gyűjteményének kétharmada elpusztult.
A második világháború után újra jelentős gyarapodásnak indult a gyűjtemény, ma már fegyvergyűjteménye 50 ezernél több múzeumi tárgyat tartalmaz kézi-, gépfegyverekből és egyéb haditechnikai eszközökből. A múzeum katonai egyenruha-tára 30 ezer tételnél több, ezek közül mintegy 300 db teljes öltözetet tartalmaz. Becses emlék az ötezer darabos zászlógyűjtemény és a 28 ezer darabból álló éremgyűjtemény. Könyv-, képzőművészeti, fotó-, bélyegző-, plakát- és nyomtatványgyűjteménye is van.
Damjanich János az 1848–49-es forradalom és szabadságharc honvédtábornokának szablyája
Piavétól a Donig – a Dontól a Dunáig. (Magyarország katonai története 1918-1948)
Az MH Geoinformációs Szolgálat épületében működik a Magyar Katonai Térképészeti Múzeum (Budapest, II. kerület Szilágyi Erzsébet fasor 7-9.), a HM Hadtörténeti Intézet és Múzeum kihelyezett gyűjteményeként. A Múzeumot 1981-ben hozták létre. Célja és rendeltetése a katonai térképészet munkálatainak, történetének bemutatása, emlékeinek gyűjtése, megőrzése és közkinccsé tétele. A gyűjtemény jelenlegi formája mintegy tizenöt év alatt alakult ki.
Két nagyobb termében a magyar térképészet kezdeteiből (XVI. sz.) napjainkig terjedő történelmét mutatjuk be. Ezen belül a térképezés módszereinek, eszközeinek, munkarészeinek és termékeinek bemutatásával szemléltetjük a fejlődést. A Múzeumban elhelyeztük a szolgálat szakmai-társadalmi életének, hazai és külföldi kapcsolatainak emlékeit is.
Három csatlakozó emlékszobában a térképezést támogató légifényképezés, az 1:25 000 méretarányú felmérés emlékeivel és az elmúlt évtizedekben használt műszerekkel ismerkedhet meg a látogató.
A szakmatörténeti gyűjtemény betekintést nyújt a katonatérképészek szép és érdekes, de kemény helytállást, hivatásszeretetet kívánó életébe is.
A Múzeum készséggel mutatja be anyagait érdeklődő vendégeinek.A gyakorlati működés előzetes megkeresésre történő látogatást tesz lehetővé. Célszerűségi szempontból az előzetesen egyeztetett csoportos látogatást ajánlatos, de egyéni érdeklődőket is szívesen látnak.
Hadtörténelmi Közlemények: negyedévente megjelenő folyóirat a magyar hadi történetírás fejlesztésére. A Hadtörténeti Intézet és Múzeum folyóirata. Budapest: HM Hadtörténeti Intézet és Múzeum. ISSN 0017-6540. A szakfolyóirat első száma 1888-ban jelent meg, azóta (két hosszabb megszakítástól eltekintve) folyamatosan él.
Somorjai Ferenc: Budapest. 2. átdolg. és bőv. kiad. Budapest : Panoráma, 2008. Hadtörténeti Intézet és Múzeum. l. 115. o. ISBN 978-963-243-940-2
Magyarország múzeumai. Budapest : Vince Kiadó, 1998. Hadtörténeti Intézet és Múzeum l. 18-19. o. ISBN 963-9069-99-X
HM Zrínyi Térképészeti és Kommunikációs Szolgáltató Közhasznú Nonprofit KFT. Amit láttunk, itt vásárolható meg.

Az ókori egyiptomi hadviselés mintegy 3000 éven keresztül fejlődött. Eredete a szaharai vadász-pásztor közösségek harcaira nyúlik vissza. Alsó- és Felső-Egyiptomnak az i. e. 3. évezred eleje (i. e. 2900) körüli egyesítésével, az első fáraó uralmának megszilárdulásával jött létre az egységes Egyiptomi Birodalom. Egyiptom fő katonai törekvése több évezredes története során a termékeny folyóvölgy iránti külső, a déli Núbiából, a nyugati Líbiából, illetve a Sínai-félsziget felől érkező támadások visszaverése volt. Erődítményeket, katonai támaszpontokat és ellenőrző pontokat létesítettek a határokon, amelyek nagyobb támadások esetén riasztották az ország fő haderőit. Ezen kívül az egyiptomi állam erős korszakaiban délen folytattak hódító hadjáratokat, illetve katonai hatalmuk fellendülése idején katonai műveleteket vezettek északkeletre, időnként egészen a mai Szíria területéig. A központi hatalom meggyengülése idején, az úgynevezett átmeneti korokban viszont belháborúk sújtották az országot.
Az egyiptomi állam kialakulásától kezdve bukásáig folyamatosan keleties, despotikus jellegű volt. A fáraó által megtestesített központi hatalom az élet minden területére kiterjedt, így természetesen a hadseregre is. (Az ázsiai termelési mód elméletének hívei ezért tartják ezt az államot e teória egyik legjobb példájának.) Egyéni hőstettekre, azok megéneklésére itt nem lehet találni példát, mint például a homéroszi görög korban. Minden siker a fáraó érdeme, a kor irodalma, a feliratok és a papiruszok csak az ő hőstetteit örökítik meg, kudarcok a feliratokban és papiruszokban fennmaradt „állami propaganda” számára nem léteztek.
Már az Egyiptomi Óbirodalom és a Középbirodalom idején komoly katonai erőt tudott összpontosítani az állam a hadi vállalkozásaihoz, de jelentős állandó hadsereget ekkor még nem tartottak fenn. Az egyiptomi hadviselés az Újbirodalom idején, a nagy katonafáraók vezetésével érte el legmagasabb fejlettségét, amikor az ország állandó haderejével az akkor általuk ismert világ legerősebb katonai hatalma volt. Katonai erőfölényüket az ekkor vezetett nagy hódító hadjáratok is jelezték. Ezután már lassú hanyatlás következett, külföldi hódítók sikereivel, i. e. 31-ben pedig Róma meghódította az országot és egyik tartományává tette.
Az óegyiptomi katonaság fő fegyverzetét az egész korszakban a személyi ütő-, szúró- és hajítófegyverek alkották, anyaguk főleg fa, kő, majd réz, bronz volt, a kor végén megjelentek a részben vasból készült fegyverek is. Az íjászok a hadsereg elitjéhez tartoztak. Az Újbirodalom idején megjelentek a Közel-Keletről átvett harci kocsik is. A lovasság csak az egyiptomi későkorban jelent meg, de a kengyel ismerete nélkül harci szerepük egyelőre csak jóval korlátozottabb lehetett.
A mai Egyiptom területén talált legrégebbi, harci cselekményekkel összefüggésbe hozható régészeti leletek i. e. 10 000 körüli időkből származnak. Vádi-Halfa környékén tártak fel egy abból az időszakból származó, 52 férfi, nő és gyermek maradványait tartalmazó tömegsírt. A Qadan-kultúra(wd) idejéből, az i. e. 13 000 – i. e. 9000 közötti időszakból származó sírokban már nyílhegyeket is találtak, némelyiket emberi csontokba ágyazódva. A korabeli társadalom a vadászat mellett már elsősorban szarvasmarha-tenyésztésből élt, a törzsek közötti konfliktusok főleg ebből származtak. Ezekben a közösségekben minden fiúgyermek potenciális harcosnak számított. A kor kultúrája a leletek alapján nagyban emlékeztet a jelenlegi vagy közelmúltbeli nagy afrikai marhatenyésztő kultúrákra, főleg a maszájokéra.
A Szahara kiszáradásával párhuzamosan az ősi marhatenyésztő törzsek egyes csoportjai a Nílus völgyében telepedtek le. A thiniszi korban már élénk honvédő csatározásokat folytattak déli és nyugati szomszédjaikkal. Az ország egyesítése a felső-egyiptomi erők révén nagy lökést adott a társadalmi fejlődésnek katonai téren is. A kor hadászatáról már művészi ábrázolások is tanúskodnak, mint a Gebel el-Arak-i kés(wd) elefántcsont nyelén látható harci jelenetek, valamint a neheni 100. számú sír falfestményei. Ezeken már feltűntek az olyan, később ikonikussá vált, az egyiptomi művészetben hosszú évszázadokon át újra és újra megjelenő jelenetek, mint a két, bottal és pajzzsal felszerelt harcos párbaja, valamint az uralkodó ábrázolása, amint buzogánnyal kivégzi a foglyokat. A Narmer-paletta vésetei is jelentős katonai vonatkozású elemeket tartalmaznak, ezeket általában az ország egyesítéséért folytatott harcok ábrázolásának tekintik. A predinasztikus korból, Diospolis Parva lelőhelyéről származik a világ eddig ismert legrégebbi katonai modellje, amely egy fal mögül figyelő két harcost ábrázol agyagból megformázva.
Már az archaikus korból, az I. dinasztia idejéből maradtak fenn sziklafeliratok, amelyek sikeres hadjáratokat örökítettek meg. A II. dinasztia korából fennmaradt sírfeliratok tartalmazzák az uralkodó címei között az „idegen földek meghódítója” fordulatot, ami arra utal, hogy az ország határain rendszeres volt a katonai tevékenység. E korai időszak fáraói közül soknak a neve is kiemelte a harciasság fontosságát (Hór-Aha, azaz Hórusz harcosa, vagy I. és II. Skorpió).
A megszilárduló Óbirodalom idejéből viszonylag kevés katonai vonatkozású lelet maradt fenn. Állandó hadsereg létezéséről nem tudni, de az uralkodók időnként szerveztek nagyobb hadjáratokat a szomszédok ellen. Sznofru fáraó egy lázadás leverésére Núbiába vezetett sereget, amiből aztán a – fennmaradt győzelmi jelentések szerint – sok fogollyal és szarvasmarhával tért vissza. (Ez a téma a szarvasmarha-tenyésztő törzsek közötti háborúkra utal vissza.) Az egyiptomi hadsereg ebben a korban alkalmi célokra szervezett katonaságot jelentett, amit nagyszámú nem katonai elem is elkísért, köztük nők is. Az Óbirodalom harcosainak fegyverzete még nagyon egyszerű volt, a közelharcra fabuzogányt – egyszerűbben szólva bunkósbotot – és kovakőből pattintott kést használhattak, távolsági fegyverként az egyszerű íj és nyíl, a parittya és a hajítófa szolgált.
Sznofru idejében indult meg a szervezett hajózás az Égei-tenger és a levantei partok, valamint a Vörös-tengeren Punt irányába. A kereskedelmi hajózás ebben a korban egyidejűleg katonai tevékenységet is jelentett, minden hajónak készen kellett állnia támadások visszaverésére, de alkalomadtán más katonai feladatok végrehajtására is.
Ismeretes, hogy a hadjáratok mellett a távoli bányák védelmében is szerepet kapott a hadsereg. Az Óbirodalom kezdetének tekintett III. dinasztia idejéből maradtak fenn adatok arról, hogy a Sínai-félszigetre réz és türkiz bányászatára indult expedíciót katonaság kísérte.
Az Óbirodalom korából fennmaradt két katona önéletírása is. Egyikük I. Pepi fáraó egyik ázsiai (valószínűleg a Sínai-félsziget felé indított) hadjáratának bizonyos részleteit írja le. Ebből is kitűnik, hogy a hadsereget kimondottan e hadjárat céljára toborozták. Sírfestmények ugyancsak hódító hadjáratokra utalnak. Az egyik egy várostromot ábrázol meglehetős részletességgel, egy képbe foglalva az egymást követő történéseket. Egy másik festményen szerepel az ostromlétra és a fegyverek között a kapa is, amivel a földből, nyers téglából készült falakat megbontották.
Az ugyancsak ebből a korból származó úgynevezett Piramisszövegek rituális kannibalizmusról tanúskodnak: a megölt ellenség egyes testrészeit az uralkodó elfogyasztotta annak érdekében, hogy átvegye tőle annak mágikus erejét.
Az Óbirodalmat követő első átmeneti kor idején Núbiában független fejedelmek uralkodtak. Ekkor hozták létre az első állandó, helyi katonai egységeket. Az Egyiptomot újra egyesítő I. Montuhotep megkezdte az elvesztett területek visszahódítását, személyesen is ellátogatott Észak-Núbiába. Ekkor már hivatásos katonákból állt a hadsereg magja. Komolyabb déli hódításokra csak a következő, XII. dinasztia idején, I. Szenuszert uralkodásának 18. évében került sor. Az első és a második katarakta között jelentős támaszpontokat építettek ki, de a birodalom befolyása túl is terjedt a katonailag ellenőrzött területeken. Kermában jelentős egyiptomi kereskedelmi kolónia alakult ki. A dinasztia legnagyobb uralkodója, III. Szenuszert négy hadjáratot vezetett a núbiai törzsek ellen és nagy területeket hódított meg. Csapatai felvonultatása érdekében az első katarakta mellett óriási hajózócsatornát építtetett. Az új határokon komoly erődítményeket emelt (Buhen(wd), Szemna, Uronarti(wd)). A határt ezután generációkon át éberen őrizték. A déli kereskedőknek csak Mirgissza(wd) (Iken) erődjéig, a második kataraktáig engedélyezték a hajózást a Níluson.
Északkeleten, a Sínai-félsziget irányában Egyiptom ebben a korban védelemre rendezkedett be. I. Amenemhat fáraó a Nílus deltájának keleti oldalán kiépíttette az úgynevezett Uralkodói Fal erődrendszerét, ami hatékony védelmet nyújtott a betörések ellen. Támadó hadjáratot csak III. Szenuszert indított ebben az irányban, egy büntetőexpedíciót, amelynek során Palesztináig hatoltak el az egyiptomi csapatok.
Az Újbirodalom kora előtt a hivatásos fegyveresek feladata csak az uralkodó és környezetének védelme, a határok és a legfontosabb útvonalak felügyelete volt. A katonafáraók viszont nagyszabású hódítási törekvéseik miatt hatékony, jól felfegyverzett és fegyelmezett állandó hadsereget állítottak fel. Nőtt a hivatásos katonák száma, de emellett a háborúk idején civileket is besoroztak.
III. Thotmesz 54 éves uralkodása alatt 17 hadjáratot vezetett északkeletre, délen pedig a negyedik kataraktáig kiterjesztette a határokat. Elfoglalta Megiddó városát, meghódította Szíriát. Legyőzte Mitanni államát, átkelt az Eufráteszen és hídfőt létesített annak túlsó partján.
I. Széthiről tudjuk, hogy ötezer fős, három csapattestre osztott sereggel rendelkezett, II. Ramszesz pedig már négy, egyenként ötezer fős hadosztályt állított föl, amelyeket egy-egy istenségről – Széth, Ré, Ámon és Ptah – nevezett el, és az ő oltalmukba ajánlott. Az Ámonról elnevezett, Thébában elszállásolt egység mellékneve „Értékes íj”, a Héliopoliszban állomásozó egységé pedig „Sokkarú” volt. A négy hadosztály egyenként 20 századra, azok pedig öt ötvenfős szakaszra oszlottak. A csapattestparancsnoktól a századok jelvényhordozóin keresztül a szakaszvezetőkig jól szervezetten működtek a csapatok, betartva a szolgálati rendet.
A legfelső katonai vezetés irányítása alatt írnokok serege tevékenykedett, ők voltak a felelősek a logisztikáért, mai katonai kifejezéssel a hadtápért. Az írnokok részletes feljegyzéseket készítettek többek között a hadizsákmányról, a foglyokról, a beszerzésekről, a harci kocsikon szükségessé vált javításokról, a kiosztott fegyverekről, az emberveszteségekről, a katonák magaviseletéről. A katonai írnokok később a civil életben gyakran „főhivatalnokokként” folytatták pályafutásukat. Három fáraóról – Horemheb, I. Ramszesz és I. Széthi – is ismeretes, hogy a katonai irányításnál kezdték karrierjüket.
Az egyiptomi hadsereg utolsó nagy sikereit a tengeri népek felett aratta (nílus-deltai csata, dzsáhi csata). Ezután az ország belső politikai hanyatlása miatt a hadsereg is lassú bomlásnak indult.
Az ókori Egyiptom harmadik átmeneti korában a déli Kusita Királyság hódította meg a sok apró fejedelemségre hullott Egyiptomot. Ebből az időből származik Pianhi (más átírással Pye, i. e. 751–716) kusita király győzelmi sztéléje, amely nem csak a történeti eseményeket sorolja fel részletesen, hanem betekintést enged a kor hadviselési módszereibe is, különös tekintettel az ostromokra és a Níluson hajózó csapatok közötti összecsapásokra. Az értékes forrásból elsősorban az derül ki, hogy az uralkodó szigorú fegyelmet követelt meg harcosaitól.
Az egyiptomiak ősidőktől kezdve nagy szerepet tulajdonítottak isteneiknek a csatáikban. Már az Óbirodalom idején íródott Piramisszövegek, Egyiptom és a világ legrégebbi fennmaradt vallásos szövegei, tele vannak a pusztítás, a kannibalizmus és a csonkítás erőszakos jeleneteivel. Az Újbirodalom idejéből származó Halottak Könyvében az istenek legtöbbször felfegyverkezve jelennek meg, és katonákkal megrakott hadi csónakokon közlekednek.
Az egyik legrégebbi egyiptomi mítosz Ozirisz fiának, Hórusznak és fivérének, Széthnek a küzdelméről szól. Az Ozirisz-mítosz lényegében a törzsi társadalmak felbomlásakor a világ sok helyén lejátszódó konfliktusról szól, amikor a hatalom öröklésének régi szokása, a felnőtt fivér öröklése helyébe az egyenesági leszármazott hatalomra kerülése lép. Az ő vetélkedésük is véres fegyveres konfliktusban jelenik meg.
Az Újbirodalom idején domborodott ki az egyik legrégebbi egyiptomi teremtő főisten, Ámon katonai szerepe. Az ekkoriban uralkodó katonafáraók Ámon fiainak tekintették magukat, az ő útmutatása alapján indultak hadba, tőle várták az isteni segítséget a harcmezőn és neki (azaz a papjainak) ajánlották a zsákmány tekintélyes részét. A fordulatos kádesi csata után II. Ramszesz Ámonnak tulajdonította a saját megmenekülését és a végső győzelmet.
Az egyiptomi vallás az istenek világát a földi élet tükörképének képzelte el. Ennek jegyében az isteneket is gyakran ábrázolták felfegyverkezve, harci helyzetekben. Ámon a képmásain gyakran visel sisakot és páncélt, valamint a felsőkarjához csatolt tőrt és az övébe tűzött kardot. A túlvilágot bemutató képeken, domborműveken gyakran szerepelnek az istenek, amint a csónakjuk orrában állva gerellyel veszik fel a küzdelmet Apóphisszal, a sötétség urával. Hórusz gyakran látható az uralkodók szerepkörében, amint buzogánnyal végez a foglyokkal. Széth, a viharok istene, az egyik képen III. Thotmesz fáraót oktatja az íj és nyíl használatára. Apedemak(wd) oroszlánistent egy helyen íjászként jelenítik meg, lábainál megkötözött foglyokkal.
Az egyiptomi történelem korai időszakaiban a fáraók haderejüket egy-egy hadjáratra toborozták. Az Óbirodalom vége felé szívesen alkalmazták ilyen célra a harcias núbiai törzsek tagjait, a Középbirodalom és az Újbirodalom idején a külföldi zsoldosok közül az ázsiaiak (közel-keletiek) és líbiaiak voltak a népszerűbbek.
Az utánpótlás egy részét a már kora gyermekkorukban katonának szánt fiúk adták. Az Újbirodalom idejéből fennmaradt az írástudók iskolájából származó hosszabb szöveg, amelyben a fiúgyermekeket igyekeznek elriasztani a katonai pályától, a végletes nehézségeket hangsúlyozva. A történészek szerint ezek a túlzások, amikhez hasonlókat több más foglalkozással, így a földműveléssel szemben is megfogalmaztak és a tanulókba sulykoltak, főleg arra szolgáltak, hogy elviselhetőbbé tegyék számukra az írnokká nevelés ugyancsak szigorú körülményeit.
Az Újbirodalom idejére a hadsereg sorait túlnyomórészt sorozás útján töltötték fel, a katonák zsoldot kaptak. Háborús időkben gyakori volt a kényszertoborzás, még a papnövendékek sem voltak biztonságban. A kiképzés nehéz volt, a harci gyakorlatok mellett hosszú meneteléseket is végrehajtottak. Menetelés közben már ekkoriban is katonanótákat énekeltek. A fegyelem ellen vétőket szigorúan megvesszőztették a társaikkal. A szökésért halálbüntetés járt, de a családjukat is börtönbe vetették. A kemény fegyelem mellett a parancsnokok igyekeztek jó ellátást biztosítani és jó hangulatot fenntartani a táborokban. A tiszteknek természetesen kiemelt ellátás járt. A katonáknak perspektívát is nyújtottak: a veteránok földet, marhákat, rabszolgákat kaphattak leszerelésük után.
Gyakran előfordult, hogy a hadjáratok során szerzett foglyok arra alkalmas részét besorozták az egyiptomi seregbe. Emellett jelentős számban fogadtak fel külföldi zsoldosokat. Különösen III. Thotmesz nagy hódításai után a leigázott népek fiai közül sokan álltak zsoldosnak, núbiaiak, líbiaiak, ázsiaiak vagy a tengeri népek közül a sardanák, akiket leginkább a szárdokkal azonosítanak, de vannak olyan vélemények is, hogy a kis-ázsiai Szardeisz lakói voltak. A külföldiek egyes csoportjai az egyiptomi hadseregen belül önálló egységeket alkottak, másokat vegyes csapatokba osztottak be. II. Ramszesz egyik egységében például 1900 egyiptomi, 1600 kehek, 880 fekete, 520 sardana és 100 maswasa szolgált. Ehnaton a későbbiekben is elterjedt gyakorlat szerint testőrségét is a külföldi zsoldosokból válogatta, akiket kevésbé lehetett bevonni az esetleges belső egyiptomi összeesküvésekbe. III. Amenhotep testőrei núbiaiak voltak, II. Ramszeszéi sardanák. A núbiaiak kiemelkedő íjászoknak számítottak, a líbiaiak pedig a harci kocsi hajtásában voltak kiválóak. Az egyiptomi későkorban a leggyakrabban alkalmazott zsoldosok a föníciaiak, a károk és a görögök voltak.
Az egyiptomi állam nagyra becsülte a külföldi zsoldosok hűségét. A fáraó seregének szabad emberként voltak tagjai a korábbi legyőzöttek, ugyanolyan elbánásban részesültek, mint a helybéliek. Zsoldot kaptak, feleségükkel, családjukkal együtt élhettek a katonai támaszpontokon, esetleg gazdálkodhattak is kis parcelláikon. Az egyszerű egyiptomi nép azonban általában idegenkedett a külföldiektől.
Az egyiptomi közkatona nem hordott egyenruhát, sem a hadjáratok során, sem a támaszpontokon. Az Óbirodalom idején legtöbbjük még teljesen meztelen volt, legfeljebb ágyékkötőt vagy hímvesszőtokot hordott. A nagyobb ágyékkötő később általánossá vált, de a katonák továbbra is mezítláb jártak. A tisztek tunikaszerű ruhát vettek magukra. A külföldi zsoldosok színesebben öltözködtek, büszkén viselték nemzeti öltözetüket, jelképeiket a fáraó előtti díszszemlék során.
A kiemelkedően harcoló katonákat a sikeres hadjáratok után a zsákmányból megjutalmazták. Az egyiptomi Óbirodalom idején már hagyománnyá vált, hogy a legjobb katonák a fáraótól aranyat kaptak, mégpedig viselhető formában, mint karperec, nyakék vagy lánc. Ezt a katonai kitüntetést a „bátorság aranyának” nevezték. Az Újbirodalom idején egyre inkább formalizálódtak a kitüntetések, máig tovább élő tradíciók alakultak ki. A kitüntetés lehetett díszes, aranyozott fegyver: lándzsa, tőr vagy pallos. A kitüntetés testen hordható formái is megjelentek: az aranylánc, amin egy oroszlánfigura, vagy – ami a legnagyobb kitüntetés volt – három stilizált légy függött. (Az egyiptomi forróságban szüntelenül támadó legyeket ezek szerint nem a szemtelenség, hanem a bátorság fogalmával társították.)
Az elismerések kiérdemléséhez a megölt ellenséges katonák összeszámlálásán keresztül vezetett az út. A győztes csaták után a harcmezőn az ellenség holttesteiről levágták a kezüket vagy a hímtagjukat, és ezt szolgáltatták be az írnokoknak a jelentésük elkészítéséhez.
Természetesen minden zsákmány elméletileg a fáraó tulajdonának számított, de a zsákmányolás a csaták során egyéni célokat is szolgált, és helyenként akadályozta a katonai célok elérését. A legértékesebbek a lovak és a harci kocsik voltak. A megiddói csata után III. Thotmesz kilencszáz ellenséges kocsit és 1800 lovat zsákmányolt. (A számok értékelésénél célszerű figyelembe venni, hogy a korban már igen fejlett volt az állami propaganda is, és a győzelmi jelentések gyakran eltúlzottak voltak.) A legyőzöttek településeit kifosztották. Az élelmiszerkészleteket, a ruházatot, az értékesebb mozdítható tárgyakat összegyűjtötték és elszállították. Az embereket, beleértve a nőket és gyermekeket, az állatállománnyal együtt elhajtották. Amit nem tudtak elvinni, azt – a pszichológiai hadviselés(wd) részeként – elpusztították, kivágták a fákat, ültetvényeket, felégették a házakat. Ha nem semmisítették meg teljesen a meghódítottak javait, országát, akkor súlyos hadisarcot vetettek ki rájuk. Egyiptom főleg faanyagot, lovat, kocsit követelt adóban. A hadifoglyokból rabszolgák lettek, esetleg besorozták őket az egyiptomi hadseregbe. A legyőzött vezetők fiait egyiptominak nevelték. A férfi és női rabszolgákat gyakran a harcokban kitűnt katonák között osztották szét. Egy részük szerencsés is lehetett, a feljegyzések szerint előfordult, hogy az ilyen rabszolgák teljesen beilleszkedtek és az adott család egyenjogú tagjaivá váltak.
A Nílus termékeny völgye és a sivatag közötti határon már korán megkezdték erődítmények létesítését, főleg a líbiai és a núbiai törzsek támadásainak visszaverésére. Az erődök létesítéséről, illetve ostromáról tanúskodó első bizonyítékok, agyagmodellek és palettákra karcolt ábrázolások formájában, az i. e. 3100 körüli időszakból maradtak fenn. A predinasztikus korból jelentős erősségek maradványait sikerült feltárni. Neheb(wd) (El-Kab) és Nehen testvérvárosok erődjeit a Nílus jobb és bal partján ekkoriban ovális alakban vették körül a falak. A korai dinasztikus korban ezeket téglalap alaprajzban épült falak váltották fel. Ekkor már fellegvárakat is építettek, téglából készült bástyás falakkal. Abüdoszban hasonló erőd maradványait találták meg.
Az erősségek ostromának módszerei azok építésével párhuzamosan alakultak ki. A támadó hadsereg körülvette a falakat, kiéheztetésük céljából megakadályozta a védők közlekedését. Megiddó ostroma a közelében lezajlott nagy csata után hét hónapig tartott. Más esetekben rohamokkal, a falak megbontásával igyekeztek a várat elfoglalni. A falak 10 méteres magasságáig ostromlétrákat is alkalmaztak, ezeket lehetőség szerint a helyszínen készítették el. Az erődök falait ezért már korán nagy magasságúra építették. Hadicseleket is alkalmaztak, egy újbirodalmi szöveg megemlékezik arról, hogy az egyiptomi sereg III. Thotmesz fáraó idején Jaffa ostrománál nagy kosarakba rejtett el katonákat, majd ezeket a vár kormányzójának adományozta.
Az Óbirodalom kezdetén Dzsószer fáraó a sírkerület bástyákkal, fülkékkel tagolt, nagy részben fennmaradt falát valószínűleg a korabeli Memphisz városának fala mintájára építtette.
A Középbirodalom idején Egyiptom Núbia nagy részét, a Nílus második kataraktájáig elfoglalta, és a megszállt területeken hatalmas téglavárak rendszerét építette ki, kettős pártázatos fallal, bástyákkal. Alaprajzuk a terep adottságainak felelt meg, Semna például háromszög alaprajzú volt, más erődök viszont négyzetesek.
Az Újbirodalom idején minden egyiptomi határon erősen megnőtt a határerődítmények száma, így a Sinai, azaz Ázsia felé vezető utakon is. A nagyméretű erődöknek a napon szárított agyagtéglából, döngölt földből készült falai 4-8 méter vastagok voltak, előttük még széles árok is húzódott. Bennük állandó helyőrség volt, természetesen megfelelő számú írnokkal együtt. Az erősségek szerepe sokoldalú volt: előőrs, kaszárnya, postaállomás, határőrség, vámhivatal, a hadsereget ellátó raktárközpont.
Az utazókat szigorúan ellenőrizték, az írnokok mindenről feljegyzést készítettek. Fennmaradt például egy jelentés, amely szerint „itt járt 32 beduin és három szamár”. A helyőrségek feladata volt kíséretet adni a Szíriába és Libanonba igyekvő kereskedelmi karavánoknak is.
Az elő-ázsiai hadjáratok során az egyiptomiak megismerték az ottani erődtípusokat is, és a tapasztalatok egy részét otthon is hasznosították. Elterjedtek a befelé szűkülő bejáratú, emeletes, lőréses kapubástyák. Ilyet építettek Medinet Habuban a III. Ramszesz palotatemplomát körülvevő 17 méter magas fal bejáratának két oldalára is. A 22 méter magas, téglából épült tornyokat mészkőlapokkal burkolták, emeleteiken lakóhelyiségek voltak, és domborművekkel díszítették külsejüket, belsejüket egyaránt.
A Nílus ősidőktől Egyiptom ütőere volt és a hadviselésben is nagy szerepet játszott. A katonák mozgatását lehetőség szerint a folyamon oldották meg. A logisztikai feladatok végrehajtásán túl fokozatosan egyre bonyolultabb vízi hadműveleteket is végrehajtottak, mint például a hükszoszok elleni, Kamosze fáraó által vezetett háború idején Avarisz ostroma a Nílus deltájában.
A szállítás fő, ősi eszköze a nádkötegekből összeállított csónak volt. Emellett később deszkafalú hajókat is építettek, amelyek fontos harci eszközökké váltak, bár a korai példányoknak még belső bordázatuk sem volt. Az evezős rabszolgák a főfedélzet alatt ültek. A kormányevezőt egy személy kezelte.
A tengeri hajózás még nagyon fejletlen volt, bár III. Thotmesz a Memphisz melletti Peru-neferben hajóépítő telepet létesített, hogy ott hajókat gyártsanak egy libanoni hadjárat céljára. III. Ramszesz a tengeri népek elleni harc céljaira építtetett hajórajt, és mesterei igyekeztek felhasználni a kor tengeri hadviselésében tapasztalt tengerésznemzeteknek az eredményeit. A Hatsepszut korabeli kecses vízi járművek helyett zömökebb, magas oldalú hajókat építettek. Ezek révén Egyiptom tengeri hatalommá is vált.
A gyönyörű faragványokkal díszített, hangzatos nevű („Vad Bika”, „Istenek Lelke”, vagy „Egyiptom Csillaga”) hajókon 20 evezős mellett 30 harcos kapott helyet, akik a fedélzetről támadták az ellenséges hajókat nyíllal, parittyával, miközben társaik igyekeztek megcsáklyázni az ellenséges vízi járműveket, kampós botokkal elkapni kötélzetüket. Amint sikerült a két hajót egymás mellé állítani, a harcosok megrohamozták az ellenfél fedélzetét, és kézitusában vitték döntésre a harcot. Az egyiptomiak a tengeri csatákat is igyekeztek a szárazföld közelében megvívni, hogy a parthoz szorított ellenféllel szemben támogatást kaphassanak a parton lévő íjászaiktól.
A bot, majd a botra erősített kő, a bunkó a legősibb emberi fegyverek közé tartozik. Az egyszerű bunkó is nagy karrierre jutott az egyiptomi hadviselésben és ikonográfiában egyaránt, sőt még az európai középkorban is. A nyélre erősített, egyre nemesebb anyagokból készült ütőfej, a buzogány uralkodói hatalmi jelképpé vált. Az egyiptomi falfestményeken, sziklavéseteken gyakran szerepel az uralkodó, amint bunkójával, a fejükre mért csapással kivégzi a megkötözött hadifoglyokat. A régmúltban minden bizonnyal tényleges törzsfőnöki cselekedet idővel szimbolikussá vált. A későbbiekben a buzogány sokat vesztett katonai jelentőségéből. Hatékonyságát azzal igyekeztek fokozni, hogy az ütőfejet éles peremű koronggá képezték ki. Szerepét azonban fokozatosan átvette a hatékonyabb fejsze. A buzogány, illetve utóda, a nemes anyagból készült jogar azonban még a középkorban is királyi jelkép volt.
A bunkó fejének kiélezésével alakult ki a fejsze. Ilyen leleteket találtak már az i. e. 45 000 körüli korból is. Az ókori Egyiptomban a fejsze és annak különböző változatai fontos szerepet kaptak a mindennapi életben és a hadviselésben is, ennek megfelelően művészi ábrázolásuk is sokoldalú volt, és leletekben is bőségesen kerültek elő.
A jellegzetes formájú egyiptomi kard, a khopes vagy khepes(wd) eredetére vonatkozóan többféle elmélet létezik. I. e. 1300 körül kikerült a használatból. Eleinte bronzból, majd vasból is készült, az ívének a külső oldalát élezték ki.
A hegyes végű hosszú bot, a lándzsa vagy dárda – későbbi változatait sok egyéb néven ismerték magyarul is – az emberiség ősi fegyvere, minden kultúra használta vadászatra, harcra, így az ókori egyiptomiak is. Döfésre és hajításra egyaránt alkalmas volt, Egyiptomban azonban távolról sem kapott olyan nagy szerepet, mint később a görög és a római seregekben. Vadászati alkalmazását megörökítette a nevezetes Vadász-paletta(wd) az i. e. 3100 körüli évekből. Az Újbirodalom idején a harci kocsikon alkalmazták kiegészítő fegyverként, főleg arra az esetre, ha kifogyott a nyílvessző.
III. Ramszesz egyik ábrázolásán fennmaradt egy korabeli, mintegy kétméteres lándzsa képe, amint azzal a fáraó megöl egy líbiai ellenséget.
Könnyű változata, a gerely dobófegyver volt, de háttérbe szorult az íj és nyíl mögött.
Az ókori egyiptomiak hadi célokra is alkalmazták a hajítófát, ami már a paleolitikum óta használatban volt a világ sok táján, főleg madarak vadászatára. Általában a bumeránghoz hasonlóan hajlított fából készült, két végét megedzették vagy nehezéket rögzítettek rá. Katonai jelentősége csekély maradt, ennek ellenére az adatok szerint a hadsereg egészen az Újbirodalom végéig alkalmazta. Tutanhamon fáraó sírjában sok különböző kiképzésű, gazdagon díszített darabot találtak.
A kövek hajítása parittyával alig igényelt felszerelést és csekély gyakorlattal is alkalmas lehetett az ellenfél zaklatására. Egyszerű fegyverként azonban háttérbe szorult, különösen az íj mögött, az ábrázolásokon keveset szerepel, romlandó anyaga miatt pedig alig mutatható ki a leletekben. Első rajzai az i. e. 20. századból maradtak fenn. Egyik fő előnye az volt, hogy könnyen lehetett hozzá találni „töltényt”. Amikor az egyiptomi későkorban az ólom könnyebben hozzáférhetővé vált, a parittyák számára is öntöttek lövedékeket, időnként jelzéssel is ellátva. Az ólomgolyók nagyobb súlyuk miatt hatékonyabbak voltak a kis köveknél.
Az íj és nyíl az emberiség legősibb fegyverei közé tartoznak. Az eddig talált legrégebbi olyan leletek, amelyek azt bizonyítják, hogy ezzel a fegyverrel ember ember ellen harcolt, i. e. 10 000 körüli időből származnak. A legrégebbi egyiptomi íjleletek anyagai fa (keleti platán) és citromfa (Xymalos), állati eredetű ín, vagy bélből csavart húr és szaru voltak. Már a predinasztikus korban egymás mellett léteztek az egyszerű és összetett íjak. Az egyszerű íjak egy darab fából készültek, végeik ívelése hasonlít a modern kori Afrikában is használatos egyszerű íjakéhoz. Más íjakat két darabból állítottak össze, középen egy antilopszarvból készült összekötő elemmel. Az Újbirodalom idején, a hükszoszok hatására, megjelentek a Közel-Keletről – más korszerű fegyverekkel együtt – importált bonyolultabb összetett íjak is, de mellettük mindvégig használatban maradtak az egyszerű változatok. Ebben a korban ívelt helyett szögletes íjakat is használtak, ezeknél a két szárat mintegy 120 fokos szögben rögzítették egymáshoz. Az íjak gyakran nagy mennyiségben szerepeltek a vazallus államokra kivetett adókban, illetve a hadizsákmányban. Az íj hivatalos jelképpé is vált a ceremóniák során, mint a középkorban a buzogány vagy a jogar.
A nyílvesszők főleg nádból vagy fából készültek. Egyszerű szerkezetük alig változott az óegyiptomi történelem ezredéve folyamán. A régészek bizonyítékokat találtak arra, hogy a XVIII. dinasztia íjaihoz használtak a predinasztikus korból származó nyílvesszőket is. A régebbi korokban a nyílvesszők hossza 48 és 55 cm között mozgott, de az Újbirodalom idejére elérte a 70-76 cm-t is. A végükre általában három kis tollat rögzítettek. Csomókba kötve, illetve bőrből, fából vagy növényi rostokból szőtt anyagból készült tegezekben tárolták őket. Öt, de 79 nyílvesszőt tartalmazó tegezt is találtak a régészek. A könnyű hajítódárdákat, a gerelyeket is tegezben hordozták magukkal a katonák, és időnként nehéz megkülönböztetni a kis gerelyt a nagy nyílvesszőtől a leletek között. A tegezek is fontos részét képezték a harci felszerelésnek, gyakran igen díszesek voltak. A III. Ramszesz egyik hadjárata után készült zsákmánylistában 2310 darab tegez is szerepel. A nyilak mellett az íjakat is tokban tartották, fennmaradtak ilyen nyújtott háromszög alakú tokok ábrázolásai, többek között egy thébai sírban.
A nyílhegyek leggyakoribb anyaga a kovakő volt. A hegyes kovakőszilánkon nyelvet hagytak, amit a vessző végébe illesztettek, azt időnként gyantával vagy más ragasztóanyaggal is rögzítették. A nyílvessző végét zsineggel körülszorították, nehogy széthasadjon. A nyílhegy anyaga lehetett még csont, keményfa, illetve később a fémművesség fejlődésével réz, bronz, majd vas is. A fáraók sírjaiból előkerültek hegyikristályból vagy elefántcsontból készült heggyel ellátott nyílvesszők is. A nyílhegyeket gyakran különleges módon képezték ki, fogazattal vagy villásan. Időnként tompa hegyet is alkalmaztak. Nagy valószínűséggel mérgezett nyilakat is használtak. Az egyiptomi íjak és nyilak átütőereje azonban mindvégig elmaradt a későbbi, hasonló középkori fegyvereké mögött, ezért is nagyon fontosnak tartották, hogy elsősorban az ellenfél nyakára célozzanak.
Az íjászokat egyes források szerint megvetették, mert „messziről és gyáván öltek”. Más adatok szerint viszont a katonaság elitjéhez tartoztak. A fennmaradt falfestmények, ábrázolások tanúsága szerint gyakran szerepeltek az uralkodó díszkíséretében. Kiképzésük már kora gyermekkorukban megkezdődött.
A hükszoszok addig ismeretlen fegyverekkel, a harci kocsikkal támadtak az addig csak gyalogos csapatokkal rendelkező országra, de az egyiptomiak hamarosan elsajátították ezek készítését. Az első egyiptomi kocsik szorosan másolták a hükszoszok nehéz harci szekereit, még a felhasznált díszítésekben is a támadóktól átvett spirális rajzok, pálma- és állatábrázolások szerepeltek. Később azonban az egyiptomiak könnyebb, a hazai terepviszonyokhoz jobban alkalmazkodó, rugalmasabban irányítható kocsikat készítettek. I. e. 1000 után már exportálták is ezeket. A nehéz faváz helyett gyakran bőrcsíkokból készült elemet alkalmaztak, a négyküllős kerekek helyett hatküllőseket készítettek. Meghosszabbították a kocsirudat, a tengelyt pedig hátrébb helyezték, a keréknyomtávot megnövelték, így a kocsik könnyebben kormányozhatóvá váltak. A kocsi alja 70 cm-re volt a földtől. A két lovat a kocsirúdhoz kötötték, szájukban zabla volt, szemükre ellenzőt erősítettek. Az egyiptomi harci kocsi önsúlya nem érte el a 30 kilót, és akár 40 km/h sebességre is képes volt.
I. Thotmesz fáraó idejéből már források szólnak arról, hogy a harci kocsik a hadsereg szerves részét alkották, eleinte a gyalogságon belül, mégpedig elit egységekként. Aki be akart kerülni a harci kocsizók közébe, magának kellett megvennie ezt a drága harci eszközt. Idegen származásúak nem kerülhettek a körükbe. III. Amenhotep idejéből vannak adatok arra, hogy a harci kocsizók már önálló, félelmetes fegyvernemet alkottak. A fáraók harci kocsijait lapis lazulival, elefántcsonttal, arannyal díszítették.
Az egyiptomi harci kocsikon általában két katona harcolt: a kocsihajtó, mögötte az íjász. Az íjász testét lenvászonból vagy bőrből készült tunika fedte, amelybe bronzpikkelyeket varrtak, mintegy páncélt alkotva. Bronzsisak és nyakpánt is védte az ellenséges nyilaktól. A lovakat is igyekeztek „védőöltözettel” óvni. Az íjásznak erős, kettős ívű, összetett íja volt, hosszú, fémhegyű nyílvesszőkkel, amelyeket a kocsi két oldalára erősített tegezekben helyeztek el, csakúgy, mint a gerelyeket, a lándzsát, esetleg kardot, tőrt, amit a harcos közelharcban használhatott, vagy ha már kilőtte összes nyilát. A kocsi félkör alakú hátsó platformja teljesen nyitott volt. Az íjász, de szükség esetén a hajtó is könnyen leugorhatott, ha a kocsi – amint az gyakran előfordult – felborulni készült, de könnyen vissza is kapaszkodhattak, ha lehetőségük nyílt rá.
A harci kocsi elsődleges harcászati szerepe az volt, hogy a korabeli lövészek, az íjászok mobil platformja legyen, eljuttassa őket a harcmező azon pontjára, ahonnan ők – akár a már álló kocsiról – a legnagyobb hatást fejthették ki a csata kimenetelére. Fedezték a gyalogság osztagait, és különösen alkalmasak voltak a menekülő ellenség üldözésére. Szállítóeszközként utánpótlást is vihetett a kulcsfontosságú helyekre. Emellett a győztes csata végén üldözhette az ellenséget, valamint összeszedhette a sebesülteket.
A harci kocsikat a nagy templomok környékén kialakított kézműipari központokban gyártották, amint a többi fegyvereket is. Nemesi sírokban fennmaradt a kocsigyártásnak, a faanyag előkészítésének, hajlításának ábrázolása is. Tutanhamon fáraó sírjában hat teljes harci kocsi maradványait találták meg. A kocsik készítéséhez szilfát, tamariszkuszt, nyírfakérget használtak.
A lovak elsősorban a harci kocsik miatt voltak fontosak, a lóhátról folytatott harc csak az egyiptomi későkorban kezdett megjelenni. A lótenyésztés Egyiptomban nem volt hagyományos tevékenység, a királyi istállók csak nehezen tudtak elég állatot szaporítani. Ezért lovak zsákmányolásával, a legyőzöttekre kivetett hadisarccal is igyekeztek növelni az állományt. I. Thotmesz fáraó uralkodásától kezdve kiemelt figyelmet fordítottak az uralkodók lovászatára. A lovak, a lovasság főfelügyelője magas állami tisztség lett. (Ez a hagyomány, sok egyiptomi „újítással” együtt, tovább élt a középkori Európában, sőt később is, mivel a marsall rendfokozat a frank királyok lovászmesterének rangjából alakult ki.)
A lovakat nagy becsben tartották, jó legelőkön legeltették, a fennmaradt szövegek szerint „finomra vágott szénát” kellett nekik adni. Megkezdték az állatorvosi szolgálat kialakítását is. Az állatokat gondosan ápolták, kefélték, sörényüket strucctollal, a lószerszámokat aranycsatokkal díszítették. Különösen nagy kultusza volt a méneknek. III. Amenhotep idején az előkelők levelezésében egy olyan, szinte kötelező udvariassági formula szerepelt, amelyben egymás lovainak egészségi állapotáról érdeklődtek.
A legősibb védőeszköz a pajzs volt, amit már az ősi marhatenyésztő törzsek is használtak küzdelmeik során. Ezek a legtöbbször ovális pajzsok marhabőrrel bevont falemezekből készültek; a marhabőrmintázat, leggyakrabban festve, az Egyiptomi Birodalom egész történelme során hagyományos maradt. E pajzsok mai maszáj párhuzamai továbbra is használatosak Afrikában. Az Újbirodalom idején a Közel-Keletről a harci kocsikkal együtt „importált” Resep(wd) istent is ábrázolták pajzzsal és lándzsával, bár a védekező műveletek, így a pajzs ábrázolása tényleges célszerű használata közben, az egyiptomi művészetben propagandaszempontok miatt alig fordult elő.
A pajzsokat a katonák, a fegyverzet más elemeivel együtt, központi raktárakból kapták az államtól. Tutanhamon fáraó sírjából számos művészi kidolgozású, gepárdbőr bevonattal készült pajzs is előkerült.
Az egyiptomi harcosok az Újbirodalom idejétől kezdtek sisakot viselni. Eleinte a királyi személyeken kívül csak a tiszteknek és az elit csapatoknak, mint az íjászok, jutott a bronz fejvédőkből. Egy előkelő sírjában talált bronzsisakot három strucctoll ékesített. A sírokból gondosan kidolgozott fadobozok is előkerültek, amelyek az értékes sisakok tárolására szolgáltak. A sisak használata később szélesebb körben is elterjedt. II. Ramszesz idejéből fennmaradt ábrázolásokon az várakat ostromló katonák fejét már sisak védi.
A test védelmét szolgáló pikkelyes páncélzat az uralkodó és közvetlen környezetének kiváltsága volt. A lánc- vagy sodronying az Újbirodalom idején már egy fokkal elterjedtebb volt, de még mindig főleg csak az elit viselhette. A hagyomány szerint II. Ramszesz a Tunip(wd) közelében vívott csata során nem viselte páncélingét, hogy ezzel is bátorságra tüzelje katonáit. Az egyszerű katonák vastag, kikeményített vásznat csavartak testükre védelem gyanánt, bizonyos fokig ez is védelmet nyújtott az ütések, szúrások ellen. Altestük védelmére gyakran bőrből készült ágyékkötőt viseltek kívül a tunikájukon, ez egyben harciasan kiemelte férfiasságukat is.
Ez a szócikk részben vagy egészben a Military of ancient Egypt című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
↑ Czellár: Czellár Katalin: Élők, holtak, istenek háza. Budapest: Gondolat. 1986. ISBN 963 281 694 3  
↑ Darnell: John Colemen Darnell – Colleen Menassa: TutanKhamun's Armies. (angolul) New Jersey: John Wiley and Sons Inc.. 2007.  60–63. o.  
↑ Dunn: Jimmy Dunn:  The Equipment of Pharaoh's Military. touregypt.net  (angolul). Lubbock, Texas USA (Hozzáférés: 2018. jan. 31.) sok kép.
↑ Fegyverzetek: Weapons. reshafim.org.il  (angolul) (Hozzáférés: 2018. jan. 31.) arch képek.
↑ Kákosy: Kákosy László: Ré fiai: Az ókori Egyiptom története és kultúrája. Budapest: Gondolat. 1979. ISBN 963 280 736 7  
↑ Marjai-Pataky: Marjai Imre – Pataky János: Ré fiai: A hajó története. Budapest: Corvina. 1973.  
↑ McDermott: Bridget McDermott: Warfare in Ancient Egypt. (hely nélkül): Sutton Publishing. 2004. ISBN 0-7509-3291-0  
↑ Montet: Pierre Montet: La vie quotidienne en Égypte au temps des Ramses. (hely nélkül): Hachette. 1989. ISBN 2010016084  
↑ Müller-Wollermann 2004: Müller-Wollermann: Vergehen und Strafen. Zur Sanktionierung abweichenden Verhaltens im alten Ägypten. (németül) (hely nélkül): Brill. 2004. ISBN 978-90-04-13906-0  
↑ Metmuseum: Egypt in the Late Period (ca. 712–332 B.C.). Metropolitan Museum of Art, 2004. október 1.
↑ Nagy: Dr. Nagy László:  A TUDOMÁNYOS FELFEDEZÉSEK, A TECHNIKAI ÚJÍTÁSOK HATÁSA A STRATÉGIAI GONDOLKODÁSRA. Hadtudományi Szemle (2014)  (pdf) arch
↑ ÓKTCh:  Ókori keleti történeti chrestomathia., Szerk.: Harmatta János, Budapest: Osiris. ISSN 1218-9855 (2003). ISBN 963 389 425 5 
↑ Ryan: Donald P. Ryan – ford: Jutai Péter: Ókori Egyiptom napi öt debenből. Budapest: Scolar. 2012. ISBN 978-963-244-355-3  
↑ Shaw: Ian Shaw: Egyptian Warfare Weapons. (angolul) Princes Risborough: Shire Publications. 1991. ISBN 0 7478 0142 8  
↑ Spangler: Anthony J. Spangler: War in Ancient Egypt. Malden, MA: Blackwell Publishing. 2005.  
↑ Trassard: Francois Trassard – Dominique Anterion – Renaud Thomazo: Hétköznapi élet a fáraók korában. Ford. Aczél Ferenc. Budapest: Corvina. 2009. ISBN 978 963 13 5868 1  
↑ Távolsági fegyverek: Missiles. reshafim.org.il  (angolul) (Hozzáférés: 2018. jan. 31.) arch képek.
↑ Ütőfegyverek: Impact weapons. reshafim.org.il  (angolul) (Hozzáférés: 2018. jan. 31.) arch képek.
↑ Vágófegyverek: Edged weapons. reshafim.org.il  (angolul) (Hozzáférés: 2018. jan. 31.) arch képek.
↑ Védőeszközök: Shields, helmets and body armour. reshafim.org.il  (angolul) (Hozzáférés: 2018. jan. 31.) arch képek.
Shaw, Ian; Nicholson, Paul: The Dictionary of Ancient Egypt 1995, Harry N. Abrams, Inc., Publishers ISBN 0-8109-3225-3
Tiradritti, Francesco, Editor: Egyptian Treasures from the Egyptian Museum in Cairo 1999 Harry N. Abrams, Inc. ISBN 0-8109-3276-8
Shaw, Ian: Egyptian Warfare and Weapons 1991,	Shire Publications LTD	ISBN 0 7478 0142 8
Shaw, Ian: The Oxford History of Ancient Egypt 2000 Oxford University Press ISBN 0-19-815034-2
Healy, Mark: The Warrior Pharaoh: Rameses II and the Battle of Qadesh	1993, Osprey Publishing	ISBN 1 84176 039 0

A Hafré-piramis (más néven Khafré-piramis vagy Kephrén-piramis, angolul Chephren's pyramid vagy Khafre's pyramid, arab nyelven هرم خفرع – haram Ḫafraʿ) a gízai piramismező G2 jelű piramisa Kairó közelében, Egyiptomban. A gízai piramisok közül látszólag ez a legmagasabb, annak ellenére, hogy valójában alacsonyab, mint Hnum-Hufu nagy piramisa. Ez annak köszönhető, hogy a plató magasabb pontján építették meg. Építtetője az óbirodalmi IV. dinasztia uralkodója, Hafré (kb. i. e. 2558–2532). Anyaga helyben fejtett mészkő, burkolata kiváló minőségű turai mészkő. A burkolat legalsó során vagy sorain asszuáni rózsaszín gránitot alkalmaztak. Méreteiben nem sokkal marad el a nagy piramistól, így mintegy négyezer évig a Hafré-piramis számított a világ második legmagasabb épületének, valamint ma is a világ legnagyobb építményei közé tartozik.
A piramiskörzet több szempontból is különleges a korabeli hasonló építmények között: a mellékpiramisa a déli oldalon található, és a völgytemploma mellett a maga nemében egyedülálló szobor, a Szfinx készült, előtte külön templommal, amely szoros rokonságot mutat a piramiskörzet völgytemplomával. Másik ritka tulajdonsága, hogy a piramis csúcsa alatt egy jelentős darabon megmaradt az eredeti burkolat. A völgytemplomban és a halotti templomban talált szobortöredékek az egyiptomi szobrászat kiemelkedő alkotásai, amelyek alapján a királyi nagyplasztika fénykorának Hafré uralkodását tekintik. Mellékpiramisának felépítménye gyakorlatilag megsemmisült, alépítménye azonban fontos lelettel szolgált, amelyből a funkciójára lehet következtetni. A piramiskörzetben öt bárkaárok található, melyek közül kettőnek a fedőkövei is a helyükön vannak. Létezik egy további gödör is a halotti templom északi oldalán, amelyről feltételezhető, hogy egy hatodik bárkagödröt akartak ott kialakítani, de a munka félbemaradt.A piramis és a hozzá tartozó épületek feltehetőleg már az Első átmeneti korban pusztulásnak indultak. A XIX. dinasztia idején már bizonyíthatóan megbontották a burkolatot. A piramisból kifejtett, kiváló minőségű turai mészkő évezredeken át kedvelt építőanyag volt. Ennek ellenére a piramis napjainkban kifejezetten jó állapotúnak számít.Feltárásának története nagy mértékben hasonlít a Hufu-piramis feltárásáéhoz. Már Giovanni Battista Caviglia is megpróbált bejáratot keresni a piramisba, de csak Giovanni Battista Belzoni járt sikerrel. A piramist a későbbiekben is sokan, sokszor vizsgálták, az első valóban átfogó felméréseket John Shae Perring végezte. Auguste Mariette 1853-ban bukkant a völgytemplomban ma is megtekinthető rejtekhelyre, ahonnan a Hafrét a Hórusz-sólyommal ábrázoló szobor is előkerült. Később Flinders Petrie, Uvo Hölscher és Szelím Haszan kutatta a piramiskörzetet. Az 1990-es évek közepétől dr. Záhi Havássz és dr. Mark Lehner folytattak felméréseket és feltárásokat a piramiskörzeten és környékén. A munkálataik a III. évezredben is folytatódtak.A piramiskörzet legjelentősebb leletei közé sorolható a Nagy szfinx is, valamint a völgytemplom rejtekhelyén talált diorit királyszobor és más töredékek.
Hafré Hnum-Hufu és feltehetőleg Henutszen fia volt, és az egyik, gyakran hangoztatott nézet szerint az előtte uralkodó testvére, Dzsedefré meggyilkolása után lépett trónra. A Hufu trónjáért folytatott viszály részletei vitatottak: más változat szerint Dzsedefré idős korban, természetes halállal halt meg. Dr. Záhi Havássz az idézett helyen kifejti, hogy feltehetőleg Dzsedefré megölette Kawab herceget, a fivérét, és Hafré „csak” elégtételt vett. Záhi Havássz valószínűsíti azt is, hogy Hafré azonos Hufuhaf (más olvasat szerint Hufuhaef vagy Hafhufu) herceggel, és a trónra lépésekor változtatott nevet. Az utókor zsarnok uralkodóként emlékszik Hafréra, aki apja keménykezű politikáját folytatta, és az uralkodói székhelyet is visszahelyezte Gíza közelébe, melyet előzőleg Dzsedefré Abu Roasba költöztetett.
Hafré uralkodása alatt még az erős központosított hatalom jellemezte Egyiptomot, de valójában már megjelentek a királyi hatalom későbbi csökkenését előrevetítő, a gazdasági erőforrások birtoklásában jelentkező változások. Ezek Hafré utóda, Menkauré halála után váltak feltűnővé, és az V. és VI. dinasztia idejére alapvető hanyatlásban mutatkoztak meg.
Hafré uralkodásának időszaka az egyiptomi művészetben a királyi nagyplasztika aranykorának számít. Számos szobra és szobortöredéke maradt fenn, amelyek egészen magas művészi színvonalról tanúskodnak. Legismertebb szobra a leggyakrabban „sólymos Kephrén” vagy „Hafré a sólyommal” néven azonosított ülőszobor és a Nagy Szfinx. Legnagyobb jelentőségű építészeti emléke a piramiskörzete. Bár Manethón szerint Hufu és Hafré „bezáratták a templomokat”, az ókori Per Básztet (ma Tell el-Bászta, Zagazig város keleti határán) romjai között ismert olyan templom, amelyen Hufu és Hafré neve szerepel.
Hafré piramisa a gízai platón, annak kelet-északkeleti szélén található, légvonalban 12 kilométernyire Kairó központjától, 8 kilométerre Gíza városrésztől, a hajdani Nazlet el-Szammán falu (ma Kairó városrésze) határában. A plató ősi mészkő alapja a Mokattam-formációhoz tartozik. Felső rétege erős, teherbíró kőzet, amely ideális helynek bizonyult a piramisépítéshez.
Hafré piramisát és annak körzetét számos kutató vizsgálta, különböző alapossággal és eredménnyel. Giovanni Battista Caviglia 1817-ben még hiába kutatott a piramis bejárata után. Az ókori rablók által vájt bejáratot egy évvel később, március 2-án Giovanni Battista Belzoni találta meg. A piramis felső folyosóján keresztül jutott el a sírkamrába egy épp nála vendégeskedő honfitársa, Chevalier Frediani kíséretében. A tettét, és annak dátumát jókora feliraton örökítette meg. Felfedezésének az adott jelentőséget, hogy egy Hérodotosz nyomán elterjedt tévhit miatt úgy tartották, hogy a piramisnak nincsenek belső helyiségei. Belzoni a piramis keleti oldalán is ásatott, azonosította a piramis körüli hajdani járószintet. Kiásta továbbá a Szfinxtemplomot, és rátalált egy gránit sztélére, amin IV. Thotmesz neve szerepel. Ez később az Álom-sztélé nevet kapta, a tartalma után.Az első alapos feltárást 1837-ben Vyse és Perring végezte a körzeten. Ők a belső helyiségekből kifelé haladva robbantásokkal tisztították meg a járatokat, és jutottak el végül a – szintén kirobbantott – eredeti bejárathoz.
1853-ban Auguste Mariette a völgytemplomban vezetett ásatást, és a következő évben igen jelentős felfedezést tett. A völgytemplom előcsarnokának padlójában rábukkant egy rejtekhelyre (úgynevezett cachette-re), amelyből számos szobortöredéken túl a híres „Hafré a sólyommal” szobor is előkerült. A szürke, diorit–gneisz szobor (JE 10062) a kairói Egyiptomi Múzeum (akkoriban) leghíresebb darabja lett.Annak ellenére, hogy a piramiskörzetet a rendkívüli alaposságáról és tudományos igényességéről nevezetes Flinders Petrie is vizsgálta, az első valóban módszeres feltárást és dokumentálást 1909–1910-ben Ernst von Sieglin expedíciója végezte, Uvo Hölscher vezetésével.
A korai 1930-as években az egyiptomi Szelím Haszan, a Kairói Egyetem Egyiptológiai Tanszékének professzora (és az Egyiptomi Múzeum kurátora) vezetett felmérést az egyetem diákjainak. Ez nem várt sikert hozott, ugyanis ekkor bukkantak rá a piramiskörzet hajóárkaira.
Az 1990-es évektől kezdve Mark Lehner és Záhi Havássz a Gízai Plató Térképészeti Projekt keretében végeztek felméréseket. Első alkalommal használtak modern geodéziai módszereket, és ezek több olyan bizonyítékkal szolgáltak, amelyek megerősítettek vagy megcáfoltak korábbi elgondolásokat. Többek között bizonyították a völgytemplom előtt egy rakpart létezését, és feltárták az előtér szoboraljzatait. Azonosították továbbá a piramiskörzet nyugati részén található magazinok szerepét, és a Varjú Falától délre rátaláltak a piramisvárosra és a piramisépítők temetőjére is.
1995-ben Záhi Havássz folytatta a völgytemplom és a Szfinx körüli munkálatokat, és elbontatta a templom előtt addig álló színpadot, hogy a terület bemutatható legyen. Feltárta a völgytemplom újabb különlegességeit: két alagutat vagy folyosót, amelyek lehetővé tették, hogy a piramiskörzetet a völgytemplom alatt is meg lehessen közelíteni. Ez a megoldás nem teljesen egyedülálló, mivel III. Amenemhat havarai piramiskörzeténél is találtak hasonló folyosókat, de mindenképpen ritkaság.
Hafré piramiskörzete a klasszikus piramiskörzetek mintapéldánya, egy-két kisebb jelentőségű kivétellel mindaz megtalálható már benne, ami később általánossá vált. A piramis és a halotti templom a sivatagi plató szélénél helyezkedik el, a feljáróút észak-északnyugati irányban vezet fel az utóbbihoz. A völgytemplom a logikusnak tűnő helyzetétől délre eltolva épült meg. A völgytemplom és a szfinxtemplom egymáshoz igazított épületei azonos, részben helyi kőanyagból, azonos technikával épültek. A szfinxtemplom és a halotti templom alaprajzai között is feltűnően hasonló jegyek vannak. A völgytemplom egyes szerkezeti elemei megjelennek a halotti templomon is.
A piramiskörzetet kőből épített, nagy méretű kerítésfal fogta körbe, amely a piramistól a déli, nyugati és északi oldalon mindössze tíz méterre húzódott. E kerítésfalon kívül egy látszólag találomra épített második kerítésfal nyomai is megtalálhatók, amelyet minden esetlegessége ellenére egyértelműen Hafré piramiskörzetével kapcsolnak össze a kutatók. A piramis egyetlen mellékpiramisa a déli oldalon, a piramis tengelyének vonalában épült, Sznofru Hamis-piramisához és Tört piramisához hasonlóan, és külön kerítésfal vette körbe. Öt hajóárok készült a körzethez (illetve egy veremről feltételezhető, hogy még egy hatodik hajóárkot is elkezdtek építeni, de nem fejezték be).
A piramiskörzettől délre épült Hafré piramisvárosa. A körzet belső falának nyugati részén műhelyek nyomait azonosították.
Hafré piramisa az egyiptomi piramisok között a második legmagasabb, még napjainkban is 136 méterrel emelkedik a plató fölé, eredeti magassága pedig 143,5 méter (273⅓ királyi könyök) volt. Alapjainak hossza 215,25 méter (410 királyi könyök).
A piramis nagy méretű sziklamagra épült, ami az épület stabilitását volt hivatott növelni. A piramismag nagyjából azonos magasságúra faragott kőtömbökből kialakított, vízszintesen rakott rétegekből áll, amelyeken szabad szemmel is jól látható, hogy kisebb kváderekből rakták, mint a Hufu-piramis magját, és a kváderméretek, az illesztések pontossága számos alkalommal változott. Az építés amúgy is kevésbé pontos, mint a Hufu-piramisnál, egyes helyeken viszonylag nagy rések maradtak, kimaradt a kötőanyag, sőt, vannak rétegek, amelyek már jelentős mértékben eltérnek a vízszintestől. A piramis alsóbb részein nagyobb méretű kvádereket használtak, pontatlanabb illesztésekkel, és egyre feljebb haladva egyre csökkentették a kőtömbök méreteit. Csak a piramis felső részén látszik egy viszonylag keskeny sávon, hogy a köveket pontosabban vágták méretre és sikeresebben illesztették egymáshoz, de e sáv fölött a pontatlanságok szemmel is láthatóan folytatódnak.A piramist eredetileg mintegy 30 méterrel északabbra tervezték építeni, ez a magyarázata a két bejáratnak. A terv azonban még az építés kezdeti szakaszában megváltozott. A piramist körülvevő „küszöb” vagy „emelvény” is kevés helyen maradt fenn. A piramis alapját részben az alapkőzetből kivésett, részben az innen származó kövekből a keleti oldalon feltöltött teraszon alakították ki, így egyenlítették ki a platót alkotó Mokattam-formáció helyi, 3–6°-os lejtését.
A burkolat a csúcs alatti részen egy nagy, összefüggő darabon megmaradt, ami egyedülálló dolog. Belzoni a bejárat keresése során elhordatta a piramis tövében felhalmozódott törmeléket, és mivel nem sikerült azonosítania közötte a piramis burkolatának darabjait, arra a következtetésre jutott, hogy a piramis legkülső felületének kialakítását felülről lefelé kezdték el, és Hafré piramisa esetében sohasem sikerült befejezni. A burkolat kövei a korábbi piramisokhoz képest jóval kisebbek, egy királyi könyök (52,2 cm) mélyek.
A piramis alsó egy, vagy más forrás szerint néhány során vörös gránit burkolatot alkalmaztak, amelynek elvétett nyomai leginkább a piramis körül szétszóródva figyelhetők meg.
A közelmúltban a burkolaton egyre feltűnőbbé váló eróziós nyomok és elszíneződések miatt egy olasz kutatócsoport megvizsgálta a nevezett részt. Megállapították, hogy a burkolatot az eddigi gyakorlattól eltérően, vízszintesen, lapjára fektetett kövekből alakították ki. Feltűnt az is, hogy a felület nincsen teljesen síkban, és az egyes sorok elmozdultak, bizonyos mértékű csavarodás történt. Számítógépes modellezéssel sikerült igazolniuk a feltételezésüket, hogy a deformációt a szeizmikus mozgások okozták. A piramidion mindeddig nem került elő, és a piramis legfelső részének egy jelentős darabja is hiányzik.
Az alépítmény kialakítása jelentősen eltér a Hufu-piramis alépítményétől, leginkább Dzsedefré piramisával mutat rokonságot. A jelentős része a piramis alatti alapkőzetbe vésve készült, amihez a Dzsedefré-piramisnál látható módon mély, de meredekebb falú árkot alakítottak ki, még a piramismag megépítése előtt.
A piramisnak két bejárata van, amelyből több szakértő arra a következtetésre jutott, hogy a piramis terve megváltozott az építés egy igen korai szakaszában, és a piramis 30 méterrel délebbre épült meg az eredetileg tervezettnél. Az eredeti elhelyezésnél az alsó járat is a piramis testében ért volna felszínre, a jelenlegi kivitelezés mellett a piramis alapjánál, a járószintre nyílik. Belzoni a felső bejáratot találta meg, miután egy rablójárat vizsgálatával annak különösen veszélyes volta miatt felhagyott. Később, a piramisba behatolva megtalálta az alsó járatot is, és azt is átvizsgálta, de az akkor zárva maradt. A látogatók számára az alsó bejárat használható. A piramis járatai (a szokásos módon) nem a piramis tengelyére illeszkednek, hanem attól kb. 12 méterre keletre húzódnak.A piramis járataiban és kamráiban Belzoni sok, különféle írással felrótt graffitit talált, melyek közül egyesek arab nyelvűek voltak, mások – Belzoni feltételezése szerint – kopt feliratok. Az egyik arab nyelvű feliratot Belzoni lefordíttatta, és ez, a hiányzó utolsó szavak ellenére is, bizonyította, hogy a piramis az arab hódítást követően is nyitva állt:
Az alsó bejárat egy 21° 40'-es lejtésű, 1,19 méter (2 királyi könyök) belmagasságú folyosóra nyílik, amely kb. 30 méter megtétele után egy vörös gránit zárókőhöz ér, amelyen túl egy vízszintes folyosóban folytatódik. A vízszintes folyosó belmagassága 1,7 méter (más változat szerint 1,75 méter, azaz 3⅓ királyi könyök). A folyosó közepe táján egy aknánál nyílik, rövid, észak felé vezető átjáróból a föld alatti kamra. Ennek sátortető-szerűen kialakított mennyezete van, ami a sírkamráét imitálja, annak ellenére, hogy maga a helyiség nem a piramis testébe, hanem az alapkőzetbe épült. A kamra 10,41×3,12 méter alapterületű, téglalap alaprajzú, legnagyobb magassága 2,6 méter. Szerepe mindmáig tisztázatlan: elképzelhető, hogy szerdábnak épült, vagy a sírmellékletek, esetleg felajánlott áldozatok tárolására szolgált. A kamra maga befejezetlen lehet, és a korszak építészeti szokásai alapján valószínűsíthető, hogy gránittal akarták burkolni a falait. A vízszintes folyosót egy emelkedő szakasz követi, amely a felső részén csatlakozik a felső bejárattól idáig ereszkedő folyosóba.
A felső bejárat a piramis oldalán 11,5 méteres (22 királyi könyök) magasságban nyílik, és egy rózsaszín gránittal burkolt folyosó ereszkedik le tőle a talajszintig, ahol egy újabb gránit zárókő található, majd vízszintesen vezet néhány métert addig a pontig, ahol az alsó folyosó beletorkollik. Innen is vízszintesen vezet tovább a járat, kicsivel a talajszint alatt, és a piramis középpontja közelében található sírkamra keleti végén érkezik annak északi oldalához. A folyosó 2,1 méter magas és 1,08 méter széles.
A sírkamra a szokásos kelet–nyugati tájolású, téglalap alaprajzú helyiség, sátortető-szerű mennyezettel, amelyet hatalmas mészkőtömbök alkotnak. A mennyezet kivételével a teljes kamrát az alapkőzetbe vájták, és feltehetőleg rózsaszín gránit burkolattal tervezték ellátni. Nyugati végében, kissé, félig vagy teljesen a padlózatba süllyesztve áll a hatalmas, rózsaszín (vagy fekete, esetleg vörös) gránit szarkofág, amelynek elcsúsztatható fedelét Belzoni törötten, félig nyitottan találta. Belzoni azt is megemlíti, hogy a sírkamra mennyezete festett volt – ennek mára sajnos nyoma sem maradt.
A kamra 14,15×15 méter alapterületű, a szarkofág kívül 2,41 méter hosszú és 1 méter széles, a belső mélysége 68,6 centiméter. A szarkofágot jókora gránittömbök veszik körül. A belsejében Belzoni és egy Pieri nevű francia látogatója földet és csontokat talált, amelyekről úgy vélte, hogy emberi maradványok, és Londonba küldte őket vizsgálatra. Kiderült, hogy egy bika csontjai voltak a szarkofágban, ami kiváltotta a korabeli sajtó gúnyolódását.  A sírkamra padlózatába vágtak egy másik mélyedést is, ami feltételezhetően a király kanópuszedényeinek készült. Érdekesség a kamra falába vágott két járat, amelyek feltűnően emlékeztetnek a Hufu-piramis szellőzőjárataira – Hafrénál azonban ezek egészen rövidek, és nem vezetnek sehova. Sokkal valószínűbb, hogy egy fa szerkezet támasztékául szolgáltak, mint a Nagy Galéria hasonló nyílásai.
A G2a jelű mellékpiramis a piramistól délre, annak középvonalán épült, és saját kerítésfal vette körül. Hajdani magassága 21 méter volt, de mára alig pár kőtömb maradt meg belőle, a többit elhordták. Oldalainak hossza szintén 21 méter, dőlésszögük 63°. A szokásostól eltér, hogy a magassága nem éri el a piramis magasságának ötödrészét.
Alépítménye egyszerű, T alakú, egyetlen lejtős folyosóból és egy téglalap alaprajzú kamrából állt. A mellékpiramis nyugati oldalán van egy másik járat is, hasonló elrendezéssel, amely a járószintről nyílik, de elhelyezkedése egyértelművé teszi, hogy a mellékpiramishoz tartozott. Ennek kamrájában egy zsinórral lezárt fadobozt találtak, amelyben egy bútordarab részeinek látszó fadarabok voltak. Ahmed Jusszef megpróbálta ezeket összeilleszteni, és kiderült, hogy egy istensátort (szeh netjer [sḥ nṯr]) formázó szobortartó szán oszlopai, amelyeket szemmel láthatólag szándékosan törtek össze azonos méretű darabokra, valamilyen rítus során. Hasonló, istensátor alakú szobortartó szán látható Hufu nagyanyja, Mereszanh sírjában, amint a királyné szobrát vontatják rajta egy piramis felé.Ez a lelet azt az elméletet valószínűsíti, hogy a mellékpiramis, de legalábbis ez a típusa a déli sírból fejlődött ki, és kifejezetten kultikus célokat szolgált, a király ka szobrának tiszteletére. Ennek, és bármiféle temetkezésre utaló nyom hiányának ellenére Maragioglio és Rinaldi úgy vélik, hogy Hafré valamelyik hitvesének épülhetett nyughelyül. Stadelmann a dahsúri Tört piramis mellékpiramisának ugyanilyen elhelyezkedése alapján cáfolta e megállapítást, amit Hufu 1990-es években megtalált mellékpiramisa is igazolni látszik. Tovább erősíti az elképzelést az is, hogy a mellékpiramisban karneol gyöngyöket, állati csontok darabkáit, fadarabokat és edényekfedelek cserepeit is találtak.
Hafré halotti temploma az egyik legnagyobb ilyen épület, ami ráadásul rekonstruálható állapotban ránk maradt. A klasszikus halotti templomok mintapéldájaként szolgált, a későbbi halotti templomok legtöbb eleme megtalálható benne. Itt alkalmazták először együtt azt az öt fő elemet (előcsarnok, nyitott udvar, öt szoborfülke, áldozati kamra és különféle tárolóhelyiségek), amelyek egysége Szahuré abu-szíri piramisánál érte el a végső, „tökéletes” formáját. A halotti templom nem érintkezik a piramissal. Herbert Ricke rekonstrukciója szerint a piramis és a halotti templom között kis méretű áldozati kápolna állt, két sztélével.
A halotti templomon jól elkülöníthető egységek fedezhetők fel. Mint arra Ricke rámutatott, az elülső, előcsarnokból és oszlopcsarnokból álló rész feltűnően hasonlít a völgytemplom kialakítására. Ricke ennek megfelelően két részt különböztetett meg: az előtemplomot (Vortempel) és a tisztelet templomát (Verehrungstempel). Az ókorban az egyiptomiak három részt tartottak számon: az előcsarnokot per weru ([pr wr.w] – a „Nagyok Háza”, vagy „Szentély”), az udvart uszeht ([wsḫt] – a „Széles [tér]” vagy „Tágas udvar”), a hátsó részt pedig tephet ([tpḥ.t] – „Barlang”) névvel illették.
A halotti templom nagy, téglalap alaprajzú, helyi mészkő gigantikus tömbjeiből épített épület volt, a belső falakon többnyire vörös gránit, egyes helyiségekben alabástrom borítással. A falak több tömbje meghaladja a 200 tonnát, és akad egy, amelynek a becsült tömege 400 tonna körül van. A padlózat burkolata fehér egyiptomi alabástromból készült. A feljáróút a keleti oldal déli harmadához érkezik, és egy kisebb átjárón, majd egy kétoszlopos termen át lehet eljutni a fordított T alakú, majd a hosszabb, téglalap alapú előcsarnokba. A T alakú előcsarnok két szélén hosszú, keskeny fülkék készültek, amelyekben feltehetőleg az uralkodó szobrai állhattak. A T-alakot két oldalt beugrók törik meg. Mindkét előcsarnok tetejét egyetlen tömbből faragott gránitoszlopok tartották.
A nyitott udvart körbefutó, mészkő tömbökből kialakított tető határolta, amelyet vaskos, téglalap keresztmetszetű gránitpillérek tartottak. A pillérek előtt hajdan az uralkodó tizenkét, nagy méretű (3,75 méter magas) szobra állt. Hölscher álló szobrokat feltételezett ide, Ricke elképzelése szerint ezek ülőszobrok voltak, nemesz-kendővel. Lehner a piramisváros műhelyeinek egyikében talált modell alapján álló, kilépő helyzetű királyszobrokat valószínűsít. A nevezett modell Felső-Egyiptom koronáját viselte, ami arra utal, hogy a szobrok váltakozva a két országrész koronáival ábrázolták a királyt. Érdekes módon II. (Nagy) Ramszesz korából (XIX. dinasztia) ismert egy sor olyan, Dél koronáját viselő, előrelépő királyszobor, amelyről megállapították, hogy Ramszesz uzurpálta (elbirtokolta) azokat, de valójában sokkal korábbiak. Ezeknek a szobroknak az alapja (a méretük alapján) éppen beleillik az udvar szoboraljzataiba. Hogy valóban Hafré szobrait sajátította-e ki Ramszesz, az még nem bizonyított. A halotti templomban azonban legalább 53 életnagyságú szobor állt, de feltételezhető, hogy meghaladta a számuk a százötvenet is – mára azonban csak az apró töredékek, és a kisméretű szobrok maradtak meg, a többit összetörték vagy elbirtokolták. A királyszobrok ilyen mennyiségben való állítása egészen Újbirodalomig párját ritkítja.Az udvar falait simára csiszolt vörös gránit burkolat fedte, amelyen egy sávban mészkő frízen színes domborművek díszítettek. Ezekből sajnos csak elenyésző töredékek maradtak. Az udvar közepén kialakított elvezető csatornák arra utalnak, hogy ott nagyméretű áldozati asztal állt, és az áldozatokat ott mutathatták be.
Az udvar nyugati falánál nyílt az öt szoborfülke, amelyben a király három szobrát helyezték el, egy negyedikben Hathor, az ötödikben feltehetőleg a Hufu alakját felvevő Ré napisten szobra állt. Az öt szoborfülke mögé öt tárolóhelyiség épült, amelyekben a kultuszhoz használatos edényeket, áldozati tárgyakat tárolták. A templom északkeleti sarkánál lépcső vezetett a tetőre. Az északnyugati sarkában kijárat nyílt a piramis körüli elkerített részre. Itt, valószínűleg közvetlenül a piramis mellett, egy kis áldozókápolna állt, feltehetőleg álajtóval.
A piramiskörzet hajóárkait 1960-ban Szelím Haszan fedezte fel. A halotti templom északi oldalán kettő, a déli oldalon három hajóárok van. Haszan talált egy olyan gödröt is, amiről feltételezhető, hogy egy, az építés egészen korai szakaszában felhagyott, hatodik hajóárok lett volna belőle. Az öt hajóárokból kettőn a fedő kőtömbök is megvannak, de maguk az árkok üresek. Feltételezhető egy munkagödör alapján, hogy az északi oldalon egy hatodik hajóárok építését is elkezdték, de nem bizonyított.
A piramis nyugati oldalán a kerítésfal fésűszerű nyúlványai szokatlan épületeket, „galériákat” formáltak, amelyeket 1881-ben Flinders Petrie fedezett fel. A romok egy sor, főként kelet-nyugati tájolású helyiséget rejtettek, amelyekről Petrie azt feltételezte, hogy a piramisépítő munkások szállásai. Hölscher osztotta ezt a véleményt, és úgy számította, hogy 111 nagyméretű helyiségben mintegy 5000 munkás szállhatott meg. 1988–89-ben Lehner és Havássz vizsgálta az építményt, és úgy találták, hogy ezek aligha voltak lakóhelyiségek, mivel nem találtak olyan maradványokat, amelyek az emberi tartózkodási helyekre, lakhelyekre jellemző hulladékból származnának. Valószínűbb, hogy raktárként szolgáltak, és műhelyek is helyet kaphattak bennük. Számuk Lehner szerint kevesebb, mint amennyit Hölscher becsült: nem éri el a százat, és ezek közül 75 kelet-nyugati tájolású, a többi észak-déli.
A helyiségeket még az ókorban módszeresen kitakarították, így nem sok támpontot tudtak nyújtani a kutatóknak. Végül néhány szerszámot sikerült előkeríteni, például polírozáshoz használt homokkő dörzsölőket. A sarkokba, ahol a takarításnál nem tudtak kellőképpen hozzáférni, különféle növényi és állati anyagok, csontok, malachit, bazalt törmelék, gyöngyök, réz, földpát, karneol és egyéb maradványok rakódtak le. Egy sekély letétben további hasonló anyagok és cserepek kerültek elő, de volt közöttük megmunkálatlan gránitdarab is, különféle szobrocskák, például egy oroszlán mancsa, egy oroszlánfigura (amely valamilyen táblás játékhoz is tartozhatott – hasonlót a Szépművészeti Múzeum is őriz), és egy ujjnyi méretű királyszobor, Felső-Egyiptom vörös koronájával, előrelépő tartásban, amint egy oszlop előtt áll. Ez a halotti templom udvarának szobrai fajtájának valószínűsítéséhez fontos támpontot nyújtott, mivel az oszlop is megfelelt az udvar pilléreinek.
A helyiségek ilyen gondos kitakarítása nem volt különösebben jellemző az ókori műhelyekre, és mindenképpen arra utalt, hogy az anyag, amivel ott dolgoztak, vagy amit ott tároltak, kiemelkedően értékes volt. Lehner felhívja a figyelmet arra is, hogy a következtetéseik csak egyféle magyarázatot adnak, de ezen felül számos elképzelhető. Az egyes helyiségek üres, tiszta voltára azt a feltételezést is elfogadhatónak tartja, hogy azokat sohasem vették használatba, és valamilyen hasonló, esetleg kultikus szerepük lehetett, mint Dzsószer lépcsős piramisa föld alatti galériáinak.Mindezeket egybevetve Lehner és Havássz arra a következtetésre jutottak, hogy a galériákban lévő műhelyek kizárólag a kultuszhoz szükséges tárgyak előállítására és raktározására voltak használatosak. Az egyéb tárgyak, eszközök előállítása a piramisváros műhelyeinek feladata volt.
A galériáknál talált rengeteg csigaház arra enged következtetni, hogy a terület a IV. dinasztia korában nem a mostanihoz hasonló sivatag volt, hanem szavannás-félsivatagos vidék, ennek megfelelő élővilággal.
Hafré völgytemploma a legjobb állapotban ránk maradt völgytemplom, és a piramist leszámítva a piramiskörzet legépebb épülete. A majdnem négyzetes, trapéz alakú építményt óriási mészkő tömbökből építették, amelyek között több 150 tonnás is található. Az enyhén döntött falú, kívülről masztabát formázó épületet kívül-belül vörös gránittal burkolták. Két bejárata nyílik kelet felől, amelyek mindegyikéhez külön felvonulási út vezetett. Záhi Havássz és Mark Lehner geológiai méréseket végeztetett a közelében, és megállapították, hogy a völgytemplom mellett kikötő állhatott, a felvonulási út minden bizonnyal a rakpartról vitt a völgytemplomhoz. A bejárat előtt a két felvonulási út alatt szokatlan „alagutak” találhatók, amiket téglalap keresztmetszetűre alakítottak ki, és gondosan bélelték agyagtéglákkal. A szerepük tisztázatlan, de valószínűsíthető, hogy vizesárkok lehettek, amelyek az ősvizet, vagy az istenek közé utazó király égi hajózását voltak hivatottak felidézni. A völgytemplom közvetlen közelében olyan lyukakat vájtak a földbe, amelyek valamilyen könnyű, fából, növényi anyagokból készített szerkezet megtartására szolgálhattak. Egyes kutatók szerint ez egy szeh netjer (istensátor) volt, és a király szobrát helyezhették el itt. Más nézetek szerint wabet (wˁbet, a megtisztulás helye) állhatott azon a helyen, ahol a mumifikálás szertartásait végezhették. A völgytemplom két bejárata előtt két-két, 8 méter hosszú szfinx vagy oroszlánszobor állt – ezeknek csak a szoboraljzatai maradtak ránk, formájukra az aljzatok alakjából következtettek.A völgytemplom két bejáratát nagy, közel három méter széles, hat méter magas, rézcsapokon forduló, valószínűleg cédrusból készült, egyszárnyú faajtókkal látták el. Az ajtók csapjai és a használatukból eredő köríves kopásnyomok mind a mai napig láthatók. A templom északi kapuját, és így északi felét is Básztetnek dedikálták, míg a déli felét Hathornak. Mindkét bejárat egy kisebb terembe, majd egy keresztirányú csarnokba vezet, amelynek közepén nyílik átjáró a T alakú oszlopcsarnokba. A keresztirányú csarnok északi részén találta meg Auguste Mariette 1854-ben vagy 1860-ban a híres, Hafrét a feje mögött kitárt szárnyú sólyomként oltalmazó Hórusszal ábrázoló diorit-gneisz szobrot, amely ma a kairói Egyiptomi Múzeumban látható. Ilyen szoborból 23 állt az oszlopcsarnokban.
A T alakú oszlopcsarnok fogalmat adhat arról, milyen nemesen egyszerű, az anyagválasztáson és a formákon alapuló elegancia sugárzott a piramiskörzet épületeiből. A díszítetlen falakat fényesre csiszolt vörös gránit borította, a tetőt 16 darab, egyetlen tömbből faragott, négyzet keresztmetszetű vörös gránit oszlop tartotta. A padlózat szabálytalan alakú, fehér alabástrom lapokkal volt kirakva. A félhomályos teret a mennyezet alatt kialakított világítóablakok látták el némi fénnyel. A falak gránit borítását kötésbe rakott kövek alkották, amelyek a sarkokban különleges megoldással illeszkednek egymáshoz.
A szobrok sora az oszlopcsarnokon kívül, a keresztirányú teremben is folytatódott. Ennek északi oldalán található az a folyosó, amelyik a feljáróúthoz vezet – ez ma a Szfinxre kíváncsi turisták felvonulási útja. Ennek közepe táján két járat található, az egyik egy ismeretlen célú helyiségbe nyílik, amit időnként az őr pihenőszobájának mondanak, bár nem túl meggyőzően. A másik a templom felső szintjére vezet. Itt a déli oldalon egy kis udvart alakítottak ki, Lehner szerint a napfényen végzendő rituálék helyeként. Az udvar összeköttetésben volt azzal a három helyiséggel, amelyek a keresztirányú csarnok déli részén, nyugat felé nyíltak. A szerepük tisztázatlan. Lehner egyfajta kozmikus áramkör elemeinek fogja fel ezeket, és ezt az elképzelését az egész piramiskörzetre is kiterjeszti. Verner szerint a tetőn kiterjedt vízelvezető rendszert létesítettek, amely a (Delta közelében nem annyira szokatlan) eső vizét egy ciszternába vezette.A feljáróút felőli bejárat szemöldökköve nincs a helyén. A XVIII. dinasztia idején került a Szfinx elé, IV. Thotmesz ebből a tömbből vésette az Álom-sztélét. A hátulján ma is látható az ajtó csapjának nyílása.
A szfinx mint szobortípus, már Dzsedefré idején megjelent. A Nagy Szfinx azonban egyedülálló a maga nemében – egyetlen másik piramiskörzetnél sem találni hasonlót –, továbbá az első ismert szoborkolosszus, és a legnagyobb szfinxszobor. Az elhelyezkedése és az elé épült Szfinxtemplom völgytemplommal való kapcsolata miatt a Hafré-piramiskörzethez szokás számítani. Vitatott, hogy a Szfinxet Hafré faragtatta volna ki. Az egyiptológusok sem értenek egyet egymással az eredetét illetően, de – ellentétben az ezoterikus elképzelésekkel – abban jobbára egy véleményen vannak, hogy az Óbirodalom, és azon belül a IV. dinasztia idején készült.
A Szfinx 57 méter hosszú, 20 méter magas, fekvő oroszlántestű, emberfejű szobrát a helyi alapkőzetből faragták ki. A környezetének vizsgálata alapján egy, a Hufu-piramis építésekor használt kőfejtőben megmaradt tömbből készült. A fej és a test arányai eltérőek, és a test aránytalanul elnyújtott. Ez számos találgatásra adott okot, de a szakértők véleménye szerint a kőzet minősége mindkét arányvesztés oka.
Hafré piramisának tájolásán egyértelműnek látszik, hogy a piramiskörzet idején a Szfinx vagy már részben vagy egészen készen volt, vagy kiszemelték a helyét, és annak figyelembevételével tervezték a többi épületet. Hafré feljáróútja, völgytemploma látványosan helyet hagy a Szfinxnek és a Szfinxtemplomnak. Ez utóbbi épület szoros rokonságot mutat a völgytemplommal és a halotti templom udvari részével.
Mark Lehner 1979–1983 között részletes felméréseket végzett a Szfinxen, Ulrich Knapp és a Német Régészeti Intézet segítségével. A szoborról aprólékos rajzokat készítettek, és fotometriai méréseket végeztek, ami alapján később elkészítették a Szfinx számítógépes, 3D modelljét, mintegy 2,5 millió mérési pont feldolgozásával. Ez alapján többféle rekonstrukciót készítettek, ami alapján Lehner megállapította, hogy a Szfinx arca Hafré képmását viseli. Más kutatók szerint inkább Hufura hasonlít a szobor. Ez utóbbi vélemény súlyából az elég sokat levon, hogy Hufuról egyetlen olyan szobor van, ami biztosan azonosítható vele, viszont az olyan apró, hogy az alapján Hufu arcvonásait illetően következtetéseket levonni nem kellően megalapozott. Stadelmann további érveket is felhoz Hufu mellett, de azok is hasonlóképpen támadhatók, így a hasonlóság és az építtető kérdésében nincs döntés. Sőt, nemrégiben Vasil Dobrev kifejtette, hogy a Szfinx készíttetője Dzsedefré lehetett, apja, Hufu iránti fiúi tiszteletének kifejezéseképpen.A Szfinx szerepe is vita tárgya. Az Óbirodalom idejéből nem maradt róla feljegyzés, így közvetlen ismereteink nincsenek arról, hogy kinek, vagy milyen célból állították. Az Újbirodalom idején Horemahet (Harmakhisz) istennel azonosították. A tájolása egyértelműen szoláris funkcióra utal. Óbirodalmi szövegek alapján az tűnik a legvalószínűbbnek, hogy akkoriban a lenyugvó naphoz társított Ré-Atum alakjának szánták. Havássz több helyen kifejti:
A Szfinx mellé II. Amenhotep építtetett egy kisebb templomot, Horemahet tiszteletére. Ez a Szfinxtől északra északkelet-délnyugati tájolással készült. Ezt a templomot szokás Harmakhisz-templomnak is nevezni. Lehner vizsgálatai alapján arra a következtetésre jutott, hogy a Szfinx álla alatt egy előrelépő királyszobor állt régen. Ennek töredékeit korábban többen (például Hölscher) meg is találták. Lehner egyetért velük abban, hogy ez a szobor újbirodalmi hozzátoldás lehet, és feltételezi, hogy azt is II. Amenhotep állíttatta.
IV. Thotmesz trónra kerülése után egy sztélét állíttatott a Szfinx mellső mancsai közé. A vörös gránit sztélé, amelynek alapanyaga a völgytemplom nyugati kapujának felső keresztgerendája volt, a trónra jutás mesés körülményeit írja le, innen az Álom-sztélé elnevezése.
Hafré piramisvárosa a piramiskörzeten kívül, részben keletebbre, a völgytemplom előtt futó csatorna túloldalán, részben délebbre, a manapság Varjú Fala néven ismert fal túloldalán található. Udvari tisztségviselők temetkezési felirataiból tudjuk, hogy a piramisváros a piramiskörzet nevét viselte, egyik negyedének a Tjen-reszi, azaz Déli-medence nevet használták. Ez utóbbi helyen Mark Lehner ásatásai számos olyan leletet hoztak felszínre, amelyek jelentős mértékben hozzájárultak a piramisépítő munkások és családjaik életének megértéséhez. Előkerültek olyan emlékek is, például egy pékség, serfőző műhely, halfeldolgozó, amely más korabeli településekre is kiterjeszthető ismereteket nyújtottak.
A piramisvároshoz tartozó temetőben talált emberi maradványok arról tanúskodtak, hogy a piramison dolgozók rendkívül nehéz fizikai munkát végeztek. Az ott talált csontvázakon gyakoriak a porckorong- és gerincelváltozások.
Nem tudni, mikor szűnt meg a piramiskörzetben a kultusz, és mikor kezdett romossá válni az épületcsoport. Feltehetőleg már az Első átmeneti kor idején kifosztották és megrongálták a templomait, és bejutottak a sírkamrába is. Az Újbirodalom idejéről a templom építésének felügyelője, May a piramis északi és nyugati falán hagyott graffitijei azt bizonyítják, hogy a XIX. dinasztia idején a piramist már kőfejtőnek használták. Más forrásokból kiderült, hogy a nevezett May II. Ramszesz kifejezett utasítására hordatta Iunuba (Héliopolisz) Hafré piramisának turai mészkő burkolatát, egy ottani templom építéséhez.Az Újbirodalom idején valamilyen szinten működött Hafré kultusza. Egy újbirodalmi eredetű sztélén található szöveg legalábbis erre utal:
A római korban a Szfinxen és a Szfinxtemplomon végeztek felújításokat, ekkor épült a Szfinx előtt egy emelvény, ahonnan az akkor szép számban előforduló turisták kényelmesebben megtekinthessék a szobrot. Ennek fényében különös lehet, hogy csak az idősebb Plinius említi meg írásban a világ akkori (és még később is, hosszú ideig) legnagyobb szobrát. Az i. sz. 160 és 211 között, Marcus Aurelius, majd Septimius Severus római császár által végeztetett restaurálás nyomai ma is láthatók.A piramisról a XIV. századból van írásos emlék: Ibn Abd asz-Szalám megjegyezte, hogy a hidzsra 774. évében (Kr. u. 1372-ben) a piramis nyitva állt. Lehet, hogy ekkor készült az a rablójárat is, amelyik gondosan elkerülte a gránit záróblokkot. 1356 és 1362 között a Hasszán-mecset építéséhez fejtettek követ a piramis oldaláról, amint azt korabeli dokumentumok állítják. Verner valószínűnek tartja, hogy e kőfejtés során bukkanhattak rá a bejáratra, és esetleg már ekkor is létezhetett a rablójárat.
A Halhatatlanok (Immortel, rendezte Enki Bilal, 2004.) című filmben az istenek űrhajója pontosan olyan, mint a Hafré-piramis: még a burkolatból megmaradt „sapka” is látható rajta.
A völgytemplom és a Szfinxtemplom előtt régebben állt színpad, amely számos nevezetes előadónak és előadásnak adott helyet, mígnem a völgytemplom előtti rakpart felfedezésekor (1996) lebontották.
Minden októberben a piramisok előtt adja elő a Kairói Operaház társulata Giuseppe Verdi Aida című operáját. A helyszín adottságai miatt ez az előadás a Hafré-piramiskörzet előtt (annak keleti oldalán) kap helyet, ahonnan a legkedvezőbb a rálátás a három piramisra, és azok a legdrámaibb díszletet nyújtják az előadáshoz.
Arnold: Arnold, Dieter, Sabine H. Gardiner, Helen Strudwick, Nigel Strudwick. The Encyclopedia of Ancient Egyptian Architecture (angol nyelven). Kairó: The American University in Cairo Press [1994] (2003). ISBN 977-424-648-9. Hozzáférés ideje: 2009. augusztus 21. 
Belzoni: Belzoni, Giovanni Battista. Narrative of the Operations and Recent Discoveries Within the Pyramids, Temples, Tombs and Excavations in Egypt and Nubia  (angol nyelven). Brüsszel: H. Remy [1820] (1835). Hozzáférés ideje: 2016. február 7. 
Ceram: Ceram, C. W. A régészet regénye. Budapest: Gondolat. ISBN nélkül (1965). Hozzáférés ideje: 2009. december 15. 
Clayton: Clayton, Peter A. Fáraók krónikája – A fáraók története uralkodásuk szerint – az ókori Egyiptom dinasztiái. Budapest: Móra (2007). ISBN 978-9-631183-16-0 
Dodson: Dodson, Aidan, Hilton, Dyan. The Complete Royal Families of Ancient Egypt. Thames & Hudson (2004). ISBN 0-500-05128-3 
Hawass: Hawass, Zahi. A fáraók hegyei – A piramisépítők története. Gold Book Kiadó (2007). ISBN 978-963-426-049-3 Fordította Kmilcsik Ágnes 
Faulkner: Faulkner, Raymond O. A Concise Dictionary of Middle Egyptian (óegyiptomi és angol nyelven). Oxford: Griffith Institute [1962] (2006). ISBN 0900416327 
Kákosy: Kákosy, László. Ré fiai. Budapest: Gondolat Kiadó [1979]. ISBN 963-280-736-7 
Kóthay-Gulyás: Kóthay Katalin Anna, Gulyás András. Túlvilág és mindennapok az ókori Egyiptomban – Források a Kr. e. 3–2 évezredből. Miskolc: Bíbor Kiadó (2007). ISBN 978 963 9634 48 0 
Lehner: Lehner, Mark. The Complete Pyramids (angol nyelven). London: Thames & Hudson [1997] (1998). ISBN 0500050848 Porter-Moss: Porter, Bertha, Moss, Rosalind L. B. Topographical Bibliography of Ancient Egyptian Hieroglyphic Texts, Reliefs and Paintings, III. Memphis kötet, második javított, bővített kiadás PhDr. Jaromír Málek gondozásában (angol nyelven), Oxford: The Clarendon Press (Oxford University Press – Griffith Institute) (1974) 
Reeves: Reeves, Nicholas. Az ókori Egyiptom felfedezésének krónikája. Budapest: Cartaphilus Kiadó [2000] (2002). ISBN 963 9303 58 5 Siliotti: Siliotti, Alberto. Egyiptomi piramisok. Gabo Kiadó (1998). ISBN 963-8009-55-1
Lehner, Mark. Piramisok nagykönyve. Budapest: Alexandra (1997). ISBN 963-368-463-3 
Baines, John, Málek, Jaromír. Az ókori Egyiptom atlasza, ford. Udvarhelyi László (magyar nyelven), Budapest: Helikon Kiadó Kft.. 1. kiadás: ISBN 963-208-068-8, 2. kiadás: ISBN 963-208-642-2 [1992] (2000) Weeks, Kent R. II. Ramszesz fiainak sírja. Debrecen: Gold Book Kiadó [2000. április 17.]. ISBN 9639248290 
Hawass, Zahi. A fáraók hegyei – A piramisépítők története. Gold Book Kiadó (2007). ISBN 978-963-426-049-3 
Kákosy, László. Ré fiai. Százszorszép K. (1993). ISBN 963-7673-11-3  Újabb, javított, bővített kiadásban: Kákosy László. Az ókori Egyiptom története és kultúrája. Budapest: Osiris (2003). ISBN 963-389-497-2  ISSN 1218-9855
Kákosy László, Varga Edit. Egy évezred a Nílus völgyében (Memphisz az Óbirodalom korában). Budapest: Gondolat Kiadó. ISBN nélkül [1970] 
Málek, Jaromír. Óbirodalom, in: Shaw, Ian (szerk). Az ókori Egyiptom története (magyar nyelven), Debrecen: Gold Book Kiadó. Fordította: Kmilcsik Ágnes [2004]. ISBN 963-425-022-X 
Reeves, Nicholas. Az ókori Egyiptom felfedezésének krónikája. Budapest: Cartaphilus Kiadó [2000] (2002). ISBN 963 9303 58 5 Watterson, Barbara. Egyiptomiak. Szukits Kiadó (2005). ISBN 963-4971-06-7 
Zamarovsky, Vojtech. Felséges piramisok. Madách Bratislava (1981) Angol nyelven:
Verner, Miroslav. The Pyramids – The Mystery, Culture, and Science of Egypt's Great Monuments (angol nyelven). Kairó: The American University in Cairo Press [2002] (2004). ISBN 9774247035 
Lehner, Mark. The Complete Pyramids (angol nyelven). London: Thames & Hudson [1997] (1998). ISBN 0500050848 Érdekességként:Belzoni, Giovanni Battista. Narrative of the Operations and Recent Discoveries Within the Pyramids, Temples, Tombs and Excavations in Egypt and Nubia  (angol nyelven). Brüsszel: H. Remy [1820] (1835). Hozzáférés ideje: 2016. február 7.
Gulyás András: Hafré-piramis. Piramisok.hu. [2010. január 22-i dátummal az eredetiből archiválva]. (Hozzáférés: 2009. december 15.)
Gulyás András: Hafré völgytemploma. Piramisok.hu. [2009. május 26-i dátummal az eredetiből archiválva]. (Hozzáférés: 2009. december 15.)
Gulyás András: A Szfinx. Piramisok.hu. [2009. február 25-i dátummal az eredetiből archiválva]. (Hozzáférés: 2009. december 15.)
HoremWeb: A Hafré-piramis adatlapja. KEMET = Az Ókori Egyiptom. [2009. október 24-i dátummal az eredetiből archiválva]. (Hozzáférés: 2009. december 15.)
HoremWeb: A kőbe zárt fény költészete. KEMET = Az Ókori Egyiptom. (Hozzáférés: 2009. december 15.)
A Kheopsz- és Kephrén piramisok titka (magyar nyelven). NG Online. (Hozzáférés: 2009. december 15.)
dr. Mark Lehner (?): AERA. Ancient Egypt Research Associates. [2009. december 5-i dátummal az eredetiből archiválva]. (Hozzáférés: 2009. december 15.)
Jacques Kinnaer: The Pyramid Complex of Khephren. The Ancient Egypt Site. [2010. február 10-i dátummal az eredetiből archiválva]. (Hozzáférés: 2009. december 15.)
The Great Pyramid of Khafre at Giza. Touregypt.net. (Hozzáférés: 2009. december 15.)
Pyramid of Khafre (angol nyelven). National Geographic. [2013. május 27-i dátummal az eredetiből archiválva]. (Hozzáférés: 2009. december 15.)
Hafré piramisa a világ legmagasabb épületeinek listáján. Skyscraperpage.com, 2007. (Hozzáférés: 2009. december 15.)
A Hagia Szophia (görög betűkkel: Ἁγία Σοφία; latinul: Sancta Sophia; törökül: Ayasofya; újgörögösen: Ajía Szofía; a név jelentése: Szent [= isteni] Bölcsesség) bizánci építésű hajdani ortodox bazilika Isztambulban, Törökországban. Később mecsetként használták, ma múzeumként látogatható. A mai Hagia Szophia és előzményei neve kezdetben csak Nagytemplom (Megalé Ekklészia; Ecclesia Magna) volt. Az akkori általános közvélekedés szerint nem volt hozzá fogható méretű templom az egész korabeli „keresztény világ”-ban. A Hagia Szophia az utolsó jelentős alkotása a késő ókori építészetnek, és egyben az első képviselője annak a specifikusan bizánci architektúrának, melynek szellemében az épület domináns eleme a kupola.
Építészetileg a Hagia Szophia úgy jellemezhető, mint az összes akkor ismert építészeti elem tökéletes szintézise.
A templom különlegessége a többszörös kupolamegoldás, ami első pillantásra rendkívül instabillá teszi. Az újdonságot az épület óriási méretei: a 31 méter átmérőjű és 55,6 méter magas főkupola, valamint a megtámasztását biztosító rendszer jelentik. (Összehasonlításképpen: a magyar Országház kupolacsarnoka belül 27 méter magas, a kupola a toronnyal együtt 96 méterre magasodik. A szegedi fogadalmi templom kupolája belül 33,4, kívül 53,6 méter magas.) Előcsarnokaival együtt a 7570 m2 alapterületű épület a sevillai katedrális megépítéséig (1196) a legnagyobb egyházi építmény volt.
A birodalomból összegyűjtött 100 építőmester alá beosztott 10 000 munkás 5 év alatt építette fel. A templom elődjeinek sorozatos tűzesetei miatt építésénél fát nem használhattak. Annak ellenére, hogy az építőanyag többsége a tartományok ajándékaként került a fővárosba, az építés költsége rendkívül tetemes volt.
A kupola támasztékát félkupolák adják, amelyek harántívű dongáit kívülről a narthex, illetve az apszis boltozata támasztja meg. A kupola súlyát a kupolatér sarkaiban négy masszív pillér hordja (2-2 észak-dél irányban kinyúlva), amelyeken a négy csegely nyugszik. Két kisebb pillér található még rejtve az átlós-konkhé és a harántdongák között is. A fő tartópilléreket habarcs nélkül, homokkő hasábokból, ón kötőelemekkel illesztették egybe és mindegyike megközelítőleg 100 m2-es felületen támaszkodik a talajra. A pillérek között árkádos függönyfal tölti ki a teret. A pillérek belülről nem láthatók, belesimulnak a fal síkjába, azonban az épület külső részén vaskos támpillérként jelennek meg.A templom belsejét negyven félköríves ablak árasztja el fénnyel. Ez az ablaksor kettős szerepet játszik: jelentős statikai szerepe van a gyűrőfeszültségek feloldásában (haránttámaszként), az árkádsoron át bejutó ellenfény pedig a kupola súlytalanságának benyomását kelti.
A keleti (liturgikus) és a nyugati (bejárati) boltívek félkupolákban folytatódnak, melyek ismét kisebb félkupolás, félig nyitott termeken nyugszanak, így tágítva tovább a már így is lenyűgöző méretű belső teret.
A templom középhajója 38,07 méter széles, az oldalhajók egyenként 18,29  méter szélesek. A belső tér 81,8 méter hosszú. A középhajó oszlopsorát zöld, thesszáliai márványoszlopok alkotják, míg a hat vörös porfíroszlop a libanoni Baalbekből, Aurelius császár naptemplomából származik.
A földszinti kisebb tartóoszlopok epheszoszi, athéni, déloszi, héliopoliszi (Egyiptom) templomokat díszítettek. A felhasznált anyagokat szinte minden, akkoriban ismert márványlelőhelyről szállították. A padlót szürke és fehér erezetű zöld márvány, vörös porfir, valamint solnhofeni litográf pala borítja. A falburkolat zöld márványlapjait sárga, a vörös mezőket zöld keretek ékesítik.
A kívülről dísztelen, tömegében meglehetősen nyomasztó hatású épület – különleges építészeti megoldásainak köszönhetően, belül rendkívül légies benyomást kelt. I. Justinianus udvari történésze, Prokopiosz írja: „Kupolája mintha aranyláncon az égboltról függne – lebeg a tér fölé”. Belső terében bizánc fénykorában alkalmazott díszítőeljárások teljes arzenálját felvonultatták, hogy az uralkodó hatalmának méltó hirdetője legyen. A kifinomult, cizelláltan faragott oszlopfők szórták, az aranyozott mozaiklapocskák százezrei pedig visszatükrözték az esténként meggyújtott, mintegy negyvenezer mécses ragyogását. Ebbe a pompás belső térbe nappal színes üvegablakokon keresztül hatolt be a fény. (A jelenlegi csiszolt üvegablakok török kézművesek munkái.)
A belső és a külső tér kontrasztja tudatos tervezés eredménye. A vele azonos korszakban épült templomok külseje, a Hagia Szophiával ellentétben, gazdagon díszített volt, a Hagia Szophia építőinek elképzelésében azonban az a puritán felfogás tükröződött, hogy a tökéletesség belülről fakad. A belépő megilletődötten áll a súlytalan görbületű boltozatok alatt, átérezve a tér szakrális jellegét. Nem csoda, hogy amikor I. Iusztinianosz császár 537 karácsonyának előestéjén (december 27.) először lépett a templomba, felkiáltott: „Áldott legyen az Úr, ki nekem megadá, hogy e nagy művet megalkossam! Salamon, legyőztelek!” Természetesen a bizánci korban a szabad nézelődés csak kivételes személyeket illetett meg. A főhajóba a császár közvetlen környezete és a papság léphetett be.
A narthex északi végén lépcső nélküli feljárat vezet a karzatra, és feltehetően a hordszékes közlekedés megkönnyítése érdekében, nem építettek lépcsőfokokat a körkörös feljáróhoz. A bizánci korban a császári család és a nők foglaltak helyet a galérián .
A Hagia Szophia építészeti megoldásai több évszázadon keresztül jelentettek kihívást a legnagyobb építészeknek. A neves török építész, Szinán (Mimar Koca Sinan), amikor 80 éves korában, 1569-ben elkezdte az Edirnei Selimiye dzsámi építését, teljesítményét a Hagia Szophiához mérte és büszkén jelentette ki, hogy sikerült annak kupolaátmérőjét 4, magasságát 6 rőffel túlszárnyalnia
A templom bejáratául szolgáló bronzkaput 880-ban készítették. Ez vezet a külső előcsarnokba (exonarthex), ahonnan két ajtó nyílik a tulajdonképpeni előcsarnokba (narthex). Az egyik ajtó fölött látható, a már török hódítók által is épen hagyott mozaik, amely Máriát ábrázolja a gyermek Jézussal, jobbján Konstantin császár a város makettjével, balján a templomépítő I. Justinianus császárt a Hagia Szophia másával.
A császár részére fenntartott középső kapu felett látható a 9. században készült Jézus pannó. Ez a mozaik a pantokrátor Jézust ábrázolja Máriával és Gábor arkangyallal.
A déli karzat díszítései közül először a 12. századi Deészisz-mozaik tűnik fel, amely Jézust, Máriát és Keresztelő Szent Jánost ábrázolja. A töredékében fennmaradt alkotás a bizánci mozaikművészet remeke. A rendkívül kis darabokból összeállított kép olyannyira aprólékos, hogy Mária arcpírja és János ráncai is kivehetők. A mozaikkal szemben, az 1205-ben itt nyugovóra helyezett Enrico Dandolo velencei dózse sírlapja található.
Két jelentős mozaik látható a császár részére fenntartott területen, mindkettő különleges történelmi értékkel bír.
A karzat bal oldalán a Pantokrátor Jézus mellett Zoé császárnét és harmadik férjét, IX. Konstantin Monomakhosz (1042–1055) császárt láthatjuk. Monomakhosz arcképe a mozaik többszörös átrakásáról tanúskodik, összhangban a történelmi leírásokkal, mely szerint Zoé császárnő előző két férjét húgával közösen gyilkolta meg, majd tette meg férjéül (egyúttal Bizánc császárának) a szenátor Monomakhoszt. Monomakhosz azonban már túlélte Zoét, és még két évig uralkodott a birodalmon.
A másik mozaik a magyar történelem szempontjából jelent érdekességet. A mozaikon Mária mellett II. Ióannész bizánci császár és felesége, Eiréné császárné (1088?–1132?) látható. Eiréné I. László magyar király (1077–1095) lánya és Könyves Kálmán király (1095–1118) unokatestvére volt, eredeti neve Piroska (régiesen Priszka).
Jeles pont a templom keleti oldalánál, a padozaton egy különleges kövekből kirakott padlódarab. Ez az omphalos, a „világ köldöke”, amelyen az egykorú leírások szerint a bizánci császárokat koronázták.
A templom ugyanakkor jelentős zarándokhely is volt. A korabeli leírások szerint itt őriztek szilánkot Krisztus keresztjéből, Mária leplét, de a Krisztust megsebző lándzsa hegyét is itt tekinthették meg a zarándokok. Sajnos a kegytárgyak nagy részének az évszázadok során nyoma veszett, de nem elsősorban a török hódítás következményeként (hiszen ezek a tárgyak bizonyos értelemben a muzulmán hit ereklyéi is), hanem a velencei hódítás és fosztogatás következtében.
A templom egyik érdekessége az „izzadó oszlop”. A kőzet ugyanis az alatta elterülő víztározóból folyamatosan nedvességet szív fel, amely az oszlop oldalán kiütközik. A babona úgy tartja, hogy aki az oszlopot megérinti, annak kívánsága teljesül, ezért bronzzal fedett oldalán már kisebb lyuk keletkezett a másfél évezred során itt megérintett területen.
II. Szelim türbéje (öt fiával együtt nyugszik itt, akiket III. Murád fojtatott meg),
III. Murád türbéje (21 fiának társaságában van eltemetve, akiket III. Mehmed öletett meg),
I. Musztafa türbéje a bazilika volt keresztelőkápolnájában, ahol I. Ibrahim szultán is helyet kapott.
Az első nagy templomot II. Constantius – a városalapító Nagy Konstantin fia – itt építtette egy IV. századi, kisebb (pogány) templom helyén. Az építkezés 360-ban ért véget és az épületet Eudoxius pátriárka szentelte templommá. Az épületegyüttes eredeti elrendezésére az átrium egy részét és az oszlopfolyosót feltáró ásatásokból, illetve korabeli kéziratok utalásaiból alkothatunk képet. A feltételezések szerint hosszházú bazilika lehetett, mely a végén ívesen záródott. Mellékhajói fölött empórium zárta a teret.404-ben megsemmisült, amikor június 20-án, az Aranyszájú Szent János püspök száműzésén felháborodott tömeg felgyújtotta. 415-re II. Theodosius bizánci császár építette újjá. Ennek mértékéről keveset tudunk, a feltárásokat a jelenlegi épület műszaki állapota csak korlátozott mértékben teszi lehetővé. Az 1935-ben végzett ásatások alapján valószínűsíthető, hogy az újabb templomnak nem volt kettős előcsarnoka, a keleti részen kialakított narthex folyosójáról tárult fel a feltehetően öthajós belső tér. A Nika-felkelés 532-ben ismét lerombolta a bazilikát, melyet I. Justinianus felügyelete mellett, 5 év alatt az alapoktól kezdve teljesen újjáépítettek.
A matematikus tralleszi Anthemiosz és az építész milétoszi Iszidórosz nagy képzelőerővel és tudományos pontossággal dolgozott együtt az új terveken, hogy egy évszázadokon át páratlan remekművet hozzanak létre.
532. február 3-án indultak meg a munkálatok a lerombolt templom maradványainak elhordásával. A középtérben, a nyugati konkhé egyik oszlopfőjének monogramja szerint 534 augusztusáig már elérték az új templom első emeleti szintjét. Az ekkor épített központi teret még 8,2 m magas baldachin-kupola zárta le, amelynek falvastagsága a teher csökkentése érdekében mintegy 70 cm (a római Pantheon kupolájának 140 cm a vastagsága). Ez a templom 537-ben készült el, 537. december 27-én Menas pátriárka szentelte fel. 557-ben a kupola egy földrengés hatására beomlott. Az újjáépítés azonnal elkezdődött az ifjabb Izidóroszként ismert építőmester irányításával, aki már félgömb kupolát helyezett a pillérekre bordázatos tartóelemekkel. Ezzel egy időben a támasztószerkezet megerősítése is megtörtént. 563 december 24-én szentelték fel az elkészült épületet.
A következő évszázadokban a politikai és pártharcok, a gazdasági nehézségek okozta pénzhiány hagytak nyomot az épület állagában, így például a belső díszítés és a mozaikok megsínylették a képrombolás (ikonoklaszmosz, 725–843) időszakát is. A megbékélés időszakában, 867–886 között helyreállítási munkálatok indulhattak, amelyeket földrengés zavart meg 869-ben. A 7. századtól a 15. századig huszonhárom természeti csapás okozott kárt az épületben. A 10. század utolsó éveiben kupolája ismét beomlott, 989-ben Tiridatész örmény származású építész építette újjá.
Mintegy ezer évig a Hagia Szophia volt a Konstantinápolyi Patriarchátus székhelye. A Latin Császárság (1204-1261) idején a keresztesek kifosztották és római katolikus templommá alakították át. Ebben az időszakban a Hagia Szophiát komoly károk érték, díszeit elszállították, többek között pompás bronz főkapuját is. Statikai megerősítését már a velenceiek is elkezdték. A templom nyugati oldalán támíveket emeltek, illetve építettek egy harangtornyot a nyugati homlokzat elé. Ez mára már elpusztult, bár korabeli források szerint a 18. század elején még fennállt.
1261-ben a bizánci birodalom restaurálásának nyitányaként a görög seregek visszafoglalták Konstantinápolyt, és a nikaiai Mikhael Palailogoszt VIII. Mikhaél néven a Hagia Szophiában koronázták meg.
1317-ben az épület állagát a szakértők aggasztónak találták, és szükségesnek látták a boltozatok oldalnyomását hatalmas támasztékokkal kívülről ellensúlyozni. 1344-ben, egy újabb földrengés során repedések jelentek meg a kupola keleti részén, majd a kupola mintegy kétharmada beszakadt. Az oltár felé eső oszlopcsarnokot Anna császárnő hozatta helyre, a kupolát a császár, Kantakuzénosz János (1347–1354).
1391-ben, ugyancsak földrengések hatására hatalmas károk keletkeztek az épület statikai rendszerében, bár a kupola épen maradt. A török hódítók által veszélyeztetett városnak ekkor már nem volt elég anyagi erőforrása a helyreállításokra, és a hosszú távú állagmegóvásra.Fénykorában a templomot 80 pap, 150 diakónus, 60 aldiakónus, 160 olvasó, 25 kántor és 75 kapus szolgálta.
Amikor II. Mehmed, a „Hódító” (Fatih) 1453. május 29-én elfoglalta Konstantinápolyt, már aznap elrendelte a Hagia Szophia muszlim imaházzá (dzsámi) való átalakítását, és június 1-jén már részt is vett az itt tartott istentiszteleten. Fa minaretet, minbart építettek és helyreállították a háborúban megsérült falrészeket. A hosszabb távú állagmegóvási munkálatokat a város elfoglalása után százhúsz évvel Szinán felügyelete és tervei szerint 1573-ban kezdték el. Szinán új támpillérekkel erősítette meg a boltozatrendszert, illetve kialakította az iszlámra jellemző kötelező épületegyüttest a templom körül (medreszék, minaretek, népkonyhák).
A templombelső átalakítása már a 15. században megkezdődött. A templom tengelyére ferde szögben Korán-olvasó pultokat építettek, a padozatot pedig keleti irányba futó szőnyegekkel borították be és gondosan letakarták az ember alakot ábrázoló szobrokat is. Mésszel, illetve gipsszel fedték le a mozaikokat, kivéve az előcsarnok (narthex) bejárata felett lévőt, amely kívül esett a tulajdonképpeni imatéren. A templomot fokozatosan egészítették ki a dzsámira jellemző melléképületekkel, azaz kúttal, időjelző épülettel és népkonyhával. A padlóburkolatot helyenként litográf palával újították fel.
A főbejáratnál III. Murád (1574–1595) idejében Pergamonból ideszállított alabástrom víztartó vázák a rituális mosakodás kellékei.
Az imafülke mihráb két oldalán két hatalmas bronz gyertyatartó áll, amelyeket I. Szulejmán (a „Törvényhozó”, Kánuni) 1526-ban Buda első török megszállásakor több más, a budai várban és a templomokban található értékekkel együtt Konstantinápolyba szállíttatott. Ezek a gyertyatartók több mint 450 éve ugyanazon a helyen állnak, ahova I. Szulejmán annak idején állíttatta őket. Oldalukon török feliratok hirdetik I. Szulejmán nagyságát.
A magyarországi reneszánszkutatás szempontjából értékes műtárgyakat Karácson Imre azonosította. A feltehetőleg olasz mesterek által, de magyarországi öntőműhelyben készített alkotásokról 2005-ben másolat készült, amelyeket 2006. szeptember 2-án, Buda töröktől való visszafoglalásának 320. évfordulója alkalmából helyeztek el Budán, a Mátyás-templom oltárának két oldalán.A 16. században a kupolacsúcs köré szulusz kalligráfiával korán idézeteket írtak. A feliraton a biszmillah fordulaton túl a Koránból A világosság szúrájának egy részlete (24,35) olvasható.A templom Mekka irányába eső keleti falánál, a 18. század elején márvány imafülkét (mihráb) és a szultán számára díszes rácsozattal ellátott imahelyet (Hünkar Mahfili), majd szószéket (minbar) építettek. A Hagia Szophia már az iszlám hódítás kezdetétől, évszázadokon keresztül a főváros (már Isztambul) vezető imaházává vált.
A 19. században nyolc hatalmas, fából készített pajzsot (átmérőjük 7,5 méter) függesztettek fel a kupola alatti térben, amelyen a kor híres kalligráfusa, Mustafa Issad Effendi látott el Allah, Mohamed és az első prófétákat (Abu Bakr kalifa, I. Omár kalifa, Oszmán kalifa, Ali kalifa, Hasszán, Huszajn) dicsőítő feliratokkal.
Összességében elmondható, hogy a török uralkodók nemzeti kincsüknek tekintették a templomot, és annak megfelelően ápolták, karbantartották.1934-ben, már a Török Köztársaság idején Kemal Atatürk alatt az épületet szekularizálták és 1935-ben megnyitották, Ayasofya Múzeumként.
A bazilika több ortodox templom mintájául is szolgált, bár a szláv világban (főleg Oroszországban és Ukrajnában) kicsit módosítottak a stíluson: keskenyebb, de magasabb kupolákat emeltek a templomaik fölé (ilyen például a kijevi Szent Szófia-székesegyház). A templom több mecset építőjét is megihlette, ilyen például Isztambulban a Szulejmán-mecset és a Rusztem Pasa-mecset is.
Az épület restaurálása, szinte fennállása óta, folyamatosan zajlik. A várost több ízben földrengések rázták meg, amelyek labilissá tették az amúgy is érzékeny szerkezetet. A török hódítás után nagyszabású átalakítási munkálatok is kezdődtek: II. Mehmed és fia II. Bajazid két minaretet építtetett a falak mellé, amelyeket Mimár Kodzsa Szinán, a templom átépítésével egy időben, még további kettővel bővített (1573).
1847-1849. között I. Abdul-Medzsid szultán megbízta a svájci Gasparre Fossattit a templom restaurálásával. Ő tárta fel elsőnek, teljes egészében a templom mozaikjait, amelyeket gondosan megtisztított, majd később, mivel az épület imaház jellege nem szűnt meg, gipszréteggel fedett le.
1927-től Kemal Atatürk utasítására újabb restaurálási periódus következett, amelynek során ismét felfedték a mozaikokat (1931), de most már nem fedték be őket, mivel az épületet 1935-ben múzeummá nyilvánították.
Bár az évek során számtalan tudós tanulmányozta a Hagia Szophiát, az épület teljes körű felújítási és restaurálási tervdokumentációja soha nem készült el. Ennek ellenére a felújítás különböző intenzitással, de állandóan folyik. Az idők során még új leletek is napvilágra kerültek. Az 1990-es években, a sürgősségi javítások során, a kupola belső felületén 10. századi falfirkát találtak, valószínűleg az építők hagyhatták ott könyörgésüket, ahogy 150 láb magasságban az állványokon dolgoztak: „Kirie, voithi tó szu duló, Grégorió”.1985 óta az UNESCO Világörökség része. 1993-ban egy UNESCO bejárás alkalmával hulló vakolatot, betört ablakokat, piszkos márványburkolatokat, beázást és hibás tetőt jegyeztek fel a helyszínen. Azóta a hibák nagy részét kijavították, de a kupola továbbra is részben felállványozott maradt.
A falfelületről néhol hatalmas darabok peregnek le, a beszivárgó esővíz az értékes freskódíszítéseket folyamatosan rongálja. A stukkókat több száz négyzetméteren renoválni, a betört ablakokat javítani, újra üvegezni, míg a megvetemedett kereteket cserélni kell. Több száz márványlap elkoszolódott, azok megtisztítása is szükséges. Több neves restaurátor szerint, a mozaikok állagmegóvására hosszú távú megőrzési tervet nem lehet készíteni. A Hagia Szophia jövőjébe tehát az állandó felújítás szinte kódolva van.
Az 1993. év óta tartó renoválási időszakot 2010-ben, amikor Isztambul Európa egyik kulturális fővárosa lett, átmenetileg befejezték és a kupolatérben elhelyezett, több száz tonna tömegű fém állványt eltávolították. Ekkor végre teljes egészében áttekinthető vált a csarnok monumentális szépsége és architektúrája. 
A 2014-ben folyó feltárási munkák során az eredeti mozaikburkolatot fedő réteget eltávolítják, hogy a mozaikdíszítések rekonstruálhatók legyenek.
Az épület a 20. század eleje óta áll a vallási és politikai csatározások középpontjában. Szimbólumként tekintenek rá mind a keresztények, mind a muzulmánok és Atatürk világi követői is. Az iszlám ideológusok szemében a Hagia Szophia az iszlám végső győzelmének szimbóluma a keresztény világ felett. Ez a felfogás nem új keletű. Már jóval Konstantinápoly elfoglalása előtt, az oszmán törökök a Hagia Szophia által képviselt vallási és politikai hatalom megszerzését tűzték zászlajukra. Nem véletlen, hogy II. Mehmed első útja nem a császári paloták és közigazgatási központok felé vezetett, hanem egyenesen a templomba. II. Mehmed, minden kegyetlensége ellenére nem volt fanatikus. Tudta, hogy a templom elfoglalásával a Bizánci Birodalom feletti hatalmat szerezte meg. Ismerte a Hagia Szophia spirituális jelentőségét. Tény, hogy a törökök a Hagia Szophiát mindig is tisztelettel kezelték, szemben más meghódított keresztény templomokkal, amelyeket később átalakítottak mecsetté. A Hagia Szophia nevet is megtartották, csak a török helyesírásnak megfelelően átírták Ayasofyára.
Amikor a 20. század első évtizedeiben, a Török Köztársaság születésének időszakában, a felvilágosult Mustafa Kemal Atatürk elrendelte a vallási iskolák (medreszék) bezárását és megtiltotta a nők fátyolviselését (ezzel együtt szavazati jogot is adva nekik), a Hagia Szophiáról kijelentette: „Az emberi civilizáció emlékműve kell hogy legyen”. Az 1930-as évekből származó török törvények megtiltják az épületben a nyilvános imádságot.
Ebben az időszakban erősödtek fel a konstantinápolyi ortodox egyház részéről azon követelések, hogy az új Török Köztársaság megszületésével az egyház első templomát újra felszentelhessék. A több mint 1700 éve konstantinápolyi székhelyű Görögkeleti Patriarchátus ez irányú erőfeszítéseit az épület múzeummá alakítása hiúsította meg.
Atatürk lépése nem csak a keresztény világot, hanem az iszlám hívőket is megrázta. Amikor 1934-ben felszedték a szőnyegeket és a kegytárgyakat is eltávolították az épületből, tüntetések sorozata kezdődött. A hívők már akkor erőteljes hangon sérelmezték Isztambul, sőt, az egész iszlám világ egyik vezető mecsetjének megszüntetését. A vita időről időre fellángol és hol az egyik, hol a másik fél kap politikai támogatást. A radikális török hívők az 1990-es években, az akkor még isztambuli polgármester Recep Tayyip Erdoğan programjára támaszkodtak, aki vissza akarta állítani az épületben az iszlám imát.
2006 novemberében XVI. Benedek pápa látogatást tett Isztambulban, és megtekintette a Hagia Szophiát is. Sok török fundamentalista ezt úgy értelmezte, hogy a pápa ezzel a látogatással a Hagia Szophia keresztény újraszentelésére tett szimbolikus lépést. Mondanivalójukban utaltak XVI. Benedek egy korábbi beszédére, amelyben a bizánci császárt idézve, az Iszlámot erőszakos vallásnak nevezte.A Hagia Szophia erőteljes szimbóluma a Görögkeleti Egyháznak, a görögöknek és az amerikai görögöknek is. 2007-ben Chris Spirou, a Szabad Hagia Szophia szervezet vezetője meghallgatást kért és kapott az amerikai kongresszustól, ahol megvádolta a török államot az emberi szabadságjogok nevében, hogy – mint fogalmazott – a Hagia Szophiát a törökök „foglyul ejtették”. Nemzetközi fórumokon kérte, hogy állítsák vissza a „világ összes keresztényének Szent Imaházát”, az „ortodoxia első bazilikáját” és azt az állapotot, amilyenben az épület az oszmán törökök általi elfoglalása előtt volt. Spirou szerint: „A Hagia Szophia a legnagyobb bizonyíték az uralkodók és hódítók kegyetlenségeire, érzéketlenségére és barbár magatartására az emberiséggel és annak jogaival szemben”. Ez a retorika táplálta egyes török fundamentalisták aggodalmát, mely szerint az épület, a „Nyugat" valamilyen titkos tervének részeként, a templomban vissza akarja állítani a kereszténységet.
A szekularizált török államban a mecsetté való újraszentelést sokan ellenzik. Számukra a Hagia Szophia jelképezi a világi köztársaságot.
Hagia Szophia (Szaloniki) a legnagyobb bizánci templom Szalonikiben, Görögország
Kádár Zoltán, Német György, Tompos Erzsébet: Hagia Szophia (1987) (ISBN 963-336-284-9)
Cesar de Saussure: Törökországi levelek és utirajzok 1730-1739 (ISBN 963-9207-17-9)
Mainstone, Rowland J.: Hagia Sophia. Architecture, Structure and Liturgy of Justinian’s Great Church, London 1988
A Byzantium 1200 projekt keretében készült számítógépes rekonstrukció a Hagia Szophiáról
Hagyomány alatt általában az elődök örökségéből azokat a cselekvéseket, dolgokat értjük, amelyeket nemzedékről nemzedékre változatlan formában tesznek és készítenek az adott társadalom tagjai szociokulturális öröklés (beleszületik az egyén az adott társadalomba és tovább viszi ősei hagyományait) alapján. A hagyományok az adott társadalom értékrendjét, világszemléletét tükrözik. A hagyományok nem mindig racionálisak, sokszor nem állják ki a tudomány próbáját. A hagyományok szerint élő társadalom a hagyományos társadalom. 
Speciális értelemben a tradicionalitás névvel jelölt szellemi áramlat tradíció-felfogását jelentő kifejezés. Ekkor – a jobb elkülöníthetőség érdekében – nagybetűvel írandó (Hagyomány).
Bokor József (szerk.). Hagyomány, A Pallas nagy lexikona. Arcanum: FolioNET (1893–1897, 1998.). ISBN 963 85923 2 X

A Hajdú Volán Zrt. az Észak-magyarországi Közlekedési Központ Zrt.  egyik jogelődje volt. Hajdú-Bihar megye helyközi, valamint Debrecen (2009. június 30-ig), Balmazújváros, Berettyóújfalu (2012. március 31-ig), Hajdúszoboszló és Nyíradony (2008. április 30-ig) helyi autóbuszközlekedését üzemeltette. Az 1949-ben alapított MÁVAUT, valamint a 6-os számú Volán jogutódja. Az ország volántársaságai között az egyik legkorszerűbb járműparkkal rendelkezett.
Jogelődjét, a MÁVAUT Autóbuszközlekedési Nemzeti Vállalatot 1949-ben alapították. 1953-ban személy-, illetőleg áruszállítással egyaránt foglalkozó Autóközlekedési Vállalatok (AKÖV) alakultak, Debrecenben kezdetben a 92-es (majd 52-es) számú AKÖV, és a 9-es számú Autóközlekedési Igazgatóság működött. Számozásuk az összevonás után 5-ös, majd 6-os számúra módosult. Az 1960-as évek közepétől a 6-os számú AKÖV meghatározó tényezőnek számított a térségben, fokozatosan bővült a járműállomány és új forgalmi telepek épültek ki.
Debrecen tömegközlekedését ekkor még túlnyomórészt a DKV biztosította villamossal, ám az 1970-es évek közepére az egyvágányú vonalak felszámolásával (egyetlen villamosvonal maradt) a Volán vette át a vezető szerepet. A házgyári technológia beindulása és a lakótelepek építése egyre nagyobb bevételeket hozott a teherfuvarozásnak is.
1983-ban megszűnt a Volán TRÖSZT, a 6. sz. Volán önálló vállalattá alakult Hajdú Volán néven. Az 1980-as években fokozatosan visszaszorult a teherfuvarozás, 1990-től pedig sorra szűntek meg a veszteséges ágazatok. 1992-ben a társaság a csőd széléről alakult részvénytársasággá, és vezető pozícióját megőrizte. A társaság a Volán-csoporton belül a főbb gazdasági erőforrások és termelési tényezők alapján az első harmadba tartozott, míg a helyi közlekedést illetően az első helyen állt. A társaság 2009-ben vesztette el a debreceni autóbuszközlekedés üzemeltetését a DKV-val szemben, ezért régebbi helyi buszait eladta/eladásra kínálta, az újabbakat pedig kisebb városokba helyezte át, vagy a helyközi üzemet szolgálták ki.
A Volán-társaságok 2012-ben megkezdett országos átszervezése nyomán a Hajdú Volán, a Borsod Volánnal és a Szabolcs Volánnal együtt 2013-ban az Észak-magyarországi Közlekedési Központ leányvállalata lett, majd 2015. január 15-én e társaságba beolvadt, s annak jogutódlásával megszűnt.
A Hajdú Volán Zrt. 256 autóbuszt üzemeltet 2 telephelyről (Debrecen, Berettyóújfalu). Ebből Balmazújváros helyi közlekedését 2 autóbusz, Hajdúszoboszló helyi közlekedését 2 autóbusz biztosítja. A lentieken kívül 36 autóbuszt tartósan bérbe adott a T&J Busz Projektnek, mely a Volánbusz alvállalkozójaként üzemeltette a buszokat. További kb. 20 eladó főleg Ikarus 200-as sorozathoz tartozó leállított autóbusza van a cégnek, melyek 2009. június 30-ig Debrecen helyi közlekedését szolgálták.
3 Jelcz M120M/4 Supero CNG szólóbusz (2006) (Tisza Volánnak kölcsönadva, átmatricázva)

A hajdúdorogi Istenszülő bevezetése a templomba főszékesegyház a Hajdúdorogi főegyházmegye székesegyháza, a magyar görögkatolikus egyház főtemploma. A történelmi feljegyzések röviddel Hajdúdorog első írásos említése után Dorogegyháza névvel írnak a településről. Ez a névválasztás akkoriban arra utalt, hogy a település templommal rendelkezik. A mai székesegyház 17. századi alapokon nyugszik, és története során többször is átépítették, restaurálták. Legutolsó, teljes körű felújítását 2006-ban fejezték be.A háromhajós bazilikális elrendezésű templomot X. Piusz pápa 1912-ben emelte székesegyházi rangra. A több száz éves múltra visszatekintő katedrális belső terét a görögkatolikus liturgia hagyományai szerint alakították ki. Ennek legszembetűnőbb eleme a szentélyt a főhajótól elválasztó több mint 200 éves képfal, azaz ikonosztázion. A 11 méter magasra törő, 54 képből álló ikonosztázion az ország egyik legértékesebb képfala.
Hajdúdorog lakóinak több mint 80%-a görögkatolikus vallású, emiatt a székesegyház a kilencezer fős város mindennapi életében is jelentős szerepet játszik, ünnepek idején pedig a hagyományok és szokások legfőbb színtere. A nagy ünnepekhez kötődő körmenetek, a karácsonyi Szállást keres a Szent Család és talán mind közül a húsvéti pászkaszentelés hagyománya vonzza a legtöbb látogatót a székesegyházba.
Hajdúdorog története egészen a kőkorszakig nyúlik vissza. A jelenlegi település elődje körülbelül a 11–12. század körül jöhetett létre, amelynek központja a mai székesegyház környékén lehetett. Az eredetileg Doroch néven ismert falvat 1312-ben Dorogegyháza néven említik újra az írásos emlékek, amely arra utal, hogy a település ekkor már valamilyen templommal rendelkezett. Konkrét bizonyíték híján mindössze feltételezni lehet, hogy ez a templom a jelenlegi székesegyház helyén épült fel.
Mind Hajdúdorog, mind a későbbi székesegyház történetében kiemelt szerepet játszik a hajdúk letelepítése. Thurzó György nádor 1616-ban a korponai oklevél értelmében rác vallású hajdúknak adta Dorog birtokait. A település új gazdái tehát ortodox vallásúak voltak, viszont a nádor oklevelében szereplő nevek alapján nagyrészt magyar vagy magyarosodott hajdúkról volt szó. A város vallási közösségéről 1638-ból származnak a legkorábbi feljegyzések. Taraszovics Bazil, munkácsi püspök a királytelki zsinaton ekkor nevezte ki Marinicz Jánost (másként: Marinics Radivojt), Dorog papját, a tiszántúli kerület főesperesévé. Ez a bizánci szertartású közösség erejére, tekintélyére és nagyságára is utal. Dorog új, katonáskodó gazdái erődöt emeltek a város központjában, amelynek falain belül állt a korábbi kőtemplom maradványa (talán éppen azé, amelyről a település a Dorogegyháza nevet kapta). A nemes, katonáskodó településre sok román ajkú bevándorló érkezett, emiatt a településen két parókia alakult ki. Az egyik közösség románul, a másik ószláv nyelven végezte liturgiáját. A magyar nyelv nem volt hivatalos az ortodox liturgiában, ezért azt nem használhatták a szertartások alatt. A két külön parókia 1667-ben egyezett meg a közös templom használatáról. Az erődfal építésével párhuzamosan a hajdúk égetett téglából egy őrtornyot is építettek, amely körülbelül 1640-re készülhetett el. Ez az őrtorony képezi a mai székesegyház tornyának alapját. A háborúkkal sújtotta 17. században a települést is több támadás érte, amelyben a kőtemplom és a torony is súlyosan megrongálódott. A középkori eredetű templom mellé, az őrtorony felhasználásával 1742-ben egy hozzávetőlegesen 24 méter magas tornyot építettek. Az 1747-es templomösszeírás szerint Dorog egy zsindellyel fedett, rossz állapotú kőtemplommal rendelkezett, amelyhez akkoriban új tornyot állítottak.1646-ban a hajdúk még alig vethették meg a lábukat Dorogon, amikor Ungváron több ortodox püspök és pap elismerte a római pápa primátusát, és ezzel Kárpátalján is megteremtették a görögkatolikus egyház alapjait.
A görögkatolikus parókiák Mária Terézia katolizáló uralma alatt egyre jobban megerősödtek, és az egri római katolikus egyházmegye minden erőfeszítése ellenére 1771-ben megalakult a munkácsi görögkatolikus egyházmegye. Ehhez csatolták a hajdúdorogi parókiát is, amelynek ebben a korban igen talpraesett és tettre kész vezetője volt Bacsinszky András személyében. A parókus 1752-ben 30 600 darab, 1753-ban pedig százezer darab téglát gyártatott le az új templom megépítésére. Ezekben az években összesen 124 családfőt köteleztek arra, hogy meszet szállítson az építkezéshez, amelynek alapkövét Bacsinszky 1764. szeptember 2-án rakta le. A munkálatokat egy Tamás nevezetű munkácsi építőmester irányította. Az építkezés 1772 novemberében fejeződött be. A hajdúk által épített őrtornyot megmagasították, és ekkor készült el a ma is jellegzetes copf stílusú toronysapka. Az immár 48 méter magas toronyhoz 30 méter hosszú és 11 méter széles, egyhajós templomot csatoltak, amelyet késő barokk stílusban építettek meg. A duplájára magasított tornyot többször is meg kellett erősíteni, mert a 17. századi alapok nehezen bírták az új torony terhét. Először 1784-ben sarkadi sóderrel, majd 1791-ben tojással kevert tokaji homokkal kellett megerősíteni a templomtornyot. 1857-ben a torony 14 ölnyi magas, faszerkezetű, rézzel borított toronysisakjából öt ölnyit le kellett bontani a szélkárok miatt.Az új barokk templom belső kiképzésére is nagy gondot fordítottak. Az építkezések elültével a parókia festőket, fafaragókat és aranyozómestereket keresett a görögkatolikus liturgiához illő belső tér kialakításához. Bizonyosan az eredeti barokk templom berendezéseként készült el a püspöki trón, a szószék, az ikonosztázion, az előkészületi oltár és a baldachinos oltár is, amelyek 1790 és 1816 között kerültek végleges helyükre. A 19. század első éveiben festették a Szentháromság című falképet a hajó mennyezetére, amely sokáig az egyetlen boltozati freskó maradt.
Az ikonosztázion és a többi bútorzat mesterének kilétét csak a legutóbbi felújítási munkákhoz kapcsolódó levéltári kutatómunka tisztázta. A legtöbb forrás, néhány levéltári töredék és a restaurátori szakvélemény alapján tudjuk, hogy a parókia a kor legmagasabban jegyzett ikonosztázion-készítő mesterét, az egri Jankovits Miklóst bízta meg a fabútorok kifaragásával. Jankovits neve mellett Lengyel László, helyi fafaragó neve is felmerült. Az ikonok festésére a levéltári adatok alapján 1808-ban Hittner Mátyással és Szűts Jánossal szerződtek, megcáfolva egyes korábbi feltételezéseket, miszerint az ikonosztázion a kedvelt munkácsi festő, Mankovics Mihály műve. A munkát körülbelül 1816-ban fejezték be.Időközben a görögkatolikus egyház megerősödött, és a magyar ajkú görögkatolikusok egyre többször emeltek szót a magyar nyelvű liturgia bevezetéséért. Így kerülhetett sor 1821-ben a román parókia megszüntetésére. A városi tanács arra hivatkozott, hogy a település lakóinak nagy része magyar nyelvű, ezért felesleges két idegen nyelvű parókiát fenntartani. Ugyanebben az évben hagyta el a parókiát az ószláv nyelven miséző Tarkovics Gergely a hívek nyomására. Tarkovics a felvidéki szlovák görögkatolikusokat tömörítő eperjesi egyházmegye püspöke lett. A magyar nyelvű görögkatolikus misézésért indult mozgalomnak a központjává Hajdúdorog vált, ahol Farkas Lajos hadnagy kezdeményezésére országos zsinat ült össze 1868. április 16-án. A zsinat eredményeként Ferenc József engedélyezte a munkácsi egyházmegye fennhatósága alá tartozó Hajdúdorogi Külhelynökség felállítását. Egyrészt a megtisztelő szerep, másrészt az ügy hangsúlyozása miatt a város a zsinat után újabb nagyfokú építkezésbe fogott. 1868-ban elkezdték a templom átépítését. Az eredeti templom oldalfalait árkádokkal nyitották meg, és mindkét oldalról egy-egy kereszthajót toldottak a barokk templom testéhez. A mellékhajókat kovácsoltvas falkötővassal rögzítették az épület törzséhez, és tetejükön karzatokat alakítottak ki, amelyekhez csigalépcsőket is építettek. A háromhajós bazilikává átalakított templom tornyán megnagyobbították az ablakokat, ami majdnem végzetes beavatkozás volt, mert ekkor átvágták a merevítő anker vasakat is. Az 1876-ra befejezett átalakítással tulajdonképpen a templom elnyerte mai alakját. Az épület külső jegyeiben is megújult, és a korábbi barokk díszeket romantikus, azon belül is eklektikus stílusban újították meg.
A teljes átalakítás a belső bútorzatot és a falképeket is érintette. A belső művészeti munkálatokat Révész György és Petrovics Gyula festők, illetve Müller Károly aranyozómester készítették. Révész ekkor festette meg az Utolsó vacsora című képét, amelyet az oltáron helyeztek el, és ő készítette az előkészületi oltár festményét is. A két festő feltehetőleg együtt festette meg a boltozat három új freskóját, a Mennybemenetelt, a Bálványok lerombolását és a Szent István korában című falfestményeket. Az ikonosztáziont nagyrészt Petrovics Gyula és Müller Károly újította meg, akik részben át is festették az eredeti ikonokat, majd azok helyretételénél az ikonosztázion ünnepi sorában néhány képet felcseréltek.
A megújult, háromhajós bazilikát 1876-ban szentelték fel. Ekkor kapta az Istenszülő templomba vezetése címünnepét.
A magyar nyelvű görögkatolikus liturgia ügyéért küzdő külhelynökség 1900-ban zarándoklatot szervezett Rómába, hogy a pápát jobb belátásra bírják egy független magyar püspökség felállításának ügyében. XIII. Leó pápa ugyan fogadta a küldöttséget, de nem szentesítette a magyar görögkatolikusok kérelmét. A zarándoklat évében a templom toronyszerkezetét és belsejét is megújították. 1901-ben Katona Gábor, nánási ácsmester irányításával visszabontották a templom tetejét a copf toronysisakkal együtt, és azt felújítva építették vissza. A torony tetején, a kovácsoltvas görögkatolikus kereszt alatti gömbdíszbe ekkor helyezték el a római zarándokok névsorát. A belső helyreállítási munkálatokat a Rétay és Benedek Műintézet végezte.
A zarándoklat és a hajdúdorogi mozgalom végül 1912. június 8-án ért révbe, amikor X. Piusz pápa a Christifideles Graeci bullájában megalapította a Hajdúdorogi Egyházmegyét, amelynek székesegyházává a hajdúdorogi templomot tette meg. Az egyházmegye első püspökét, Miklósy Istvánt 1913. október 5-én szentelték fel a székesegyházban. A püspöki hivatal viszont először Debrecenbe, majd 1914 őszétől kezdve Nyíregyházára helyezte székhelyét.1938 májusában Budapest rendezhette meg a 34. Eucharisztikus világkongresszust, amely több százezer zarándokot és nagy tekintélyű egyházi méltóságokat vonzott az országba. A világtalálkozó hatására nemcsak a székesfővárosban, hanem az egész országban templomfelújítási láz vette kezdetét. Ennek hatására 1937-ben a székesegyház újabb jelentős belső renováláson esett át. A világtalálkozó kezdetére befejezett átalakítás sajnos többet ártott a bazilika belső műértékének, mint amennyit használt. Az eucharisztikus találkozó nyomán a görögkatolikus belső erős latinizáláson ment át. A korábbi freskókat gyenge minőségű neobarokk falfestményekkel fedték le, a bútorzat pedig egységesen ekkor kapta zöld átfestését. Ekkor készült el a Mária megkoronázása című táblakép, amely 1937-ben az Utolsó vacsorát követte a székesegyház főoltárán. A szakszerűtlen felújításra a háborút követően az Országos Műemlékvédelmi Felügyelet is felhívta a figyelmet, és a barokk bútorokhoz méltatlan falfestmények eltávolítását javasolta.A második világháborút követő években az egyházak elnyomása miatt nem sok változás történt a székesegyház életében. 1980-ban a nedvesedő falakat elektromos vízszigetelő rendszerrel próbálták helyrehozni, azonban ez a megoldás végül nem vezetett eredményre, és a lábazati falak átnedvesedése egyre súlyosabb problémává vált. A Műemlékvédelmi Felügyelet sürgetésére 1989–90-ben átfestették a székesegyház boltozatait, aminek költségeit 80%-ban a város görögkatolikus hívei állták. A korábbi, gyenge művészeti színvonalú, túlságosan latin rítust idéző falfestményeket Puskás László és felesége, Nadia festette át neobizánci stílusban. Az akkori parókus, dr. Kiss Andor megbízására készülő secco ikonográfiai programja, és a belső tér felületének színezése is részletes művészeti és teológiai megbeszélések alapján készülhetett el. A mennyezetképeket több nemzetközi fórum is a kortárs közép-európai keleti egyházművészet egyik magas színvonalú és példaértékű műveként méltatta, kiemelve, hogy az alkotók milyen sikeresen összehangolták a képek bizánci rítusú ikonográfiai témáját és a templom barokk liturgikus terét. A templom új festését 1990. november 21-én, a székesegyház 350. évfordulóján szentelte fel dr. Keresztes Szilárd megyés püspök. A Puskás házaspár mennyezeti freskója látható mind a mai napig a székesegyház belsejében.
Az átázott falak, az elhanyagolt állapotba kerülő belső berendezések és a beázó tető miatt dr. Keresztes Szilárd püspök 1999-ben állami és uniós támogatásokból megrendelte a székesegyház teljes körű felújítását. A 2006-ig elhúzódó felújítási munkálatok során kiszárították a templom falait, felújították a homlokzatot, lecserélték a teljes tetőszerkezetet a toronysisakkal együtt, amely 2000-ben került a helyére. A templombelső is teljesen megújult: Károlyi Györgyi és Bedő Csongor restaurátorok úgy újították fel az oltárt, az ikonosztáziont, a püspöki trónt, a szószéket és más bútorzatot, hogy azok a lehető legközelebb álljanak az eredeti barokk állapotukhoz. A templomon kívül ekkor újult meg a kerítés és az épületet körbefutó külső burkolat is.
A 2000. év nemcsak a toronysisak helyreállításáról szólt, hanem a római zarándoklat századik évfordulójáról is. Ennek emlékére állították fel X. Piusz pápa szobrát a templomkertben.
A felújított székesegyházban közel száz év elteltével, 2008. június 30-án újra püspököt szenteltek. Az új hajdúdorogi püspök, Kocsis Fülöp felszentelésére magas rangú egyházi vezetők érkeztek a székesegyházba. A székesegyház felújítását követően a püspök nekilátott az egyházmegye legfontosabb búcsújáró templomának, a máriapócsi kegytemplomnak a renoválásához. A kegytemplom csodatévő Istenszülő képét a felújítások idején a hajdúdorogi székesegyházban helyezték el. A kegyképet 2009. február 7-én gyalogos zarándoklaton hozták el Máriapócsról Hajdúdorogra. A csodatévő képet a székesegyház amúgy is használaton kívüli szószékén állították ki, amelyet szeptember 5-én ugyancsak gyalogos zarándoklattal vittek vissza eredeti helyére. A felújított máriapócsi kegyhely újraszentelési ünnepségén részt vett Christoph Schönborn bécsi bíboros is, aki a hajdúdorogi püspöknek ajándékozta Szent István vértanú és Hofbauer Szent Kelemen ereklyéit. Fülöp püspök ezeket 2010. november 21-én ünnepi misén a hajdúdorogi székesegyházban helyezte el. Az ereklyék tiszteletére készült el Szent István vértanú festménye. 2012. február 18-án a székesegyház és a közeli általános iskola tornacsarnoka adott helyet a századik évébe lépő Hajdúdorogi Egyházmegye emlékévének ünnepi megnyitójához. December 1-jén pedig, szintén az ünnepi évhez kapcsolódóan, a székesegyházban rendezték meg a IV. Kárpát-Medencei Ökumenikus Nagytalálkozót, több illusztris vendég részvételével. A találkozó másnapján, december 2-án pedig ünnepélyesen felavatták a bazilika új bronz kapuját, amelyet Sallai Géza művész tervezett.
Az orosz katona feljegyzései pontosan leírják a görögkatolikus templom épületének legfőbb jegyeit a szabadságharc idejében. Az utolsó nagy átalakítás alapvetően nem sokat változtatott a székesegyház szerkezetén. Az oltár a templomépítészeti hagyományokat megtartva ma is az épület keleti oldalán található, a főbejárat és a templom tornya pedig nyugat felé van tájolva. Az épület északi oldalán, a szentéllyel összekötve alakították ki a sekrestyét, a déli oldalon – a sekrestye tükörképeként – egy kegytárgybolt kapott helyet. Ezt a két épületrészt lapostető fedi. A három hajót bádoggal burkolt, faszerkezetű magastető fedi, amelyet az orosz katona feljegyzései is említenek.
A tetőszerkezet alatt a főhajót téglából készült csehboltozat fedi, míg a két mellékhajó mennyezetét dongaboltozattal zárták le. A székesegyház mai belterének kialakításánál az volt a fő szempont, hogy a két mellékhajó a főhajó hatását és hangulatát fokozza. Ezért a mellékhajókra karzatokat építettek, amely még jobban kiemeli a templom fő terét, a mise fő színhelyét.
A hosszirányú elrendeződésű, háromhajós bazilika minden átalakítása más-más történeti, építészeti korszakhoz köthető. A székesegyház egyes részeinek eltérő eredeti funkciója és különböző építési idejük a falvastagságban mutatható ki a legkönnyebben. A székesegyház legidősebb része a templomtorony alsó része, amely eredetileg hajdú őrtoronyként épült, 190 cm vastagságú téglafallal rendelkezik. A 18. századi építkezés során alakították ki a főhajót és a hozzá csatlakozó apszist a szentéllyel. A három hajót elválasztó boltívek tartóoszlopain is lemérhető, hogy a barokk falak 135–162 centiméter közötti vastagsággal rendelkeznek. A mellékhajók 19. századi falai „mindössze” 80 centiméter vastagságúak.
A székesegyház kőből és téglából készített alapokon nyugszik, amelyet az építő munkácsi mesterek minden bizonnyal nem indítottak elég mélyről. Erre utalnak az épület lábazatában a 20. század végén jelentkező súlyosabb alámosások, vizesedések.
Egy régi hajdúdorogi mondás szerint a székesegyház tornyát a város minden utcájából látni lehet. Ezt egyrészt a mindenhol jelenlévő isteni gondviselés jelének tartották, másrészt pedig emlékeztette a városlakókat a görögkatolikus vallásosságra. Ma ez a régi igazság már nem feltétlenül állja meg a helyét, viszont tény, hogy Hajdúdorog városképének legmeghatározóbb eleme a székesegyház homlokzata. A Szűz Mária templomba vezetésének ünnepéről elnevezett katedrális 38 méter hosszú és 21 méter széles. A székesegyház épülete is az úgynevezett keletelt templomok közé tartozik, vagyis a szentély kelet felé néz. Az épület keleti homlokzatát a szentély félkörív alakú apszisa uralja, amelynek falazatában kívülről egy 3,5 méter magas feszület található. A Tokaji út felől látható márvány feszületet 1906-ban építették a székesegyház falába. A dombormű a vésetek tanúsága alapján a hajdúdorogi parókia négy úgynevezett népmissziójának állít emléket, amelyek mindegyike valamilyen fontos eseményhez kötődő, több napos lelkigyakorlatot jelöl. A feszület legidősebb szövege a máriapócsi kegykép harmadik könnyezésének állít emléket. A felirat alapján az 1905 decemberében újra könnyező ikon tiszteletére 1906. március 17–21. között tartottak népmissziót: „Emeltetett az 1906. Év Márcz. 17-21ig Megtartott Szt. Missió Emlékére”.
A feszületre vésett második missziót 1930. március 22–30. között tartották a magyar katolikus egyház által meghirdetett Szent Imre év tiszteletére. A harmadik népmissziót 1938. március 26.–április 3. között tartották a budapesti eucharisztikus világtalálkozó alkalmából. A feszületre vésett utolsó dátum 1944. március 12.–19-ét jelöli, amelynek pontos háttere ismeretlen, de feltehetőleg kapcsolatban áll a II. világháború eseményeivel.
A bazilika északi és déli oldalhomlokzata néhány részlettől eltekintve ugyanúgy épül fel. Az eredeti barokk templom síkjából mindkét oldalon kiugrik a 15 méter hosszú és 4 méter széles mellékhajó. Ezek tagolásukat és díszítésüket tekintve tipikusan romantikus építészeti jegyekkel rendelkeznek. A robusztus, román stílusú templomokra emlékeztető, ék alakú homlokzat 17 méter magasra emelkedik mindkét oldalon. A mellékhajók épületének szélein fehér pilaszterek futnak fel egészen a tetőpárkányzatig, ahol beleolvadnak az oromra ferdén felfutó, boltíveket formázó frízbe. A pilaszterek végződésénél, a tető párkányzatán eredetileg szobrok álltak, de a 2000-ben befejezett külső felújítás során mind a négy szobrot eltávolították. A féloszlopokat díszítő, mellékhajónként négy kovácsoltvas kereszt és a homlokzatok csúcsán álló feszületek viszont mind a mai napig helyükön maradtak.
Az oldalhomlokzatok középtengelyén alakították ki a bejáratokat mind a déli, mind az északi oldalon. A székesegyháznak összesen három bejárata van, az említett oldalsó bejáratok mellett a nyugati oldalon nyílik a főbejárat. A hajdúdorogiak hagyományosan azon az ajtón lépnek be a templomba, amerről otthonuk esik. Mindhárom kaput ugyanolyan díszítő elemek övezik. A kétszárnyú ajtók felett egy-egy ablak található, oldalt két dór oszlopfőben végződő pilaszterrel. Az oldalhajók vastag faajtókat kaptak, míg a nyugati bejárat 2012. december 2. óta díszes bronz kapuval rendelkezik. A kapu Sallai Géza képzőművész tervei alapján készült el a hajdúdorogi hívek és a püspök felajánlásából. A centenáriumi év emlékét a bejárat két felső sávja őrzi egyrészt az 1912 - 2012 évek feltüntetésével, másrészt az ünnepi év jelmondatának vésetével: „Önmagunkat, egymást s egész életünket Krisztus Istenünknek ajánljuk!” A kaput a Biblia tíz fontos történetét elbeszélő kép díszíti. Időrendben a történet a bal szárny alján kezdődik az ember teremtésével, és a jobb szárny tetején végződik Jézus Mennybemenetelével.
Az oldalhajók ablakai három szinten helyezkednek el. A kapuval egy szinten két, íves ablak világítja meg a mellékhajókat. Három ugyanilyen ablak nyílik az oldalsó, úgynevezett kórus karzatokról, és legfelül egy kör alakú, nyolc ágú rózsaablak kapott helyet.
A mellékhajók mellett az oldalhomlokzathoz építették hozzá északról a sekrestye, délről a kegytárgybolt lapostetős épületét. A sekrestyéből egy ajtó nyílik a székesegyház szentélyébe. Az oldalhajókra épített karzatokhoz is a déli és az északi oldalon nyíló csigalépcsők vezetnek fel. Az északi oldalról nyílik a szentéllyel szemben elhelyezkedő, úgynevezett orgonakarzatra vezető csigalépcső. Az oldalhomlokzatokat két emléktábla is díszíti. A torony északi oldalán található az 1869-es átépítés emléktáblája a következő felirattal: „Isten dicsőségére bővítve kijavíttatott a Hajdu Doroghi közönség által, 1869”. A déli homlokzaton pedig az 1937-es felújítás emlékét őrzi a márványba vésett szöveg: „Külső renoválást végeztette a Kegyúr 1937-ben a Budapesten tartott XXXIV. eucharisztikus világkongresszus emlékére. Az ajtó díszek ugyanakkor készültek az özv. Kömmerling Jánosné úrnő adományából. A munkálatokat készítette ifj. Simon János kép. kőm. mester.”
A hajdúdorogi székesegyház leglátványosabb és legjellegzetesebb homlokzata nyugat felé néz. Itt emelkedik a 48 méter magas harangtorony, amelynek csúcsa a kovácsoltvas görögkatolikus kereszttel együtt eléri az 50 méteres magasságot. Az eredetileg 24 méter magas őrtoronynak épült harangtornyot kívülről két övpárkány három részre tagolja. Az alsó rész 12 méter magas, a tornyot a főbejárathoz hasonlóan dór oszlopfős pilaszter díszíti. A torony középső része 5 méter magas. Ezt a szakaszt fehér szegély keretezi, és elsődleges funkciója az, hogy összekösse a timpanonszerűen a toronyhoz csatlakozó főhajó épületét, a tetőzetet és magát a harangtornyot. A torony utolsó szakasza 12,5 méter magas, két díszablaka van, és széleit korinthoszi oszlopfős pilaszterek díszítik. Az égetett téglából emelt torony a toronysisak nélkül tehát 29,5 méter magas.
A toronysisak alatt helyezték el a toronyórát, amelynek négy számlapja két és fél méteres átmérővel rendelkezik. A 2000-ben befejezett külső felújítás végére a sokszor kontár karbantartók által újraélesztett óramű megállt. 2010-ben szereltek be egy teljesen új, digitális szerkezetet, amely újra pontosan hajtja a templom óráját. A modern szerkezet mellett a toronyban megtalálható az eredeti óramű is, egy nagy faszekrényben.A székesegyház jellegzetes toronysisakja 2000-ben lett teljesen felújítva. Megújították a copf stílusú sisak faszerkezetét és lecserélték a rézborítást is. A toronysisak alsó része 11 méter magas, magába foglalja a rézből készült díszablakot, és egészen az oszlopos németlábig tart. A két és fél méter magas németláb tartja a sisak csúcsát, amelyre egy 1 méter átmérőjű réz gömbdísz került. Az úgynevezett toronygomb amolyan időkapszulaként is működik, ugyanis ebben a gömbben őrzik például az 1900-as római zarándokok névsorát, a száz évvel később kerékpáros zarándoklatra induló hajdúdorogiak névsorát és a székesegyház felújítását támogatók névsorát is. A gömb 48 méter magasról tekint le a városra, és tetején áll a két méter magas, görögkatolikus hármas kereszt.
A székesegyház belső terének legfontosabb szakrális helye a szentély, amelyet a templom épületének keleti oldalán alakítottak ki. A hét méter széles és közel tíz méter magas épületrész keleti fala félkörív alakú apszisban végződik. Ezzel átellenben, nyugatról az ikonosztázion képfalának hátsó része zárja le a szentélyt. A főhajó padlószintjéhez képest tíz centiméterrel megemelt oltártérbe a sekrestye felől nyílik ajtó. Itt tartják a miseruhákat és több liturgikus kelléket is. A főhajóból az ikonosztázion három ajtaján keresztül is be lehet lépni a szentélybe, de azokat csak mise alatt nyitják ki. Három tekintélyes méretű íves ablak világítja meg a belteret. Az egyik az apszis falában, a főoltárral szemben helyezkedik el, a másik kettő pedig az északi és a déli oldalfalakon.
Az ablakokat alulról és felülről kiemelt értékű falfestmények keretezik. A hét darab al secco technikával festett képet a templom eredeti barokk bútoraival egy időben készítette Hittner Mátyás és Szűts János. Az ovális keretbe festett seccók közül hat ószövetségi jeleneteket, egy pedig a Szentlelket szimbolizáló Isten szemét ábrázolja. Ez utóbbi festményt az apszis ablaka felett találhatjuk, és egyedül a nyugati, úgynevezett orgona karzatról lehet látni, mivel magasan, az ikonosztázionnal párhuzamos falra festették meg. A hat ószövetségi jelenet közül a felső három festmény témája és kompozíciója az ikonosztázion királyi kapuján is megjelenik. Az északi ablak alatt látható az Ígéret földje című falkép, amely az Ábrahám utódainak ígért bőség földjét ábrázolja. A sekrestye felőli északi fal felső részén lévő secco Káin gyilkosságát dolgozza fel. A déli oldal alsó képe az Érckígyó címet viseli. Ez arra a bibliai történetre utal, amikor a Mózes vezette izraeliták a sivatagi vándorlásuk során könyörögni kezdtek az Úrhoz, hogy védje meg őket a kígyóktól. Mózes az Úr szavára egy botra tekeredett érckígyót készített. Ha valakit megmart egy kígyó, csak rá kellett tekintenie az érckígyóra, és meggyógyult. A történetet később Jézusra vonatkoztatták, hiszen aki a keresztre feszített fiú felé fordult, az megmenekült a haláltól. A déli oldal felső seccója Noé áldozatát ábrázolja.
A főoltárral szemben, hangsúlyos helyen lett megfestve az Agnus Dei című secco. A Jézus szimbólumaként ábrázolt bárány a Jelenések könyvéből ismert hétpecsétes könyvön fekszik. A miséző pap közvetlenül efelé a festmény felé imádkozik, amely egyszerre fejezi ki a pap kötelességét, a jó pásztor szerepét; Jézus imádatát és a végítéletet, vagyis az erős hit jelentőségét. Az apszis felső részén az Ábrahám feláldozza Izsákot jelenet seccója látható.
A szentély központi eleme a baldachinos főoltár. Az eredeti oltár kifaragására 1799-ben Jankovits Miklóst szerződtették, aki két éven belül végzett a templom bútorzatának elkészítésével. A főoltár az idő múlásával több jelentős átalakításon is keresztülesett. A Jankovits által elkészített eredeti oltár felépítésére csak következtetni lehet. A ma is látható főoltár baldachinja, a lábak kivételével, az egyetlen eredeti darabja Jankovits munkájának. Több mint kétszáz évvel ezelőtt feltehetőleg egy sokkal szélesebb oltárasztal állt a szentélyben. A baldachin alacsonyabb volt, és eredetileg valamilyen nemes textíliával fedhették be. A túlzottan nagy oltárasztal mellett a pap egyszerűen nem fért el, és a helyhiány érzetét a nyomasztóan alacsony baldachin is fokozhatta. Emiatt, esetleg egyszerűen egy beázás miatt, 1870 körül átalakították a főoltárt. A baldachin oszlopainak alsó gallérjai alatt rétegelt bükklemezből egyszerű hasáb alakú oszlopmagasítókat építettek be. A megmagasított baldachin tetejéről eltávolították a nyomasztó textilfedést, és a túlzottan nagy oltárasztalt is lecserélték egy kisebb stipesre. Ehhez az oltárhoz készült el a ma is látható tabernákulum. A hely jobb kihasználása miatt a baldachin felső részéből kifűrészeltek egy darabot, és az egészet kilencven fokkal elforgatták, hogy az oltárasztal hosszabb része párhuzamos legyen az ikonosztázionnal. A megmagasított baldachin alatt még bőven maradt hely, ezért emelvényt is készítettek az oltárasztalhoz. Az 1872-re felújított székesegyház főoltárán helyezték el Révész György Utolsó vacsora című festményét.
A 19. századi jelentős átépítés után 1937-ben újabb átalakításokon esett át a templom főoltára. Az eucharisztikus világtalálkozó tiszteletére történő felújításról nagy általánosságban elmondható, hogy a görögkatolikus hagyományokkal szemben a latinizáló megoldások kerültek fölénybe. Így válthatta az oltáron az Utolsó vacsorát a Szűz Mária megkoronázása című festmény. Emellett a tabernákulumhoz két díszes szárnyat is csatoltak, és a főoltár egészét fehér olajfestékkel vonták be. Ezt követően hosszú ideig nem volt mód az oltár megújítására, így nem meglepő, hogy az egyre rosszabb állapotba került. A megcsonkított baldachin lassan szétesett, két vasrúddal az ikonosztázionhoz pányvázták ki a szerkezetet, hogy egyben maradjon.
Teljes körű felújítására 2005-ben került sor. A restaurátorok célja az volt, hogy az eredeti Jankovits-oltárhoz a lehető legközelebbi állapotot állítsák helyre. Feltárták és helyreállították az oltár eredeti színezését, a baldachin felső, csonkolt elemeit (az úgynevezett volutákat) újra kiegészítették, és ezzel megváltoztatták az oltár méreteit is. Jankovits más munkáit alapul véve (egri Szerb templom, pesti Petőfi téri ortodox templom, miskolci ortodox templom) készítették el a baldachin új lábazatát és egy új oltárasztalt. Ez utóbbi ma különáll a baldachintól, alakjában robusztus márványasztalra emlékezetet, de tömör tölgyből készült. Egyik festmény sem került vissza az oltárasztalra, egyedül a felújított, oldalszárnyak nélküli tabernákulum áll korábbi helyén. A baldachin méltatlan hasáb lábait egy szakértő testület iránymutatása alapján készítették el. A fenti templomok Jankovits oltárainak analógiájára egy ívelt, stilizált állatkarmokban végződő formát valósítottak meg. A lábak belsejében egy hosszú vastüske fut végig, amely túlnyúlik a baldachin két méter magas oszlopaiba, ezzel biztosítva a szerkezet stabilitását.A bizánci rítusú szentélyekben hagyományosan az északi oldalon helyezkedik el az előkészületi oltár vagy protézisz. A miséző pap itt készíti elő a szent liturgia legfontosabb kellékeit. A hajdúdorogi székesegyház előkészületi oltárát a többi bútorzattal együtt Jankovits Miklós faragta ki a 19. század első éveiben. Az elmúlt kétszáz évben a mellékoltárnak korántsem volt olyan fordulatos története, mint a főoltárnak. A ma látható előkészületi oltár oltárasztal feletti része eredeti faragvány. Az oltárasztalt feltehetőleg az 1870-es években cserélték le, valószínűleg valamilyen beázás miatt. A barokk stílusban faragott díszes oltár tetején ívelt voluták láthatók. A szerkezet teteje az oltár háttámlájával össze van építve. A tetőt elölről két gazdagon díszített korinthoszi oszlop tartja. Az oltárképet Révész György festette 1870 körül, és a Krisztus levétele a keresztről címet viseli, amelyet az alkotó Rembrandt klasszikus festményéről mintázott. Az oltárt Jankovits stílusára jellemző gazdag, aranyozott növényi motívumok díszítik: virágfüzérek, rózsafejek és akantuszlevelek jelennek meg. Az 1937-es latinizáló felújítás során az előkészületi oltárt is fehér olajfestékkel festették be. Legutóbbi restaurálása 2005-ben fejeződött be.Az előkészületi oltár tükörképeként, a szentély déli oldalán van kifüggesztve az egykori oltárkép, Révész György Utolsó vacsorája.
A székesegyház belső terének legszembetűnőbb és legmonumentálisabb eleme az ikonosztázion vagy ikonosztáz. A képfal rendszerint minden keleti rítust követő egyház templomában megtalálható. Az ikonfal a szentély és a főhajó között helyezkedik el, és a keleti liturgia fontos elemének számít. A bizánci rítus felfogása szerint az ikonosztázion fő célja nem az, hogy elválassza a szentélyt és a híveket egymástól, hanem éppen ellenkezőleg: a szentek ikonjai, a bibliai történetek összekötik a földi létet Isten országával, mintha az ikonok a mennyország ablakai lennének. Teológiailag a képfal szerepét gyakran Jákob lajtorjájához, vagy éppen Jézus életéhez hasonlítják, hiszen mindkettő az evilági életet köti össze a túlvilági léttel.
A hajdúdorogi ikonosztázion 11 méter magas és 7 méter széles. Ezzel a mérettel Magyarország legnagyobb görögkatolikus ikonosztáza, és az ortodox képfalak mellett is az ország legjelentősebb alkotásai közé tartozik. Az ötszintes ikonosztázionon összesen 54 ikon látható.
Az ikonosztáz legutóbbi teljeskörű restaurálása és a vele párhuzamosan meginduló levéltári kutatás során több, eddig vitatott részletre derült fény. Az egyházi levéltár adataiból kitűnik, hogy a parókia 1799-ben bízta meg a kor legnevesebb mesterét, Jankovits Miklóst a hajdúdorogi ikonosztázion kifaragásával. A görög származású egri mester két év alatt, 2000 rajnai forintért vállalta a képállvány kifaragását. Egyes források szerint Jankovits munkájában részt vett Lengyel László hajdúdorogi képfaragó mester is. Korábban a Munkácsi Egyházmegye kedvelt művésze, Mankovics Mihály is a lehetséges alkotók között szerepelt. A faállványzat elkészülte után az egyház 1808 augusztusában kérte fel Hittner Mátyást és Szűts Jánost az állvány aranyozására, márványozására és az ikonok megfestésére. A két miskolci mester három évre 12 ezer rajnai forintért vállalta a munkát, de időközben többször is anyagi problémák merültek fel. A város a festőket okolta a megnövekedett költségekért, míg a két mester eleinte az arany drágulására, majd egymás hanyag munkájára fogta az eltérést. A meddő vita idején a munka nem haladt, ezért Hittner Mátyás máshova szerződött el, így a munka befejezése teljes egészében Szűts Jánosra hárult, aki közben családjával együtt Hajdúdorogon telepedett le. Szűts 1816-ban fejezte be az ikonok megfestését, de az utolsó három ikont, a Kálvária-jelenet táblaképeit, addig nem adta ki a városnak, amíg az ki nem egyenlítette a tartozását. Az ikonokat festő két mester munkáját jelenleg lehetetlen elkülöníteni egymástól. Feltehetőleg az alsóbb ikonokat Hittner Mátyás festette, és a felsőbb szintek képei köthetők Szűts János nevéhez.Az 1730-as zamośći zsinaton megtiltották a görögkatolikus templomokban az ikonosztázionok felállítását, és helyettük stipesek, mellékoltárak kihelyezését javasolták. A zsinat döntése mindössze nyolc évig maradt érvényben, és már nem érintette a hajdúdorogi képfal megépítését, de végső kialakulására mégis hatással volt. A hagyományos keleti ikonosztázionok esetében az ikonok egészen a padló szintjétől indulnak, ahol a legalsó képek általában ószövetségi jeleneteket ábrázolnak. Hajdúdorogon ezeknek az ikonoknak a helyére, az ikonosztázion három kapuja közé, stipeseket helyeztek el röviddel azután, hogy Jankovits befejezte az állványzat faragását. A stipesek tehát valószínűleg nem az egri mester keze alól kerültek ki, ugyanis azok ornamentikája mereven formált, és eltér az ikonosztáz többi díszítésétől. Ugyanakkor a stipesek még az eredeti festés nyomait viselik magukon.
A 19. század elején felállított képfalat a templom romantikus átépítésének idején felújították. A legutóbbi felújításkor készült restaurátori szakvélemény szerint az 1868-ban indult munkálatok előtt az ikonosztázion egyes részeit és az előkészületi oltárt is átfestették. A részleges felújítás az ikonfal első szintjét érintette, az állványzat kivételével. Az újrafestés okára csak következtetni lehet. Egyrészt feltételezhető, hogy a szertartások során az alsóbb szinteket erősebben igénybe vették, és a megkopott festést pótolták. Másrészt az állványzat elemeiben tűzkár nyomait találták meg, vagyis az első gyors felújítás a tűz okozta nyomokat fedhette el. Az ikonosztázion első teljes renoválására az 1870-es években került sor. Az ikonokat a templom belső átépítése miatt leszedték az állványzatról, amelyeket feltehetőleg Révész György irányítása mellett Petrovics Gyula festő és Müller Károly aranyozómester újítottak meg. Összességében igényes helyreállítási munkát végeztek. A táblaképeket csak kis mértékben festették át. A legtöbb módosítást az első szint ünnepi ikonjain fedezték fel, de ezek is elhanyagolható mértékűek. A felújításhoz a festőmesterek olajfestéket használtak, amit a munka végén lakkréteggel fedtek be. Ez a réteg idővel megsárgult, majd sötétebbé, mattabbá tette a képek eredeti színeit. A párkányzat és az alapdeszkázat szürke márvány színezést kapott, a pilasztereket és az oszlopokat pedig kék márványozással látták el. Ugyanezt a színezést kapta a templom többi bútorzata is, kivéve a vöröses és okkeres főoltárt. A felújítás végeztével a mesterek az ünnepi sor ikonjait rossz sorrendben helyezték fel az állványzatra. Az első képsor bal oldalán Mária életét mutatja be hat ikon, amelynek időrendiségét a felújítás után felborították. Az első táblakép rögtön a szűz menekülését ábrázolta Egyiptomból, a következő képen pedig már Mária elszenderülése volt látható, aztán pedig az Angyali üdvözlet. Csak ezek után következett Mária születésének, Erzsébettel való találkozásának és a templomban való bemutatásnak a jelenete. Az ikonosztázion jobb oldalán Jézus életének hat fontos állomását láthatjuk, amelyek sorrendjét szintén megbolygatták. Itt mindössze két képet cseréltek fel, a Szentlélek eljövetelének és a jeruzsálemi bevonulásnak az ikonjai cseréltek helyet a 19. század végi felújítást követően. Ezt a hibát mára kijavították. A helytelen sorrend pontos okát nem ismerjük, így csak feltételezni lehet, hogy vagy a parókus nem figyelt eléggé a képek felhelyezésekor, vagy a mester nem volt jártas a görögkatolikus hagyományokban, vagy egészen egyszerűen nem volt jelen a képek feltevésénél.
Az ikonosztáziont legközelebb 1937-ben festették át. A meglehetősen silány minőségű újrafestéskor az ikonokat nem szedték le. A táblaképeket egyáltalán nem festették át, de az ikonok újabb lakkréteget kaptak, ami még jobban elsötétítette az eredeti színeket. A képfal állványzatát világoszöld olajfestékkel fedték be. A második világháborút követő időszakban a templommal együtt az ikonosztázion is egyre elhanyagoltabbá vált. Az erős szúszennyezettségen 1989-ben xylamonos kezeléssel próbáltak enyhíteni.
A jelenleg is látható állapot a 2000–2002 között végzett teljes restaurálásnak köszönhető. Károlyi Györgyi és Bedő Csongor célja a képfal eredeti állapotának a visszaállítása volt. Elsőként paraloid B72 5–10%-os oldatával konzerválták az állványzat fa elemeit, majd a törött vagy hiányzó díszeket pótolták. Feltárták és visszaállították az állványzat eredeti színét, újraaranyozták az ikonosztázion ornamentikáját és eltávolították a hozzátoldásokat is. Az ikonok restaurálásakor is az eredeti színek és kompozíciók helyreállítása volt a cél.
A Magyarországon készült ikonosztázionok nagyrészt valamelyik ortodox ország stílusjegyeit viselik magukon. Jankovits mondható az egyetlen olyan mesternek, aki sajátos, magyaros stílusban dolgozott. Az egri faragó mester három művészeti stílusirányzatot ötvözött munkáiban, így a hajdúdorogi ikonfalon is: mozgalmasságában, díszeiben, formavilágában a késő barokk a meghatározó; a képek és a felépítmény egyes tagozatain látható dúsan faragott, gazdagon aranyozott és áttört díszek a copf stílust idézik; és végül az állványzat függőleges elemei klasszikus hatást kölcsönöznek a grandiózus szerkezetnek. Az alkotó képzettségét és stilisztikai kifinomultságát jelzi, hogy a hársból faragott gazdag copf és klasszicista díszek nem harsogják túl az ikonokat. A Kárpát-medence görögkatolikus ikonosztázai általában kettő vagy három szinttel rendelkeznek. A hajdúdorogi képfal az ortodox ikonosztázionokhoz hasonlóan nagy, ötszintes szerkezettel rendelkezik, bár nem tölti ki teljes egészében a szentélynyílást.
A hajdúdorogi ikonosztáz architektúrája leginkább a budapesti Petőfi téri ortodox templom ikonfalával mutat rokonságot. A képfal tartószerkezete négy darab vízszintes, és szintenként változó, általában hat darab függőleges gerendából áll, amelyek négyzetes alakúak és 12 centiméter vastagok. Ezek a masszív alapelemek egy síkban tartják az ikonosztáziont, viszont amennyire csak lehetséges, az ikonfal osztóelemei kiemelkednek a falból. Vízszintesen osztópárkányok választják el a képfal öt szintjét. Ezek vörös műmárvány színezést kaptak, amit néhol zöldes vagy kékes árnyalattal is gazdagítottak. A függőleges tagolást a korinthoszi oszlopok, a lizénák, a pilaszterek és a díszes alátámasztó szerkezetek, a konzolok jelentik. Ezeket sötét, szürkéskék márványozással emelték ki. A barokkra jellemzően az osztópárkányok és a függőleges osztóelemek találkozásánál a párkányzatot sokszorosan kiugrasztották, azaz golyvázták.
A gazdag, aranyozott díszek Jankovits egyedi stílusát tükrözik. A hársfából faragott növényi motívumok a copf hatást erősítik, míg a geometriai minták – mint például a kapu rojtjai, vagy az oszlopokon futó szalagok – a klasszicizmus jegyei közé tartoznak. A leggyakrabban használt növényi motívumok közé tartozik az akantuszlevél, amely az egyházi szimbolikában a mennyei kertet, az örök életet jelképezi. Az ikonosztázion tetején, a Kálvária jelenet alatt két nagy olajág húzódik, ami elsősorban a béke szimbóluma, de az Ószövetségben az áldás, a bölcsesség, a bizalom, az Istenbe vetett hit, és Noé történetén keresztül, az isteni megbocsátás jelképe is. A keresztény művészetben az olajfa a paradicsomi élet fája. A Mária-kultuszt kihangsúlyozó bizánci rítusban pedig az olaj a szeplőtelen szűz gyógyító erejének a jele is. Az ikonok körül és az ikonosztáz három kapujának díszítésében szőlőleveleket és fürtöket is felfedezhetünk. A szőlő szimbolikus jelentésére a Bibliában több példát is találhatunk. Egyrészt a szőlő lehet a béke és a jólét szimbóluma, jelképezheti Izráelt, amelyet az Úr Egyiptomból Kánaánba helyezett át, de leggyakrabban a szőlőtőke Jézus szimbóluma, amelynek gyümölcse a tanítványokra utalt. A szőlőtőke ugyanakkor Szűz Máriára is vonatkozhat, akinek gyümölcse Jézus. Az ikonosztázion virágfüzéreiben leggyakrabban a rózsa fordul elő, amely az egyházi művészetben Szűz Mária szimbóluma. A rózsa mellett a tisztaságot, a szűziességet jelképező tulipán is gyakran előfordul. A középső három, egyébként hasonló felépítésű képsor ornamentikája mindössze néhány részletben különbözik. Ennek legszembetűnőbb része a képeket elválasztó pilaszterek díszítése. Az ünnepi sor tartóelemeit egy megcsavart szalag díszíti, a második emelet áloszlopain két, egymást keresztező szalag látható, míg a próféták sorát egy babérfüzérre fűzött rózsafej ékesíti. A képfal díszítésének összképéből kicsit kilógnak a stipesek díszei. A mozgalmas, egymásba fonódó növényi díszek helyett itt füllung ornamentikával keretezett kartusokat láthatunk.
A képfal faragványainak aranyozásához két különböző technikát használtak. A polírarany és a mattarany technikák egyaránt 18–60%-os arányban tartalmaznak oldott aranyat, viszont a políraranyat száradás után polírozzák, ezzel fényesebb, kiemelőbb hatást érnek el. A képfalon például polírarany technikával készültek a növényi motívumok szárai, a virágfejek és az erezetek, valamint a képkeretek sík felületei. A levelek felületei és általában a mélyített részek mattarany eljárással készültek.
A székesegyház 54 ikonját Hittner és Szűts tojástemperával festette meg fatáblákra, amelyeket úgynevezett íves-vállas záródású keretbe foglaltak. A képek festészeti stílusát a nyugati ikonfestészet késő barokk jellemvonásai határozzák meg. A világos, ragyogó színekkel, gyakran mozgalmas jelenetekkel megfestett ikonokra a barokk átmeneti stílusirányzatai is hatottak, amelyek közül a kései manierizmus jegyei, sőt a szarkazmus szellemisége is megfigyelhető. A 2002-ben befejezett restaurálásnak köszönhetően a táblaképeket jelenleg eredeti állapotukhoz közel láthatjuk.
Az ikonosztázion képeinek felhelyezését területenként és koronként is változó szabályok határozzák meg. A hajdúdorogi képfal ikonjait öt szinten helyezték el, amely nagyjából a korabeli szláv felépítés hagyományait tükrözi.
Az ikonosztázok felépítésében a legalsó sor, az úgynevezett alapsor vagy szuverén összetétele a leginkább szabályozott. Itt kap helyet a képfal három kapuja, az északi és a déli, úgynevezett diakónusi kapu és a középső királyi kapu. A két szélső, egyszárnyas kaput mise alatt leggyakrabban a diakónusok, ministránsok használják. Liturgián kívül viszont ezeket az átjárókat használja az áldozópapság is. Hajdúdorogon a két diakónusi kapu díszítése követi a hagyományokat. Az északi ajtón Mihály arkangyal alakja látható, aki kivont, lángoló karddal védelmezi a templom szentélyét. A déli ajtón Gábriel arkangyal látható az Örömhírvétel jelenetében, jobbjában egy szál fehér liliommal.
A királyi kapu közvetlenül a főoltárhoz vezet, két szárnya csak misék alkalmával van nyitva, és csak a felszentelt áldozópapság mehet át rajta. A hajdúdorogi királyi kapu díszes faragványa Jankovits egyedi stílusát is megőrizte. Az egri mester munkáira jellemző volt, hogy a kapu csúcsára valamilyen állatalakot faragott: Egerben ez egy kétfejű sas volt, Budapesten két galamb, Hajdúdorogon pedig két holló. A két madár egy görög kereszttel díszített főpapi koronát tart a magasba. A fekete madár a keresztény szimbolikában különös jelentéssel bír. Egyrészt a sötétség, az alvilág szimbóluma, amelynek átjárása van a holtak és az élők világa között. Másrészt a Bibliában többször is Isten madaraként jelenik meg, és ugyan Noét cserben hagyta, több szentet is holló etetett az Úr parancsára (Illés prófétát, Szt. Benedeket vagy Remete Szent Pált). A királyi kaput négy ószövetségi áldozat jelenete díszíti, amely rendhagyó témának minősül az ikonosztázok között. A kapu bal szárnyán felül látható a Káin megöli Ábelt ikon, alatta pedig Noé áldozata látható. A jobb szárny felső táblaképe Ábrahám és Melkizedek találkozását, a negyedik ikon pedig Izsák feláldozását ábrázolja.
A kapuk között négy nagyméretű ikon látható, amelyeket valószínűleg Hittner Mátyás festett meg, mivel ezek stílusa kissé eltér a felsőbb szintek ikonjaitól. Az úgynevezett Alap sor képeit az ikonosztázépítés szabályai szerint helyezték fel. Hagyományosan minden ikonosztázion északi oldalán Szent Miklós alakja látható. Itt görögkatolikus püspöki öltözetben jelenik meg, jobb kezét a tanítók, illetve áldást osztók pózában tartja, bal kezében egy kendőt és pásztorbotját fogja. A királyi kapu balján az Istenszülő, vagy görög nevén a Theotokosz ikonja látható. A kép a gyermek Jézust tartó Szűz Máriát ábrázolja. Az isteni gyermek bal kezében egy kék országalma látható, amely a világ fölötti uralmának, túlvilági királyságának a szimbóluma. Jobb keze a Szent Miklósnál is leírt pózban van. A királyi kapu túloldalán Jézus úgynevezett Pantokrátor, azaz Mindenható ikonja látható, amelyet az ikonfestészetben Krisztus egyik hagyományos ábrázolásának tartanak. A Fiú, hasonlóan a Theotokosz festményhez, bal kezében a mindenhatóságát szimbolizáló országalmát tartja, jobb kezét pedig tanító, áldást osztó pózban láthatjuk. Előtte egy emelvényen nyitott, üres könyv áll.
A királyi kapu két oldalán látható ikont érdemes kicsit alaposabban is összehasonlítani. Jézust mindkét képen ugyanazzal a kéztartással festették meg. Nagy különbség, hogy a Theotokosz ikonja Krisztus első eljövetelét örökíti meg, míg a Pantokrátor festménye Jézus második eljövetelére utal. Szimbolikusan tehát a királyi kapu, és vele együtt a szent liturgia legfontosabb eseményei, Jézus első és második eljövetele között helyezkedik el. Mária és Jézus ábrázolásának egy másik érdekes részlete is megfigyelhető a két ikont összehasonlítva. Az Istenszülő és Krisztus öltözékét az ikonográfiában általában úgy ábrázolják, hogy a két szent alak egy kék vagy fehér ruhát visel, amely fölé egy piros kendőt vagy köpenyt terítenek. Ez egészen Jézus kereszthaláláig így is marad, viszont ezt követően a színek megfordulnak, és a piros színű tunikára kerül a kék színű ruhadarab. Ez a színcsere Szűz Mária ábrázolásánál hangsúlyosabban jelen van. A cserét a hajdúdorogi ikonosztázionon is meg lehet figyelni a királyi kapu két oldalán, vagy a képfal tetején, a keresztnél gyászoló Mária öltözékén. Mindemellett a piros és kék öltözetben hagyományosan szerepet játszik az is, hogy a piros színt az isteni származás, a kéket pedig az emberi lét szimbólumának tartották. Jézus öltözéke emiatt gyakran piros, kék köpönyeggel, kiemelve isteni eredetét.Az Alap sor déli ikonja tradicionálisan a templom címünnepét ábrázolja. Hajdúdorogon sincs ez másként, a sort Szűz Mária templomba vezetésének jelenete zárja. Ugyanez a téma megtalálható egy szinttel feljebb, az ünnepek között is.
Az északi diakónusi ajtó felett egy kisebb, lóhere alakú ikon Jákob lajtorjáját ábrázolja. Ennek tükörképeként a déli kapu felett az Égő csipkebokor jelenete látható Mózessel és az Úr angyalával. A királyi kapu felett Az utolsó vacsora ikonja látható, amely az Újszövetség legfontosabb áldozati jelenetét köti össze a kapu négy ószövetségi áldozatának ikonjával.
Az Alap sor felett, az első szinten a szabályoknak megfelelően a tizenkét nagy egyházi ünnep szerepel. A királyi kapu felett két nagyméretű ikon két részre bontja az ikonosztázion három középső szintjét. Az Ünnepi sor bal oldalán hat Szűz Mária életéhez kapcsolódó ünnep ikonját láthatjuk. Balról jobbra haladva a következő ünnepeket jelenítették meg a képfalon: Az Istenszülő születése, amelynek középpontjában Szent Anna látható a gyermek Máriával, egy széken ülve. Az ikon tetején a Szentlélek áldását és egy dicskoszorút tartó angyal alakját láthatjuk. Szűz Mária születését az egyház szeptember 8-án ünnepli. Az Ünnepi sor második festménye az Istenszülő templomba vezetésének jelenetét ábrázolja, az egyházi kalendáriumban az ünnep november 21-ére esik. A székesegyház címünnepét megjelenítő képen a gyermek Mária, hátrahagyva szüleit, a templom főpapjához, Zakariáshoz lép. A következő kép az Örömhírvétel jelenetét ábrázolja, amikor Gábriel arkangyal, kezében liliommal az imádkozó Máriához lép, és elmondja neki, hogy méhe szeplőtelenül fogant. Gábriel jobbjával az ég felé mutat, ahol annak a kifejezését láthatjuk, hogy az Atya a Szentlelken keresztül tette termékennyé Mária méhét. Az Örömhírvétel ünnepét kereken kilenc hónappal karácsony előtt, március 25-én ünnepli az egyház. A következő ikon Mária és Erzsébet találkozását eleveníti meg, meglehetősen rendhagyó módon. A festményen Erzsébet meg sem jelenik, ellenben a két fehér galambot ajándéknak hozó Máriának bemutatják Erzsébet újszülött gyermekét, Keresztelő Szent Jánost. A látogatás emlékét az egyház március 31-én ünnepli meg. Az Ünnepi sor a Menekülés Egyiptomba című ikonnal folytatódik. Ez a sor egyetlen olyan képe, amely ugyan az ünnepek között szerepel, mégsem kapcsolódik hozzá egyházi ünnep. Az ikon azt a történetet meséli el, amikor Szent József Máriát és a kisded Jézust egy szamár hátán Egyiptom földjére menekítette, mert Heródes király megöletett minden újszülött gyermeket Betlehem városában. Az Ünnepi sor Máriához kapcsolódó részét a Mária elszenderülése című ikon zárja le. A szent szűz haláláról az egyház augusztus 15-én emlékezik meg. A kép középpontjában a gyolcsba csavart Mária látható, akire Jézus a mennyekből fényt vet, a feltámadás és Mária mennybemenetelének szimbólumaként.
A képfal középső tengelyétől jobbra Jézus életéhez kötődő hat ünnep ikonja látható. Ezek a képek az ikonosztázion legmozgalmasabb festményei közé tartoznak. Az időrendet követve az első ikon Jézus születését, vagyis a december 25-én ünnepelt karácsonyt ábrázolja. Az ikon középpontjában a kisded Jézus látható a jászolban. A gyermek jobbjában egy kék országalmát tart. Mögötte Mária és József gondoskodó alakja tűnik fel. A jászlat hét pásztor alakja veszi még körül, akik mind hódolatukat igyekeznek kifejezni az újszülött Jézus előtt. A festmény felső részén három angyal dicsőíti az emberré lett Megváltót. A következő ikon a január 6-án ünnepelt Jézus megkeresztelkedését, azaz Vízkeresztet ábrázolja. A festmény előterében Jézus imádságra kulcsolt kézzel áll a Jordánban Keresztelő Szent János előtt, aki egy kagylóhéjból vizet önt rá. A háttérben három nőalak figyeli a jelenetet, és fehér galamb alakjában a Szentlélek is megjelenik a képen. A harmadik kép az augusztus 6-án ünnepelt Színeváltozást eleveníti meg. Krisztus három tanítványa, Péter, János és idősebb Jakab előtt csodálatos átalakuláson ment keresztül. A három apostol szeme láttára Jézus arca és ruhái ragyogni kezdtek, és mellette megjelent Mózes és Illés alakja. A kép Jézus jobbján Mózest, balján pedig Illést ábrázolja, előttük a csodától megrémült három apostol látható. A negyedik ikon Jézus Jeruzsálembe való bevonulását, azaz Virágvasárnap ünnepét ábrázolja. Krisztus szamárháton lép be a szent városba, és az üdvözlésére kivonuló tömeg virágokat szór elé. A következő kép Jézus mennybemenetelét, vagyis Áldozócsütörtök ünnepét festi le, az Ünnepi sor utolsó ikonja pedig a Szentlélek eljövetelét, azaz Pünkösd ünnepét ábrázolja. A fehér galambként megjelenő Szentlélektől lángnyelvek szállnak alá a bizonytalan apostolok bátorítására. A kép középpontjában Mária helyezkedik el, őt veszi körül a tizenegy apostol (Júdás ekkor már nincs a tanítványok között).
Érdemes megfigyelni, hogy a következő két szint alakjai nagyrészt mindannyian a képfal közepén látható két Krisztus ikon felé fordítják tekintetüket. Az Ünnepi sor felett a következő szint, ugyancsak a hagyományos ikonosztázépítés szabályainak megfelelően, az Apostolok sora. A szint tizenkét ikonjából automatikusan következne, hogy Jézus tizenkét tanítványának képmása található itt, de ez nem így van. A Mindenható tanítványai közül mindössze nyolcan jelennek meg az apostolok között. Balról a legelső ikon Tamás apostolt ábrázolja. A hitetlen tanítvány eredetileg ács volt, de az ikonon jobbjában egy lándzsát tart, amely indiai mártírhalálára utal. Bertalan apostol a következő a sorban, aki földműves volt, és Örményországban lelte mártírhalálát. A legenda szerint élve megnyúzták, majd fejjel lefelé keresztre feszítették. Ennek emlékeként a festményen Bertalan saját lenyúzott bőrét tartja kezében. Bertalant András apostol követi, aki Péter testvére volt. A hagyomány szerint a görög Pátra városában halt mártírhalált egy X alakú kereszten, amelyet azóta andráskeresztnek neveznek. A festményen ezzel a kereszttel látható. A következő képen egy kicsit elszakadunk Jézus tanítványaitól, ugyanis azon Márk evangélista alakja látható. Jobbjában lúdtollal, baljában pedig saját evangéliumával ábrázolták. Közvetlen mellette áll Máté evangélista, akit Márk alakjához nagyon hasonlóan festettek meg. Öltözékében ugyanúgy a piros és a fehér szín dominál, és Máté is lúdtollat tart jobbjában, baljában pedig saját evangéliumát. A középső Krisztus ikonhoz legközelebb, a tanítványok vezető alakjának, Péter apostolnak a képe látható. A Rómában mártírhalált halt tanítvány egyike azoknak az apostoloknak, akit nem halálának körülményei között festettek meg. Péter a mennyek országának kulcsait tartja kezében.
Az Apostoli sor jobb oldalát Pál apostol nyitja, aki szintén nem volt eredetileg Jézus tizenkét tanítványa között. Pál római polgár volt, akit Jeruzsálemben tartóztattak le Jézus tanainak hirdetése miatt. Polgári jogai azonban lehetővé tették, hogy ügyét Rómában bíróság előtt tárgyalják meg. Közel hat évnyi raboskodás után a bíróság végül úgy döntött, hogy római jogait tiszteletben tartva a legkegyesebb mártírhalálban kell elvesznie. Pált Rómában karddal lefejezték, emiatt tart jobbjában kardot, baljában pedig az Újszövetségben olvasható leveleit. Pált követően János evangélista ikonja látható. János baljában tartja saját evangéliumát, amelyen egy üres kehely áll. János az elbeszélések szerint túlélte összes apostoltársát, és igen szép kort megélve halt meg Epheszoszban. Jézus legkedvesebb tanítványa sem kerülte el az üldöztetést. Domitianus császár előtt kellett megvédenie hitét. Amikor a császár azt kérte tőle, hogy puszta szavak helyett tettekkel bizonyítsa Istenének és hitének erejét, János egy erős méreggel teli kupát kért. Az apostol kiitta a méregpoharat, de Jézusba vetett hite életben tartotta őt. Ennek a csodának az emlékét őrzi János ikonján az üres kehely. A következő ikon Lukács evangélistát ábrázolja. A korábbi evangélistákhoz hasonlóan Lukács is jobbjában lúdtollat, baljában pedig evangéliumát tartja. Mellette idősebb Jakab apostol festménye látható, aki bal kezében zarándokokra jellemző vándorbotot tart, jobbjában pedig egy zarándoklevelet és egy úti csomagot. Jakab János apostol testvére volt, akit 44-ben Júdeában lefejeztek. Földi maradványait hívei korábbi térítésének helyére, Hispániába szállították, ahol Nyugat-Európa egyik legelső és legnagyobb zarándokútvonala, a Szent Jakab-út alakult ki tiszteletére. Ezt a zarándokutat szimbolizálja Jakab vándorbotja. Jakabot Simon apostol követi az Apostolok sorában, aki Egyiptom földjén hirdette Jézus tanításait, majd Örményországban mártírhalált halt. Simont az elbeszélések szerint kettéfűrészelték, emiatt ábrázolták fűrésszel az ikonosztázionon. Az apostolok sorát végül Fülöp zárja, aki a mai Törökország területén térített, és halt mártírhalált. A legenda szerint fejjel lefelé keresztre feszítették. Fülöp ennek emlékeként egy hosszú szárú keresztet tart jobbjában
Az ikonosztázion negyedik szintje, szintén a szláv hagyományok szerint, ószövetségi prófétákat és egyházatyákat sorakoztat fel. A Próféták sorában három alak kiléte bizonytalan, ugyanis sem attribútumuk, sem más jelzés nem árulja el kétséget kizárólag, hogy kit ábrázol az adott ikon. A különböző ikonosztázionok, a Próféta sor hagyományos és megszokott alakjai alapján azonban nagy valószínűséggel sejteni lehet, hogy kik szerepelnek a legfelső sor képein. Balról az első festmény is rögtön ezek közé a bizonytalan ikonok közé tartozik. A kép nagy valószínűséggel Dániel prófétát ábrázolja. A fiatal, lányos arcú Dániel egy sziklatömböt tart a kezében, amely egyik látomására utal (Dan. 2:31-45). A próféta Nabukodonozor, babiloni uralkodó álmát fejtette meg, amelyben megjósolta a világ nagy birodalmainak elestét. Az erős birodalmakat szimbolizáló teremtményt az álomban egy sziklatömb zúzza szét, ezt láthatjuk Dániel kezében. A következő ikon Zakariás prófétát ábrázolja, aki a tizenkét kispróféta közül a tizenegyedik volt, és papként vezette népét. Emiatt láthatjuk őt a képen főpapi öltözékben, jobb kezében egy hétágú menórával. A Próféták sorában Ezékiel a harmadik, aki jobbjával egy bezárt kapura mutat. A zárt kapuk Ezékiel egyik próféciájára vonatkoznak (Ez. 44:2-3), amelyet később Jézus születésének ószövetségi előjeleként értelmeztek. A kapu, amely csak az Úrnak nyílik majd meg, Szűz Máriát jelképezi, a zárt kapu mögött ülő fejedelem pedig Jézusra utal. Ezékielt Dávid király ikonja követi, aki kedvenc hangszerét, a lantot tartja a kezében. Dávid ezzel a hangszerrel tudta lecsillapítani a Saul királyban lakozó gonosz szellemet. A következő kép Jákobot ábrázolja, aki lajtorjáját tartja kezében. Jákob egy álmában jelenik meg a földet és a mennyeket összekötő létra, amelyen angyalok lépkednek le és fel. Ez a látomás a túlvilági örök élet, a lajtorja pedig az isteni világot és az embereket összekötő Jézus Krisztus szimbóluma is. A Próféta sor bal oldalát az ikonosztázion közepén Mózes alakja zárja. Az ősatyát kezében a tízparancsolatot tartalmazó kőtáblákkal festették meg, és akár Michelangelo híres Mózes szobrán, itt is felfedezhető a próféta homlokán a két, szarvakra emlékeztető, felfelé álló hajtincs. A reneszánsz mester eredetileg finom fricskának szánta a szarvakat, ami a Héber Biblia félrefordításán alapul. Amikor Mózes lejött a kőtáblákkal a hegyről, a héber nyelvű Kivonulás könyve úgy jellemezte őt, hogy arca ragyogott az Úrral való találkozás élményétől. A ragyogó arcot kifejező héber szónak azonban a szarv a másik jelentése, ami hibásan jelent meg a Biblia első latin fordításában.
A képfal jobb oldalán a Próféták sorát Mózes testvére, Áron nyitja meg. Mózes vezetése mellett Áron töltötte be a vallási vezető szerepét, így őt tekintik az izraeliták első főpapjának. Jobbjában egy virágokkal díszített pásztorbotot, baljában pedig egy tömjénfüstölőt tart. Mellette Gedeon képe látható, aki a Bibliában az izraeliták egyik bírája volt. Kezében gyapjút tart, ami ószövetségi történetére utal (Bírák 6:36-40). Az Úr angyala megjelent Gedeonnak, és azt mondta neki, hogy az Úr segítségével ő fogja megmenteni népét a midianiták pusztításától. Gedeon bizonyságot kért az Úrtól, emiatt éjszakára kitett egy darab gyapjút a szabad ég alá, és azt mondta az Úrnak, hogy ha reggelre minden száraz lesz, csak a gyapjú lesz nedves a harmattól, akkor tudni fogja, hogy az Úr valóban mellette áll. Miután reggel valóban csak a gyapjú volt nedves, Gedeon még egy próbát tett, és ezúttal azt kérte, hogy mindent borítson harmat másnap reggelre kivéve a kint hagyott gyapjút. Az Úr ezt a kérését is teljesítette Gedeonnak. Később Gedeon történetét próféciának tartották Mária örömhírvételéről. A későbbi magyarázatok szerint a történetben a gyapjú Máriát, a harmat pedig Jézust jelképezi. A következő képen Salamon király alakja látható. Dávid király gyermeke, Izrael királya egy templom tervrajzát tartja kezében, ugyanis az ószövetségi elbeszélések neki tulajdonítják a jeruzsálemi Első Templom felépítését. A következő ikon feltehetőleg Jeremiás prófétát ábrázolja, azonban erre minden kétséget kizáró bizonyítékot eddig nem találtak. Az idős prófétát az ég felé tárt karokkal ábrázolták. Jeremiás egy földbirtokos gyermeke volt, akinek az Úr azt a szerepet szánta, hogy tolmácsolja haragját a bálványimádó izraelitáknak, és készítse fel őket Jeruzsálem pusztulására, és arra, hogy Izrael népe rabszolgasorsra fog jutni. Jeremiást emiatt gyakran ábrázolják gondterhelt idős emberként, aki az ég felé nézve kérleli az Urat, hogy változtassa meg ítéletét. A következő képen Ézsaiás avagy Izajás próféta látható, akinek ajkait egy angyal tűzzel telíti meg, hogy próféciáit bátorsággal hirdesse népe között. Egy másik magyarázat szerint a tűzzel telített ajkak Ézsaiás könyvére, nevezetesen az Úr fellángoló haragjára utalnak (Ézs 30:27). Az utolsó próféta kiléte szintén bizonytalan. A fiatal, turbános férfiben feltehetőleg Habakuk prófétát ismerhetjük fel. Sajnos ezidáig nem sikerült beazonosítani a kezében tartott tárgyat. Talán ételcsomag lehet az, amelyet Habakuk egy angyal segítségével Dánielnek vitt el az oroszlánbarlangba.
A képfalat a királyi kapu felett két nagyméretű ikon osztja fel. Közvetlenül a kapu felett elhelyezkedő Utolsó vacsora ikon felett láthatjuk a Trónoló Krisztus képmását. A kilencvenes évek elején elvégzett állapotfelmérés szerint ez az ikon volt leginkább rovarfertőzött, és a restaurálás előtt a festék a kép meglehetősen nagy részén peregni kezdett. A központi helyen lévő Trónoló Krisztus ikonja fontos szerepet tölt be. Hasonlóan a Pantokrátor képéhez, ez az ikon is Jézus egyik hagyományos ábrázolási formája. A Megváltót a festményen trónon ábrázolták, főpapi öltözékben. Jobb kezét áldást osztó avagy tanító pózban festették meg, baljában pedig nyitott Bibliát láthatunk, amely Máté evangéliumánál van nyitva: „Jöjjetek Atyámnak áldottai, bírjátok a világ már kezdetétől fogva néktek készített országot” (Máté 25:34). Az Újszövetség szerint Jézus ezekkel a szavakkal fogadja majd a benne hívőket az utolsó napon. Mindenképpen fontos megjegyezni, hogy a Trónoló Krisztus ábrázolása elsősorban a nyugati kereszténységben jellemző. A keleti ortodox hagyományokban, az ikonosztázionokon általában az úgynevezett Deészisz jelenik meg, amely sok mindenben hasonlít a trónon ülő Krisztus alakjára. A különbség az, hogy a keleti hagyományok szerint a trónoló Krisztus mellett balról Máriát, jobbról pedig Keresztelő Szent Jánost is megjelenítik az ikonon, akik az emberek üdvözüléséért könyörögnek az ítélkező Jézushoz. A nagyobb Deésziszen több Krisztus felé forduló szent is megjelenhet. A Trónoló Krisztus ikon felett Jézus feltámadásának jelenetét láthatjuk. A képen az őrt álló négy római katona csodálatára megnyílik a szent sír, és abból Krisztus emelkedik fel, kezén, lábán és mellkasán az öt sebbel.
Végül az ikonosztázion legfelsőbb szintjén a Kálvária-jelenet három ikonja látható. A Szentlelket szimbolizáló szem felett, középen a keresztre feszített Jézus alakját láthatjuk. A kereszt alakú ikon tetejére az 1870-es évek felújításakor felkerült a JKZsK (azaz Jézus Krisztus a Zsidók Királya) felirat, amelyet az eredeti állapotokhoz visszatérő legutóbbi restaurálás során eltüntettek. A keresztfa mellett két Jézust sirató alak látható. A hagyományok szerint bal oldalon Szűz Mária, jobb oldalon pedig Szent János apostol alakja tűnik fel.
Az 1772-ben épült, 200 négyzetméteres főhajó a székesegyház leghangsúlyosabb és legnagyobb belső tere. Jelenlegi formáját a 2006-os belső restaurálás után nyerte el. A szentélytől az ikonosztázion által elválasztott tér ad helyet a hívők jelentős részének, ezért a főhajó legnagyobb részét padsorok töltik ki. A padok a restaurátori szakvélemény alapján nem azonos korból származnak. A legidősebbek a hajó nyugati részében, a leghátsó sorokban találhatók. 1937-ben minden pad olajzöld festést kapott, amit a 2006-os restaurálás során az eredeti barna színre cseréltek. A legutóbbi felújítás alkalmával a székesegyház padlója is lecserélődött. Az eredeti vörösmárvány-lapokat a korszerűbb padlófűtés miatt könnyebb, fehér kőlapok váltották fel. A vörösmárványt nem száműzték teljesen a bazilika belsejéből, hiszen mind a mai napig ez díszíti a szolea, vagyis az ikonosztázion előtt található, egy lépcsőfokkal megemelt tér peremét. A szolea lépcsője előtt, szélen, mindkét oldalon áll egy hagyományosan bizánci stílusú, homokkal feltöltött gyertyatartó, amelyet manuáliának (µανουαλια) neveznek. A szolea déli végében találhatjuk a rézfedelű, faragott márvány lábazaton álló keresztelő medencét.
A főhajó északi és déli boltívei az eredeti falakat áttörve a mellékhajókba vezetnek át. Mindkét mellékhajó oltár felé eső falán egy-egy fontosabb kisoltár található. A főhajó déli részében látható Szent István vértanú és Hofbauer Szent Kelemen ereklyetartója, előtte egy imapaddal. Az ereklyét tartó pódium, az úgynevezett analógion (αναλόγιον) felett látható Szent István 2010-ben festett ikonja, amelyen a felirat a következőket hirdeti: „Szent István, első vértanú és főszerpap, a Hajdúdorogi Egyházmegye védőszentje.” A vértanú palástjának aranyozott szegélyén a görög αγιος, azaz szent felirat olvasható. Az oltártól számított második déli boltíven látható Jézus vízenjárásának festménye. A kép azt a jelenetet ábrázolja, amikor Jézus Krisztus megjelenik tanítványai előtt a Kineret-tó vizén járva. A Biblia leírása szerint a tanítványok először megijedtek a jelenségtől, de amikor ráismertek Jézusra, Péter apostol a tomboló vihar dacára kiugrott a hajóból, hogy megérinthesse mesterét. De az apostol szívét félelem töltötte el a hatalmas hullámok láttán, és süllyedni kezdett. Jézus mentette meg őt a tenger habjaiból.
A főhajó északi boltívében található a máriapócsi kegykép másolata, amelyet 2009-ben helyeztek el a székesegyházban annak emlékére, hogy a máriapócsi kegytemplom belső felújításának idején a hajdúdorogi templom őrizte a kegyképet. A másolatot Monostory Viktória készítette. A kegykép előtt analógiont, mécsestartót és imapadot is elhelyeztek. A második északi boltíven található a Hajdúdorogi Egyházmegye alapítójának, X. Piusznak a festménye. A képet 1957-ben festette Friedlinger Jenő festőművész, amely egészen a 2006-os restaurálásig az északi mellékhajó oltárképe volt.
A főhajó északi falán, az ötödik padsor után helyezkedik el az Istenszülő oltára. A bizánci rítusban a gyermekét tartó Szűz Mária alakja kiemelkedő fontosságú, ezért sem meglepő, hogy a gyakran ünnepi díszbe öltöztetett oltár a főhajó közepén kapott helyet. Az Istenszülőt kék ruhában, gyermekét pedig piros stólában láthatjuk. A festmény pontos koráról és alkotójáról nincs információnk, de az bizonyos, hogy az oltárkép már az 1930-as években is a templomban volt. Korabeli fényképeken látható, hogy a virágokkal feldíszített festményt fehérbe öltözött szűz lányok (az úgynevezett Mária-lányok) vitték vállukon körbe Mária napi templomkerüléskor illetve a máriapócsi zarándoklatkor. Az ikonon látható görög betűk a Szent Szűz vallásos címére és Jézus nevére utalnak. A MPΘY egy görög kifejezést takar: Μήτηρ του Θεού, azaz Isten Anyja. Az ICXC rövidítés pedig Jézus Krisztus görög nevét takarja: Iησους Xριστος.
A hajó nyugati falán, a bejárat két oldalán nagy méretű festmények láthatóak. A bejárattól északra látható a Szűz Mária megkoronázása című festmény, amelyet 1937-ben festett Petrasovszky Manó festőművész. Elkészültekor a főoltár központi festménye volt hosszú éveken keresztül. A bejárattól délre Szent József a gyermek Jézussal című képet találhatjuk. A kép Józsefet ácsként jeleníti meg, jobbjában az elmaradhatatlan hosszú szárú fehér liliommal. A festményt 1958-ban festette Petrasovszky Manó, festőművész.
Közvetlenül a bejáratnál, a torony alatti kis előtérben találhatjuk a szegények perselyét, amely fölött Páduai Szent Antal, a szegények, éhezők és elesettek védőszentjének képe látható.
A keleti rítusú egyházakra jellemzően a hajdúdorogi székesegyház mennyezete is értékes falfestményekkel van díszítve. A történeti részben már említésre került, hogy a templom első mennyezeti freskója 1780-ban készült el. Ez a Szentháromságot ábrázoló festmény az épület átépítésekor tűnt el. A ma látható, neobizánci stílusú mennyezeti képet Puskás László és felesége, Nadia készítette el. A munka folyamán a lembergi taníttatású festőművészek nemcsak a templom mennyezeti boltíveit festették át, hanem a teljes belső teret is. Ezeket a falak nedvesedése miatti felújítások során 2006-ban fehérre festették le.
A székesegyház 1937-ben egy erősen latin stílusú belső átfestésen esett át, amely a nyolcvanas évekre elég rossz állapotba került. A nedvesedő falak, a beázások azt eredményezték, hogy a falfestmények festékrétege lassan elvált a faltól. 1989-ben az Országos Műemlékvédelmi Felügyelet, Timkó Imre megyés püspök és dr. Kiss Andor parókus elfogadta a Puskás házaspár terveit. A neobarokk stílusú falképek jellegzetes latin témákat dolgoztak fel. Az ikonosztázion előtti boltozaton például Szűz Mária latin stílusú ábrázolása volt látható a négy evangélistával, de a Hajdúdorogi Egyházmegye címere is megjelent a székesegyház boltívei felett.
A főhajót fedő három boltív együttesen közel 280 négyzetmétert tesz ki. A három részre tagolható, kiterjedt terület lehetővé tette, hogy a mesterek egy nagy méretű, összefüggő teológiai tartalmú ikonográfiai programot ábrázoljanak a mennyezeten. Mivel a boltozatok az őket tartó oszlopfőktől igen meredeken, szinte függőlegesen indultak, minden boltozatra három jelenet került. A két szélső az oldalfalakra lett orientálva, a középső ábrázolások pedig a főhajó hosszanti tengelyére.
Az ikonosztázion előtti boltív a hajó mennyezetének leghangsúlyosabb része. A boltív seccójának központi képét már a bejárattól is jól lehet látni. A bizánci szakrális művészet Krisztus-orientáltságát hangsúlyozza a belső teret meghatározó, félalakos Pantokrátor kép. A tanító Krisztus alakja a mögötte ábrázolt, sötét alvilággal kontrasztban a fényt képviseli. Ezt erősíti a baljában tartott könyv is, amelyben a következő szöveg olvasható: „Én vagyok a világ világossága, aki engem követ, nem jár sötétségben.” (János 8:12) A secco készítői ezt az idézetet azzal is kihangsúlyozták, hogy a szöveg alól indul ki a bizánci rítusú templomokra jellemző örök mécses, vagy fogadalmi mécses tartózsinórja is. A vörös üveg mögött világító lámpás mindig ég, amely azt jelképezi, hogy Jézus, a világ világossága valóban mindig jelen van. A Pantokrátor glóriájában három görög betű látható: ω o N. A betűk a bizánci és a szláv egyházi művészetben a ὁ ὢν (hó on) kifejezést takarják, amely szó szerinti fordításban azt jelenti, hogy Ő az, Jézus isteni mivoltára utalva. A központi Pantokrátor alak körül a négy evangélista szimbóluma látható: Krisztus fejénél János sasa és Máté angyala, míg a félalak aljánál Márk oroszlánja és Lukács ökre látható.
A secco déli oldalfalra forduló képe (legalábbis a felirat szerint) Jézus feltámadását ábrázolja. A keleti rítusú egyházakban magát a feltámadás jelenetét nem szokták ábrázolni, helyette Krisztus poklokra való alászállását festik meg. A mennyezeti festmény témája is inkább ez utóbbira utal. Az isteni átalakuláson keresztülment Krisztust fehérben ábrázolták, amint az alvilág kidöntött kapuin áll. A keresztbe fektetett kapuk azt fejezik ki, hogy Jézus kereszthalálával győzte le a halált. Jézus jobbjával Ádámot, baljával pedig Évát támasztja fel, amely utalás arra, hogy az ember saját erejéből nem képes az ősbűntől megszabadulni. Ádám mögött a tömegben felfedezhetjük Salamont, Dávid királyt és több ószövetségi prófétát, míg az Éva mögött látható emberek között glóriával a feje körül Keresztelő Szent Jánosra, illetve bárkájának kicsinyített változatát szorongató Noéra ismerhetünk rá.
Az északi falra fordított festmény Krisztus színeváltozását ábrázolja. A jelenet követi a hagyományos bizánci elrendezést. A secco közepén Jézus áll, jobbján Illéssel, balján pedig Mózessel. Az isteni megnyilatkozás szemtanúi, Jézus három legkedvesebb tanítványa ijedten a kép alsó részében kuporog. Illés próféta mögött láthatjuk Jánost és Jakabot, míg Péter Mózes mögött kapott helyet.
A következő boltív jelenetei egyfajta átmenetet képeznek az oltár felőli (Jézushoz kötődő), és a bejárathoz közeli (mariológiai témájú) falképek között. A központi kép a Szentlélek eljövetelét, azaz Pünkösd ünnepét ábrázolja. A jelenet középpontjában Szűz Mária foglal helyet a tizenkét apostol körében. A Szentlélekről rájuk, és a secco alján, királyi alakban ábrázolt Világmindenségre áradnak ki a kegyelem sugarai. A déli fal felé fordított secco Jézus születését jeleníti meg. A kép központi részén a Szent Család látható, míg a háttérben a három napkeleti bölcs és az angyalt követő pásztorok láthatók. Az északi seccón az Angyali üdvözlet jelenete látható. A festmény bal oldalán Gábriel arkangyal jelenik meg, amint Máriához lépdel az örömhírrel. A középső boltív három képét összeköti a Szentlélek jelenléte. A secco központi képéből a Szentlélek mindkét oldalsó festményre átsugárzik, egymásba fonva a három ünnepet. A secco festőmestereinek ez a megoldása annyira újítólag és inspirálóan hatott, hogy a Bécsi Egyetem elismert teológusa, Professzor Ernst Christoph Suttner a hajdúdorogi székesegyház mennyezeti képei köré építette fel egyik lelkigyakorlatos előadássorozatát.
A főhajó bejárat felőli mennyezeti festménye a kórus takarásában van. A boltív seccói Mária történetéhez kapcsolódó jeleneteket ábrázolnak. A központi képen az Istenszülő elszenderedését és mennybemenetelét láthatjuk. Ezt a jelenetet gyakran találhatjuk keleti rítusú templomok bejárata felett, ugyanis a bizánci teológia szerint az, aki elhagyja a szent helyet, ahol a liturgiát hallgatta, egy új életbe lép át. A kórus takarása miatt ezt a központi seccót a többihez képest fordítva festették meg. A festmény középpontjában Mária fekszik halotti ágyán. Az ágy előtt látható két kisebb alak Jephoniás történetét jeleníti meg. Jephoniás egy zsidó pap volt, aki fel akarta tartani Mária temetési menetét, hogy kirabolja a holttestet. Mihály arkangyal azonban váratlanul megjelent, és levágta a pap kezeit. A történet szerint Jephoniás a történtek után vallást váltott, és csodás módon visszakapta kezeit, miután megkeresztelkedett. Mária fejénél, tömjénfüstölővel a kezében láthatjuk Péter apostolt, vele szemben, az ágy jobb oldalán pedig az összekulcsolt kezű Pál apostolt. A halotti ágy két végében egy-egy vörös szárnyú szeráf látható. A képen hátrébb, Mária ágya körül áll a további tíz apostol, akiket a tömegben négy püspök követ, akiknek glória övezi a fejét. A hagyomány szerint a négy püspök Szent Jakabot, Szent Timótot, Hierotheoszt és Dionüsziosz Areopagitészt ábrázolja. Mind a négy szent foglalkozott műveiben Mária elszenderülésével. A kép bal oldalán, a püspökök mögött láthatjuk Dávid királyt is, amely utal arra, hogy Mária Dávid házából való. A halotti ágy fölött Krisztus áll, kezében tartva anyja gyermekként ábrázolt lelkét. Ez a kép a jellegzetes Istenszülő ikonok megjelenítésére emlékeztet, ahol az emberek közé született gyermek Jézust tartja ugyanígy Mária. A fordított ábrázolás azt sugallja, hogy Mária lelke most lép az Isten országába, vagyis újjászületve érkezik, mint egy csecsemő. Az egész jelenet felett pedig ismét Máriát láthatjuk immár a mennyekben.A déli fal felé fordított kép a székesegyház címünnepét ábrázolja: Mária bevezetését a templomba. A secco azt a történetet jeleníti meg, amikor a hároméves Máriát szülei elvitték a jeruzsálemi templomba, ahol egészen tizenkét éves koráig nevelkedett. A festmény középpontjában a gyermek Máriát látjuk, mögötte édesanyjával, Annával és édesapjával, Joákimmal, valamint kísérő rokonokkal. A templomban Máriát Zakariás főpap fogadja, aki a legenda szerint azonnal meglátta a leányban szent küldetését. A hagyomány szerint a főpap a templom szentélyébe vezette be Máriát, hogy szentségben nevelkedjen. A kép jobb oldalán újra a gyermek Máriát láthatjuk, akinek Gábriel égi eledelt visz. A szentélyben nevelkedő gyermek Mária alakja felett az Istenszülő templomba vezetésének ünnepnapján mondott vecsernye egy részlete jelenik meg: „Az Úr házában mennyei kenyérrel táplált Szűz; az élet kenyerét, az Igét szülted a világnak.”
Az északi falra orientált secco az Istenszülő oltamát ábrázolja. A bizánci rítusban kiemelkedő jelentőségű ünnep gyökerei egészen a 10. századig nyúlnak vissza, amikor a legenda szerint Konstantinápoly népe a Blakhernai templomban gyűlt össze, hogy Szűz Mária segítségéért imádkozzanak. Egyes feljegyzések szerint szörnyű járvány, mások szerint ellenség pusztítása miatt kérték ki az Istenszülő közbenjárását. Az elbeszélés alapján a szűz megjelent a templomban, és köpönyegét az imádkozók felé borítva megvédte a bizánciakat a vésztől. Ennek a történetnek a tradicionális ábrázolását láthatjuk az északi mennyezeti festményen. A kép középső részén láthatjuk Szűz Máriát a gyermek Jézussal, amint köpönyegét széttárja az imádkozók felett. Tőle jobbra négy szentet láthatunk glóriával a fejük körül. Máriához a legközelebb Dallamszerző Szent Román áll, aki korának legnagyobb vallásos himnuszköltője volt, és a legendák szerint ezt a képességét Szűz Máriától kapta. Kezében egy papírtekercs látható, amelyen Román Karácsonyi kontakionjának legelső sora áll: „Ma a Szűz a legfelsőbb lényt szüli”. Szent Román ünnepnapja egyébként ugyanúgy, mint az Istenszülő oltalmának ünnepnapja, október 1-jére esik. A sorban a második alak Szent Ananiás, Damaszkusz püspöke, aki meggyógyította Pál apostolt a vakságból. A bizánci kalendáriumban az ő ünnepnapja is október első napjára esik. Az Ananiás mögött álló két alak története összekapcsolódik egymással, és az Istenszülő oltalmának történetével is. A félmeztelenül ábrázolt alak, aki Máriára mutat, Krisztusért balgatag Szent András, aki szent balgasága miatt kiérdemelte, hogy láthassa az Istenszülőt. András látomásáról beszámolt mellette álló tanítványának, Szent Epifániosznak is, aki szintén láthatta a szent szüzet. Mária jobbján Keresztelő Szent János áll, kezében egyik prédikációját tartva: „Tartsatok bűnbánatot, mert közel van a mennyek országa.” János mögött apostolokat láthatunk. Az apostolok mögött, a második sorban pedig a három nagy egyházatya tűnik fel: Nagy Szent Bazil, Aranyszájú Szent János és Nazianzi Szent Gergely.
A székesegyház egyik legértékesebb berendezési tárgya a főhajó déli boltíveinél felállított baldachinos püspöki trón. A 2006-ban restaurált trónus a szakvélemény alapján körülbelül 1790 és 1810 között készülhetett. A püspöki trón formajegyei, megmunkálásának minősége, a felhasznált anyagok, a technika és a művészi formavilág is teljes mértékben megegyezik a templom ikonosztázionjának jellemzőivel. Ezek alapján elmondható, hogy a baldachinos felépítmény is Jankovits Miklós fafaragó műhelyéből került ki, noha maga a trónus későbbi eredetű. Az 1937-es templomfelújítás során a püspöki ülőhely sem úszta meg a világoszöld átfestést. Eredeti színeit 2006-ban kapta vissza.
A püspöki trón baldachinjának csúcsán egy koronára emlékeztető, aranyozott, hagyományos bizánci püspöki süveg látható. Ez jelképezi az Úr hatalmát, amelyet földi helytartója, a püspök lát el a Hajdúdorogi Egyházmegyében. A lelkipásztor hatalmának isteni származását erősíti a süveg alatt kifaragott Isten szeme is. A háromszög alakú faragvány a Szentlelket szimbolizálja, amelyből a kegyelem sugarai áradnak ki. Az akantuszlevelekkel díszített, aranyozott rojtokkal szegélyezett baldachint két korinthoszi oszlop tartja. Az oszlopok között helyezkedik el maga a trón. A trón háttámlájába egy értékes rokokó stílusú festmény van beágyazva: a Jó pásztor című kép. A festmény készítőjét ezidáig nem sikerült beazonosítani, mindenesetre képzett festőről van szó, akinek munkáján a bécsi iskola jegyeit lehet felismerni. Feltételezhető, hogy a kor egyházmegyei festője, Mankovics Mihály készítette a képet. A tájképbe illesztett jelenet fő alakja a rá bízott nyáj védelmére kel a támadó farkassal szemben. Egyedül a finom vonásokkal rendelkező ifjú feje körül látható glória árulja el, hogy a festmény központi alakja nem egy tájkép névtelen hőse, hanem Jézus. A kép hátterében, Krisztussal kontrasztba állítva más pásztorokat is felfedezhetünk, akik a farkasok támadása elől elmenekülnek, ezzel kiszolgáltatva bárányaikat a ragadozóknak. A kép János evangélumának tanítását dolgozza fel, miszerint Krisztus a benne hívők nyájának pásztora, ugyanúgy vezeti a benne hívők nyáját, mint ahogyan a püspök a saját híveit.A rózsákkal övezett festmény alatt látható maga a trón, amelyen egyedül a püspök foglalhat helyet. A trón két lépcsőfokkal meg van emelve. Amikor a püspök a trónról feláll, hogy prédikáljon, akkor a két lépcső előtt leterített hímzett, kör alakú szőnyegre, az úgynevezett sasra áll rá.
A keleti rítusú templomok hagyományos berendezése között nem szerepel a szószék, az a latin rítust követő katolikus templomok építészeti sajátossága. A hajdúdorogi székesegyház építésekor erős katolicizáló, latinosító nyomás érvényesült az egyházban a Habsburgok hatására. Emiatt készült el Hajdúdorogon is a fából faragott szószék, amelyet tulajdonképpen sohasem használtak prédikálás céljából.
A szószék eredeti színezése megegyezik az ikonosztázionéval, tehát közel egy korból származik a két fafaragvány. A 2006-os teljes restaurálás alapos vizsgálata során kiderült, hogy a szószék formajegyei teljesen eltérnek a többi, Jankovits által készített berendezéstől. A restaurátori szakvélemény szerint a szószék egészen biztosan más műhely munkája, és emiatt művészetileg kicsit falsabb a kivitelezése. Feltételezhető, hogy a szószék kifaragásával azért bíztak meg másik, vélhetőleg helybéli mestert, hogy gyorsabban haladjanak a templom átépítésének munkálatai.A szószék hangvetőjén látható Magvető című festmény a püspöki trón Jó pásztor című képéhez hasonló, kifinomult stílusjegyekkel készült el. Az sem zárható ki, hogy a két ikont ugyanaz a bécsi iskolát járt festő készítette el. A piktor kilétére ezidáig sajnos nem derült fény, de itt is valószínűsíthető, hogy a munkácsi püspökség által szívesen foglalkoztatott Mankovics Mihály volt az.
A kép Máté evangéliumának egyik példázatát jeleníti meg. Jézus a magvető példáján keresztül magyarázza el tanítványainak, és a köré gyűlteknek, hogy a szent ige és a hit is ugyanúgy fogan meg az emberek lelkében, mint egy elvetett mag a földben. Van amelyik rossz talajra esik, van amelyiknek gyökere nem nő elég mélyre, van amelyiket elnyomja a gyom, és van amelyik jó földben százszorosát termi. 
A szószékkosáron négy kisebb ikon látható, amelyek a keleti rítushoz kapcsolódó nagy szónokokat, teológusokat ábrázolják. A képek festőjét és az egyes alakokat sem sikerült eddig minden kétséget kizáróan beazonosítani. A szószékkosár nyugati ikonján két alak látható. Egyikük fekete ruhát visel, és nagy gonddal vizsgál egy szent szöveget. Közel hozzá egy püspöki süveg látható az asztalon. Mögötte egy kék ruhába öltöztetett alak térdel, aki egy falba mélyesztett oltárhoz vagy ikonhoz fohászkodik. Sajnos a két alak kilétét egyáltalán nem sikerült eddig meghatározni. A kosár főhajó felé kiugró oldalát egy püspök, feltehetőleg Nagy Szent Bazil ikonja foglalja el. Mellette egy újabb főpapi öltözetben ábrázolt alak látható, valószínűleg Aranyszájú Szent János. A szószékre felvezető lépcső mellett pedig a harmadik egyházatya, Nazianzi Szent Gergely képét láthatjuk.2009. február 7. és szeptember 5. között a szószékre szerelték fel a Máriapócsból gyalogos zarándoklaton Hajdúdorogra hozott könnyező máriapócsi kegyképet. A kegykép és az azt övező textíliák erre az időre elfedték a szószék eredeti festményeit.
A székesegyház két oldalhajója 1868-ban készült el. Az eredeti, egyhajós templom északi és déli falának áttörésével kialakított két hajó, a kor pontosságához mérten, ugyanolyan méretekkel rendelkezik. A főhajó hosszanti tengelyét követve a mellékhajók kicsivel hosszabbak, mint 13 méter, és valamivel szélesebbek, mint 3 méter. Mindkettőnek körülbelül 42 négyzetméter az alapterülete. A dongaboltozatos mennyezet 5 méter magasra nyúlik. A hajdani főhajó falait két négy méter széles és 4,37 méter magas boltív töri át. A mellékhajók főhajó felőli oldalának körülbelül a közepén egy széles oszlop tartja meg a két boltívet. Mindkét oldalhajó rendelkezik egy bejárattal és két ablakkal.
A templom kibővítésekor a mellékhajóknak azt a célt szánták, hogy kihangsúlyozzák a főhajót, és hogy megtartsák a főhajó felé néző karzatokat. Ebből kifolyólag a két oldalhajónak egyszerűbb a díszítése. Falfestmények például sosem díszítették ezeket a hajókat. A székesegyház oldalhajóinak hármas funkciója van, így három különböző részre lehet tagolni őket. A hajók nyugati végében a főhajó padsorainak a meghosszabbítása található, vagyis a mellékhajók padozata nem egy saját mellékoltárhoz kapcsolódik, hanem a főhajó terének kibővítését szolgálja. A hajók közepénél, a boltíveket tartó oszloppal szemben található a bejárat. Az oszlopokon kialakított szenteltvíztartókkal együtt ez a templomba lépés tere. Csak a hajók keleti felében találhatók mellékoltárok, amelyek sajátos funkciót kötnek az oldalhajókhoz.
A déli mellékhajó a benne található Szent Kereszt oltárról kapta nevét. Az oltár 1868-ban készült el. Festménye az ikonosztázion csúcsán látható Kálvária-jelenetet dolgozza fel. A keresztre feszített Jézus balján anyja, Mária áll. Öltözete az ikonosztázion hagyományait követve piros alapon kék köpönyeg. A kereszt jobb oldalán Szent János látható. Krisztus feje felett, egy táblán négy betű olvasható: N. J. Zs. K., azaz Názáreti Jézus, a Zsidók Királya. Mindkét mellékoltárra jellemző, hogy eredetileg elég silány minőségűek voltak, emiatt a 2006-ban befejezett restaurálás nyomán tulajdonképpen teljesen új faszerkezetet kaptak. A hajó bejáratával szemben, az oszlopra tolva áll egy kisebb, könnyen mozgatható oltár. Az oltárasztalon az Istenszülő egyik díszes keretbe foglalt ikonja látható. Az oltár mellett, az oszlopon láthatjuk Jézus megkeresztelésének festményét. A kép eredetileg a keresztelő medence felett függött. A festményt 1879-ben Takács Orina megbízásából festette egy feltehetőleg helyi piktor. A kép jobb oldalán Keresztelő Szent János látható, amint a Jordán vizével megkereszteli Jézust. Szent János kezében egy hosszú szárú keresztet tart, amelyen az Ecce Agnus Dei felirat olvasható, ami latinul annyit tesz: Íme Isten Báránya. A bejárat mögött, a festménnyel szemben egy gyóntatószék kapott helyet, amelyet padsorok követnek.
A mellékhajó nyugati falán függ Szűz Mária latin stílusú festménye. A képet 1938-ban festette egy helyi festő, aki a monogramjával jegyezte művét. A P. J. monogram feltehetőleg Pap Jánost takarja. A képen Mária egy fekvő félholdon áll, fejét ragyogó glória övezi. Ez az ábrázolásmód jellemzően a jelenések könyvére utal, amely egy asszonyról ír, „a ki a napba vala felöltözve, és lábai alatt vala a hold”.
Az északi hajó oltárképe Mária megkoronázását ábrázolja. A festmény középpontjában a piros alapon kék köpönyeget viselő Istenszülő térdel, mellei fölött keresztbe tett kézzel. Mária jobbján a Fiú, azaz Jézus látható, míg balján az Atya, akinek feje körül háromszög alakú glória látható. A kettejük által tartott korona felett a Szentlelket szimbolizáló fehér galamb jelenik meg. Az északi oltár sorsa szinte mindenben megegyezik a délivel, azzal a különbséggel, hogy ennek az oltárnak a képe 1957-től a 2006-os felújításig X. Piusz pápa festménye volt, emiatt az északi hajót gyakran még ma is Piusz-hajónak nevezik. A bejárattal szemben, a szenteltvíztartó felett láthatjuk Páduai Szent Antal képét. A festményt 1924-ben festette meg egy magát Vidovichként szignáló festő (feltehetőleg nem az ismert horvát piktorról, Emanuel Vidovićról van szó). A képet Gombos István és neje, Módán Teréz rendelte meg a székesegyháznak. A ferences rendi szentet minden jellemző attribútumával együtt festették meg. A barna szerzetesi csuhát viselő Antal jobbjával kenyeret ad egy szalmán fekvő, szegényesen öltözött anyának és újszülött gyermekének. Ez a jelenet arra utal, hogy Antalt nemcsak a szegények gondviselőjeként, hanem a terhes anyák védőszentjeként is tisztelik. Baljában egy könyvet tart, amelyen a gyermek Jézus ül, kezét tanító pózban tartva. Ez Antal teológiai képzettségét és kiváló prédikációit szimbolizálja. A gyermek Jézus ölében pedig Antal állandó attribútuma látható: a fehér liliom szál.
A déli hajó tükörképeként a bejárattól nyugatra itt is egy gyóntatószék kapott helyet, amelyet a főhajóhoz csatlakozó padsorok követnek. A mellékhajó nyugati falán a Jézus szíve festmény látható. A töviskoronás szívvel, kitárt karokkal ábrázolt ragyogó Krisztus alakja művészetileg rokonságot mutat a déli hajó Mária képével. Ez a festmény ugyanúgy latinos stílusban készült, és noha nem található rajta festői szignó, feltételezhető, hogy ez is 1938-ban készült el a P. J. monogramú, feltehetőleg helyi festő műhelyében.
A két oldalhajó berendezéseinél meg kell említeni a padokat díszítő hat vallásos zászlót is. Mindkét mellékhajóban három-három lobogó van, amelyek alapszíne a magyar zászló egy-egy színét adják. A lobogók közül a fehér hátterűeket készítették a legkorábban. Az egyik fehér zászlónak az egyik oldalán, a mennyezeti képeken is ábrázolt jelenet, Krisztus alászállása a poklokra látható. A kép közepén a fehérbe öltöztetett Megváltó az alvilág keresztbe fektetett kapuin áll. Jobbjával itt is Ádámot, baljával pedig Évát támasztja fel halottaiból. Érdekes megfigyelni, hogy a kép csúcsán három angyal látható, akik egy keleti ortodox keresztet tartanak. Ez is a fehér selyembe varrt képek éltes korára utal. A zászló másik oldalán a Pantokrátor alakja látható. Jézus itt is piros ruhán kék köpenyt visel, ahogyan az az ikonosztázionon és a hagyományos ábrázolásokban is megfigyelhető. Kezében egy nyitott, zöld könyvet tart, amelyen János könyvének 6. verséből olvasható egy részlet: „Én vagyok az élet kenyere, a testem a világ életéért”. A másik fehér zászló egyik oldalát a mennyezeten is ábrázolt pünkösd jelenete díszíti. A Szentlélek bátorító lángja lobog az asztal körül ülő tizenkét apostol feje fölött. Ezúttal Szűz Mária nem jelenik meg, de ugyanúgy az asztalfőn egy koronás férfi ábrázolja a világmindenséget, mint ahogyan a mennyezeti seccón. A fehér zászló másik oldalán az Istenszülő klasszikus ábrázolása látható.
A fehér lobogókat időben a piros selyembe varrt zászlók követik. Az egyik piros lobogón Jézus kereszthalálának történetét dolgozza fel a két festmény. A zászló egyik oldalán a keresztre felnéző, kezeit imára kulcsoló Szűz Mária látható, a másik oldalon pedig a keresztjét cipelő, töviskoronás Jézus alakja lett megfestve. A másik piros hátterű lobogó egyik képe a pünkösdi ünnep történéseit fűzi tovább. Az apostolok a Szentlélek lángjától felbuzdulva kimennek a tömegek elé, hogy hirdessék Krisztus tanait. A zászló másik oldalán Szent Miklóst láthatjuk főpapi öltözékben. Jobb kezében a Szentírást tartja, míg baljában a székesegyház kicsinyített mását. Ez az ábrázolásmód, abban az esetben, ha a megjelenített szent nem a templom vagy az egyházmegye alapítója vagy építtetője volt, akkor arra utal, hogy a templomot az adott szent védelmébe ajánlják. Ez a helyzet áll fenn a hajdúdorogi székesegyház esetében is.
A zöld alapszínű zászlók a legfiatalabbak, és képeik magyar vonatkozású szentek történetéhez kapcsolódnak. Az egyik zászló az egyik oldalon azt a jelenetet ábrázolja, amikor Szent István az Istenszülőnek ajánlja fel koronáját, és ezzel együtt országát. A zászló másik oldalán látható kép Árpád-házi Szent Erzsébetet ábrázolja, amint kenyeret oszt a szegényeknek. A kötényében látható rózsák egy népszerű Erzsébet-legendára utalnak. Eszerint Erzsébet ura parancsával dacolva kenyeret vitt a szegényeknek kötényében, és amikor megállították őt, azt mondta, hogy csak rózsákat visz. Amikor megmutatta azt, az Úr valóban rózsává változtatta az éhezőknek szánt kenyeret, és ezzel megkímélte Erzsébetet a büntetéstől. Mögötte feltételezett szülővárosa, Pozsony látható. A másik zöld hátterű lobogó egyik oldalán Szent Imre herceg látható, jobbjában egy szál fehér liliommal, a másikon pedig Szent László lovagkirályunk alakja jelenik meg.
A székesegyház 1868-as felújításakor három karzatot alakítottak ki. A két oldalhajó két szimmetrikus karzatot tart 5,55 méter magasan. Az úgynevezett kórus karzatokat sokáig nemek szerint is elkülönítették. A két oldalsó karzatra csak férfiak mehettek fel, a nők pedig csak a kántor szeme előtt, a nyugati orgona karzaton foglalhattak helyet. Ma már nincsenek ilyen megkötések, mégis a karzatokat gyakran női és férfi kórusként különböztetik meg a helyiek. A harmadik karzat a főoltárral szemben helyezkedik el. A nyugati, úgynevezett orgona karzatot két korinthoszi oszlop tartja 5,2 méter magasan. Építészeti szempontból ez a karzat a falazott karzatok közé tartozik.
Mindhárom karzat gazdagon díszített, arany színezésű, romantikus stílusú öntöttvas korláttal rendelkezik. Összesen öt mellvédkorlát készült a székesegyházba. A leghosszabb korlát a nyugati karzatot díszíti, ez majdnem 10 méter hosszú. A két szimmetrikus, északi illetve déli karzat korlátját megbontja a két boltívet tartó középső oszlop, emiatt mindkét kóruson két-két korlát látható. A korlátok hátulját az 1937-es felújítás során egy feketére festett fatáblával borították. Ez szinte teljesen elfedte a korlát eleganciáját. A katedrális legutóbbi felújításakor, 2002-ben távolították el ezeket a fatáblákat.
A két kórus karzat egységesen 13,32 méter hosszú és 3,42 méter széles, vagyis valamivel több, mint 45 négyzetméter. Szerepük, hasonlóan a mellékhajókhoz az, hogy kiemeljék, még inkább központba állítsák a főhajót. Korábban elsősorban a fiatal fiúk foglaltak itt helyet. A karzatok oltárhoz közelebbi végén kórusok álltak fel. Egyik karzat falát sem díszítették festmények vagy seccók. A nyugati karzat 9,6 méter széles és 4,92 méter hosszú, így 47 négyzetméteres alapterületével valamennyivel nagyobb, mint a két oldalsó karzat. Eredetileg a kántor és a képzett püspöki kórus helye volt, de itt kapott helyet a székesegyház orgonája is. A keleti szertartású egyházak liturgiájában hagyományosan az emberi hangra, a kórusművekre helyeződik a hangsúly. A hajdúdorogi székesegyház orgonáját a hetvenes években építették fel a nyugati karzaton, és egészen Kocsis Fülöp püspök felszenteléséig a kántor rendszerint ezen kísérte a székesegyház szent liturgiáit. Fülöp püspök igyekezett visszahozni a bizánci hagyományokat a székesegyházba, emiatt az orgona helyett újra az emberi hang kapja a főszerepet a miséken. Az orgonáról nem sok információ maradt fenn. Méreteit tekintve viszonylag kicsi hangszerről van szó, 63 sípját hét regiszter segítségével és az orgonaszekrényben található elektronikus vezérléssel szólaltatják meg. Több hangszer alkatrészeiből állították össze, emiatt meglehetősen csekély művészeti értéket képvisel. Feltehetőleg úgy került a bizánci rítusú székesegyház nyugati karzatára, hogy a szocialista rendszer nyomására egyes latin templomokból eltávolították vagy kidobták a hangszereket, és a felhasználható részeket a hajdúdorogi parókia befogadta, így megmentve azokat.
A hajdúdorogi székesegyház 17. századi alapokon nyugvó harangtornyában 14 méter magasan helyezkedik el a három harang. A harangok közül a legidősebb és a legnagyobb a Szent János harang, amely Keresztelő Szent Jánosról kapta a nevét, akinek az alakja megjelenik a harangon is. Az eredeti harangot 1815-ben öntötte ismeretlen mester. Egy helyi legenda szerint a harang érces hangját Széchenyi István is dicsérte, amikor a városban vendégeskedett. A János harang sokáig a székesegyház egyetlen harangja volt. A hatalmas, 40 mázsás harangot az első világháború idején beolvasztották hadi célokra, valószínűleg új ágyút öntöttek belőle. A hajdúdorogi görögkatolikus hívek adományából a soproni Seltenhofer Frigyes és fiai öntötték újra a harangot 1927-ben. A helyreállított harangot Miklósy István, hajdúdorogi püspök szentelte fel 1927. október 1-jén. A felszentelést követően a 40 mázsás harangot felhúzták a toronyba. A Szent János-harangot legközelebb 1999-ben kellett kimozdítani a székesegyház harangtornyából, amikor elkezdődtek a torony felújítási munkálatai. A harang visszaemelésekor a csigasor nem bírta el a hatalmas súlyt, és félrerántva a felújított toronysisak németlábát, a harang lezuhant és megrepedt. A Szent János harang végül 2000-ben került vissza ismét a toronyba, ekkor már csak 15 mázsát nyomott. A felújítás során a harang díszítése megmaradt, de a feliratot megváltoztatták, és a kevesebb hely miatt át is helyezték azt. Ma a harang oldalán a következő felirat olvasható: „Keresztelő Sz. János tiszteletére s az 1914–18-as világháborúban hadi célokra elszállított János harang pótlására önttették a hajdudorogi gör. kath. egyház tagjai az 1927. évben Öntötték: Seltenhofer Frigyes fiai harangöntő-gyárában Sopronban.”
A székesegyház második harangját 1935-ben öntötték. A Szent János harang déli oldalán található Szent Anna-harang Szűz Mária édesanyjáról kapta nevét. Oldalán a felirat a következőt hirdeti: „Szent Anna asszony tiszteletére öntették a hajdudorogi gör. kath. egyház tagjai 1935-ben.” A bazilika harmadik, és egyben legfiatalabb harangja a II. János Pál-harang, amelyet az egyházfő máriapócsi látogatásának emlékére készíttettek 1991-ben. A harangon ez a felirat látható: „II. János Pál pápa máriapócsi zarándoklatának évében a harangot újraöntette Hajdúdorogról Lelesz János és felesége Szalka Anna, Gombos Lajos harangöntő mesterrel Őrbottyánban az Úrnak 1991. évében.”
A görögkatolikus székesegyház körül elterülő park, amelyet a hajdúdorogiak gyakran csak templomkertként emlegetnek, történetileg és vallási funkciójában is szorosan hozzákapcsolódik az épülethez. A kert eredetileg a két bizánci rítusú fatemplomot és az őrtornyot körbeölelő erődfal által határolt területből fejlődött ki. Ma a kert a templommal együtt körülbelül 5300 négyzetméteren terül el a Tokaji út és az Óvoda út között. A két utcafront felől kettős keresztekkel díszített kovácsoltvas kerítés zárja le a kertet. Északról a középkori erődfal maradványa, délről pedig a Görögkatolikus Általános Iskola kerítése szabja ki a park határait. Az egyházi igazgatású általános iskola 2002-es bővítése miatt az iskolaudvar mérete nem felelt meg a törvényi előírásoknak, emiatt a templomkertből 2003-ban lecsatoltak egy körülbelül 1200 négyzetméteres területet. Ekkor épült fel a déli kerítés, amelyen egy kapu köti össze az iskolát a székesegyházzal.
A kertben három feszület látható. A legrégebben emelt keresztet a székesegyház nyugati bejáratától északra találhatjuk. A kelet felé néző betonfeszületet 1902-ben emelték a templom kertjében, és 2000-ben újították fel. Történetéről a márványtáblán olvasható szöveg mindent elmond: Isten dicsőségére állíttatták P. Szabó István és neje Gurbán Juliánna 1902 évben, Ujhelyi Andor lelkész, Végsheő Mihály s. lelkész, Lelesz György és Orosz Péter éneklészek, K. Orosz György és Kiss Antal gondnokok idejében. A főbejárattól délre, az iskola felé is találhatunk egy betonból készített, észak felé néző, szürkére festett feszületet. Ez is igen beszédes felirattal rendelkezik: A te kereszted előtt leborulunk uralkodó, és a te szent feltámadásodat dicsőítjük. Isten dicsőségére és Nagy Szent Bazil tiszteletére állíttatták Papp Antal és neje szül. Fehérváry Mária. 1937. április 29. A harmadik feszületet a Tokaji úthoz közel állították fel. A kovácsoltvasból készült kereszt kelet felé néz. Felállításának ideje ismeretlen, de feltehetőleg a harmincas–negyvenes években készülhetett. A feszület felirata mindössze az adományozó nevét őrizte meg: Isten dicsőségére emeltette özv. Görög Sándorné.
A kert északnyugati részében állították fel a Hajdúdorogi Egyházmegye megalapítójának, X. Piusznak a szobrát, amely emléket állít a Rómába zarándokló 42 hajdúdorogi hívőnek is. A szobrot E. Lakatos Aranka készítette. A szobor hátulján olvasható a 42 zarándok listája, illetve a következő kísérő szöveg: A 100 éves Római Zarándoklat emlékére állíttatta a millenium esztendejében Hajdúdorog városa 2000. június 10. 
A kert északkeleti részéből nyílik a parókia kapuja. A parókia épületében található a parókus szolgálati lakása, valamint a székesegyházhoz kapcsolódó irodák és tanácstermek. A ma látható parókia az egyhajós, téglából emelt templommal egyidős lehet, körülbelül 1772-ben építették fel.
A kert északi oldalát mintegy ötven méter hosszú eredeti, hajdúkori erődfalszakasz zárja le. A fal egykor körbevette a mai templomkert egész területét. Négy sarkán kör alakú, zömök tornyok szolgálták a város védelmét, amelyekből mára sajnos egy sem maradt meg. Az erődfal valószínűleg a 17. század elején épülhetett, amikor Bocskai hajdúit Dorogra telepítették. A török időkben a katonáskodó hajdúk erődített városait a Habsburg császárok is támogatták, hiszen így egy védtelen alföldi területen sikerült létrehozni egy úgynevezett kis végvárrendszert. Ennek volt része a hajdúdorogi erőd is, amely a kisebb, portyázó török seregek ellen valóban eredményesen fel tudta venni a harcot. Az 1660-as Szejdi-járás török túlereje azonban romba döntötte az eredeti erőd nagy részét.
Az erődöt barnáspiros égetett téglából építették fel. Fennmaradt szakaszán ma 22 darab körte alakú lőrés látható, amelyeket 1940-ben befalaztak. A Műemlékvédelmi Hivatal közbenjárására a város vezetése 1961-ben felújította a meglehetősen rossz állapotban lévő falszakaszt. Kibontották a befalazott lőréseket, kicserélték a málló téglákat, kiigazították a falazat fugáit, és a megtelepedett bokrokat és gyomokat is eltávolították a több száz éves erődről. A műemlékvédelem azonban minden tiltakozása ellenére sem tudta elérni, hogy a város vezetése lemondjon az eredeti fal megtoldásáról. A hetvenes években körülbelül három méternyi új téglafalat építettek az eredeti erődfalhoz, hogy így teljesen lezárják a városháza területét a templomkerttől.
A székesegyház kertjét a templom épületével együtt 1958-ban országos műemléki védettség alá helyezték. A park kiemelten védett természeti értékei közé tartozik az a harminc fa, amelyet 1900-ban ültettek a város görögkatolikus lakói a római zarándoklaton részt vett hajdúdorogiak emlékére. Akkoriban Hajdúdorog volt a magyar nyelvű görögkatolikus liturgiáért folytatott harc központja. A századfordulón több száz magyar ajkú görögkatolikus indult el a pápai udvarba, hogy XIII. Leónál megpróbálják elérni egy magyar görögkatolikus egyházmegye felállítását. A zarándoklat ugyan csak tizenkét év múlva váltotta be a hozzá fűzött reményeket, jelentősége viszont vitathatatlan. Ezen a zarándoklaton összesen 42 hajdúdorogi hívő vett részt, és eredetileg ugyanennyi fát ültettek a templomkertben. Az emlékfák között találhattunk gesztenyét, hársat, olajfát, kőrist, tölgyet, szilt és japán akácot is. Mára ezek egy része elpusztult, de a kert gondozói és a hajdúdorogiak igyekeznek pótolni a kiöregedett fákat. Ennek köszönhetően ma a templomkertben és az egykor hozzátartozó iskolaudvarban összesen 58 darab fa áll.
A Hajdúdorogi Honismereti és Városvédő Egyesület 2000-ben egy kopjafát állított fel a parókia épületéhez közel, amely ezeknek a fáknak állít emléket. Az úgynevezett zarándokfák emléke Makovecz Imre által felkért, neves fafaragó művészek alkotása. A kopjafa talapzatát Orosz Imre helyi kőfaragó készítette el. Az általa kifaragott felirat összefoglalja a fák történetét: A Magyar Görögkatolikus Püspökség és a magyar nyelvű liturgia megadását kérő római zarándoklaton részt vevő 42 hajdúdorogi hívő emlékére ültették e fákat 1900-ban. Az egyesület a kert északi részén, a kerítéshez közel egy emlékkövet is felállíttatott 2004-ben. Ez a kő a kertben található védett fák lajstromát tartalmazza: tizenhárom vadgesztenye, három kocsányos tölgy, öt szilfa, négy kőris, két közönséges pagodafa és három hárs. Ehhez az emlékkőhöz közel található egy fiatal kocsányos tölgy, amelyet szintén emlékkővel jelöltek meg. A kő felirata szerint a tölgyet 1996-ban ültették a honfoglalás 1100 éves évfordulójának alkalmából, az első városnapi ünnepségek keretében.
A székesegyházhoz természetesen számtalan ünnepnap kötődik, az egyházi kalendárium minden napra meghatározza az ünnepeket. A következő sorokban a székesegyházra és Hajdúdorog hagyományvilágára legjellemzőbb egyházi ünnepek kerülnek bemutatásra.
A bizánci rítusban az egyházi újév szeptember 1-jével kezdődik, emiatt az Istenszülőt mélyen tisztelő görögkatolikus naptárban Mária születésének napja, szeptember 8-a az első jelentős ünnepnap, amelyet körmenetekkel ünnepelnek a székesegyházban. Az egyházi év következő nagy ünnepnapja a székesegyház szempontjából november 21-ére esik. Ez az Istenszülő templomba vezetésének ünnepe, azaz a székesegyház címünnepe. Minden évben ez a nap a katedrális búcsúnapja, amikor az egyházmegye több településéről is érkeznek zarándokok Hajdúdorogra.
A bizánci rítus 40 napot ír elő a karácsonyra való felkészülés, a karácsonyt megelőző böjti időszakra, vagyis az advent jóval hosszabb a görögkatolikusoknál. Hajdúdorogon hagyományosan a püspök gyújtja meg az első adventi gyertyát a város főterén felállított adventi koszorún a karácsonyt hat héttel megelőző vasárnapon. A görögkatolikus adventi koszorún ezért nem négy, hanem hat gyertya látható. A hosszas felkészülés után a karácsonyi ünnepségek ugyanúgy az éjféli misével veszik kezdetüket, mint máshol az országban. Hagyományosan erre a misére érkeznek meg azok is, akik különböző karácsonyi népszokás szerint járták a várost, hogy a kis Jézus születéséről hírt vigyenek a családi házakba. Leggyakrabban az úgynevezett kóringyálással köszöntik a karácsonyt, amikor rokonoknál, ismerősöknél, vagy akár idegen házakban is karácsonyi dalokat énekelnek a ház lakóinak. A kisebb gyerekek papírból készült, forgatható karácsonyi csillaggal is kiegészíthetik a kóringyálást. Ezt a szokást már csillagozásnak nevezik. Természetesen a betlehemezés is népszerű karácsonyi hagyomány Hajdúdorogon. A gyerekek leggyakrabban a máriapócsi kegytemplom hasonmását készítik el, és azzal köszöntik a város lakóit. Sajátos hajdúdorogi népszokás karácsonykor a kecskézés. A fából faragott, mozgatható ajkú kecskeálarcot leginkább felnőttek öltik magukra. A nehezen elkészíthető maszk miatt ez a hagyomány fordul elő a legritkábban Hajdúdorogon. Karácsony első napján, december 25-én a délutáni órákban rendezik meg a Szállást keres a Szent család elnevezésű körmenetet. A székesegyház elől induló menet élén beöltözött hajdúdorogiak haladnak. Rendszerint József megy elöl, és egy szamarat vezet, amelynek hátán Mária ül. Őket követik az angyalok, a három napkeleti bölcs, a pásztorok hada és persze a hajdúdorogi hívek. A menet követi a Szent Családot, akik több útba eső háznál is megállnak a városban, hogy szállást kérjenek. Az első állomás rendszerint a Városháza, az utolsó pedig a székesegyház, ahol végül befogadják a szállást kereső családot. A karácsonyi ünnepek alatt a szolea bal oldalán egy betlehemet is felállítanak a székesegyházban.
Karácsony után, január 6-án tartják Vízkereszt ünnepét. Jézus megkeresztelésének emléknapján a székesegyház papjai elindulnak megszentelni a város lakóházait. Ez a hagyományok szerint távol tartja a gonoszt és a balszerencsét a lakástól, és a benne lakóktól is. Hagyományosan ekkor szedik le a karácsonyfát is.
A székesegyházhoz kötődő leglátványosabb és legjellegzetesebb ünnep vitathatatlanul a húsvét. A székesegyházban az ünnepet megelőző vasárnap, azaz virágvasárnap tartják a barkaszentelést arra emlékezve, hogy ezen a napon vonult be Jézus Jeruzsálembe. A húsvétot megelőző nagyhéten szigorú böjtöt tartanak, és nagycsütörtökön, Jézus halálának napján elnémulnak a székesegyház harangjai is. A templomban ekkor hagyományosan felállítják Jézus szimbolikus sírját a szolea bal oldalán. A Szent sírt az úgynevezett Krisztus-katonák őrzik, egészen a feltámadásig, azaz a nagycsütörtöki virrasztástól kezdve egészen húsvét vasárnapig. Általában 15 fekete egyenruhás, karddal felfegyverzett katona áll sorfalat a székesegyházban. Ők vigyáznak a templom értékeire, a hagyományok betartására, és segítik a papság munkáját is azzal, hogy helyet tartanak fenn számukra a szertartások akadálytalan elvégzéséhez a húsvéti tömegben. Az egész napos szolgálat nem egyszerű feladat, emiatt a városban nagy megtiszteltetés a Krisztus-katonák sorai közé állni. Katonának bármelyik nőtlen, görögkatolikus férfi önkéntesen jelentkezhet. A húsvéti szertartások közül a húsvét vasárnapi pászkaszentelés hagyománya a leglátványosabb. A hajdúdorogiak már nagycsütörtökön kisütik a szigorú szabályok alapján készülő pászkát, amelyet a reggeli misére egy kosárban visznek el. A húshoz készült kalácsfajta, a pászka mellé a kosárban helyet kapnak más szokásos húsvéti eledelek is, mint a sonka, a tojás, a töltött hús, vagy a bor. A kosarakat a családok a templomkertben rakják le egymás mellé, a székesegyház épülete körül. A kosarak hagyományosan a templom azon oldalára kerülnek, amerre az adott család lakik a városban. A vasárnapi húsvéti mise után a miséző papok a Krisztus-katonákat követve végigjárják a templomkertbe lerakott pászkasorokat, és megszentelik azokat.
A húsvétot követő időszakban a legtöbb embert megmozdító ünnepség május végén vagy június elején az elsőáldozás. A 9–10 éves gyermekek ünnepi ruhában áldoznak elsőként a templomban. Pár héttel az elsőáldozók ünnepe után következik pünkösd, amikor a székesegyház kertje ad otthont az úgynevezett Hazaváró ünnepségnek. A hajdúdorogi hazaváró a pünkösdi misék mellett az együttlétről, a főzőversenyekről és a különböző vallásos színpadi programokról szól.
Az egyházi év legnagyobb ünnepeinek sorát augusztus 15-én Nagyboldogasszony ünnepe, azaz Szűz Mária elszenderülésének és mennybe menetelének emléknapja zárja. Mária-nap egykor sokkal nagyobb hangsúlyt kapott az ünnepek között, egészen 1945-ig munkaszüneti nap is volt. A székesegyházban fehérbe öltözött szűz lányok vitték vállukon körbe az Istenszülő képét a hagyományos Mária-napi körmenetekben. Ekkor indultak el a zarándokok is a máriapócsi búcsúra.
Sz. Kürti Katalin: Hajdúdorog, görögkatolikus székesegyház. Budapest: TKM Egyesület. 1989. = Tájak, korok, múzeumok kiskönyvtára,  329. ISBN 963-555-604-7  
Berci László: Hajdúdorog Görögkatolikus Püspöki Székesegyház története: Művészettörténeti áttekintés. Budapest: Kulturális Örökségvédelmi Hivatal. 2001.  
Dercsényi Balázs – Hegyi Gábor – Marosi Ernő–Török József: Katolikus templomok Magyarországon. Budapest: Karinthy Kiadó. 1991. ISBN 963-759-200-8  
Nagy Márta: Ortodox ikonosztázionok Magyarországon. Debrecen: (kiadó nélkül). 1994. ISBN 963-450-872-3  
Hajdúdorogi Görögkatolikus Székesegyház. Szerk. Pásztor Bazil. (hely nélkül): Hajdúdorogi Görögkatolikus Székesegyház. 2008.  
Károlyi Györgyi: Hajdúdorog, Görögkatolikus Székesegyház főoltár restaurálási dokumentációja. Budapest: Kulturális Örökségvédelmi Hivatal. 2005.  
Károlyi Györgyi: Hajdúdorog, Görögkatolikus Székesegyház belső restaurálása. Budapest: Kulturális Örökségvédelmi Hivatal. 2001.  
Károlyi Györgyi – Bedő Csongor: Hajdúdorog, Görögkatolikus Székesegyház ikonosztázion restaurálási dokumentációja. Budapest: Kulturális Örökségvédelmi Hivatal; (hely nélkül): Állami Műemlékhelyreállítási és Restauráló Központ. 2002.
A hajdúdorogi Görögkatolikus Székesegyház papjai. A felvételt az MTV Így szól az Úr című műsorában sugározták 2009-ben. A rövid videó bemutatja a görögkatolikus liturgiát, az ikonok és az ikonosztázion szerepét, a diakónus feladatát. A felvételt készítették: Herczog Marianne, Kondás Sándor és Pethő Szabolcs. A hajdúdorogi parókia papjai közül megszólal Dalanics Zoltán, parókus; Galambvári Péter, segédlelkész; Mosolygó Dénes, segédlelkész és Nyirán János, diakónus.
