
A Kew Gardens (azaz Kew-kertek vagy Kew-park) világhírű növénykert és botanikai kutatóállomás London délnyugati részén, Richmond upon Thames kerületben. Királyi Botanikus Kertek(wd)  egy nem kormányzati tudományos testület elnevezése, amelynek a székhelye a Kewi Botanikus kertekben található, de több botanikus kertet és herbáriumot is kezel az Egyesült Királyságban és Ausztráliában. A kertek elnevezés többes száma arra utal, hogy a Kew- és a Richmond-palota kertjeinek összeolvasztásából alakult ki. A 18. században alapította II. György fia, Frigyes walesi herceg és természetkedvelő felesége, Auguszta hercegné. Kewban közel 70 000 növényfajt gondoznak, melyek genetikai forrásként is egyre nagyobb szerepet játszanak. Herbáriumában mintegy 8 millió préselt példányt őriznek, ezzel a leggazdagabb a világon. A növénykertet az UNESCO 2003-ban a Világörökség részévé nyilvánította.
A Királyi Botanikus Kertek területének kialakulása a Temze történetéhez kapcsolódik, mely a paleolitikumban (13 000 évvel ezelőtt) foglalta el mai medrét. A paleolitikum embere lakható környezetet talált a bővizű folyó partjai mentén, erre bizonyítékok az egykori települések nyomai, amelyek megőrződtek a folyó által lerakott hordalékrétegekben.A rómaiak idején Kew területén egy őrtornyot létesítettek a Temzén áthaladó, közeli brentfordi gázló megfigyelésére. A legendák szerint Julius Caesar Kew-nál kelt át a Temzén és indult hódító útjára a Brit-szigeten.A mai növénykert területe a középkorban két külön településhez tartozott. A Temze-parti kis falucska, Kew első írásos említése 1313-ból származik. Richmondnak, amely délebbre helyezkedett el sokkal nagyobb jelentősége volt, mivel 1290 óta királyi birtok volt. I. Eduárd építette a shene-i (Richmond régi elnevezése) udvarházat, melyet előbb a karmelita apácáknak, majd feleségének, Izabella királynénak ajándékozott. Fia, II. Eduárd körülárkolt kastéllyá alakította, melynek vadászterülete Kewig kinyúlt. A palotát 1394-ben II. Richárd lebontatta, miután felesége, Csehországi Anna itt halt meg pestisben. A kastélyhoz tartozó kerteket azonban megtartották. 1414-ben V. Henrik egy karthauzi kolostort épített Shene-ben, és a kert nagy részét a szerzetesrendnek ajándékozta. A kolostort VIII. Henrik számolta fel a 16. század közepén. Ugyancsak V. Henrik nevéhez fűződik egy új palota megépítése Shene-ben, délkeletre a régi palota helyszínétől. Ez a palota 1497-ben teljesen leégett, de VII. Henrik jóvoltából újjáépítették. Ekkor nevezték át Richmondnak.A palota kertjeit I. Jakab (1603–1625) uralkodása idején bővítették ki és ekkor épült a vadászház, a Richmond Lodge is. 1649-ben I. Károly kivégzése után az angol parlament eladta a richmondi palotát, a vadászházat és a kerteket. A palotát elbontották, építőanyagát más építkezéseknél használták fel. A restaurációt követően, III. Vilmos visszaszerezte a richmondi birtokot, a királyi rezidenciát pedig a fennmaradt vadászházban rendezte be. Ekkor rendezték az új rezidencia körüli telket, a Richmond-kerteket (Richmond Gardens) is. A 17. század végén épült meg a rezidenciát a Temze-parttal összekötő sétány.Ez idő alatt Kew elsősorban mezőgazdasági terület volt és csak a 17. századtól kezdődően kezdték meg elkerítését és beépítését. A kew-i birtokon a 17. század második felében épült fel a Capel angol nemesi család rezidenciája, a Fehér-ház (White House). A házhoz egy kis, falakkal körülvett, francia stílusban berendezett kert tartozott.
1707-ben a richmondi vadászkastélyt és a hozzátartozó kertet James Butler, Ormonde hercege bérelte. Részlegesen átépítette és átnevezte Ormonde Lodge-nak, a Temze-partra vezető sétányt pedig egybeépítette az általa elképzelt „vadon-parkkal”. A herceg számára épült fel a Temze partján a Riverside Terrace nevű, kis nyári nyaraló is. A birtokot 1718-ban a walesi herceg kapta meg, miután Ormonde hercegét összeesküvéssel vádolták az 1715-ös jakobita-lázadásban való részvétele miatt.A birtok új lakosai, György walesi herceg és felesége, Karolina hercegné, visszaállították a régi nevét (Richmond Lodge). Miután a herceget 1727-ben II. György néven angol királlyá koronázták, a birtok Karolina királyné tulajdona lett, aki elkötelezett híve volt az angol kertépítészetnek, és ezzel meghatározta a richmondi kertek további fejlődését.Az 1720-as évek elején Charles Bridgemant, Anglia egyik leghíresebb kertépítészét nevezték ki királyi főkertésznek Richmondba. Ő volt az aki a kertet teljesen újratervezte, felépítette az első épületeket és pavilonokat. 1727-ben a kert északon egészen Kewig terjedt ki. Bridgeman a kertet négy jól elhatárolható részre osztotta: az első, vadon-jellegű részt erdősítette, a második rész jellegzetességei a pázsitok voltak, illetve a kacsaúsztató; a harmadik rész a rendezett, francia-stílusú kertrész míg a negyedik a Riverside Terrace környéki, Temze-parti promenád.Karolina királyné halála után, 1737-ben, II. György örökölte a birtokot, aki Bridgeman 1738-as halála után Thomas Greeninget nevezte ki főkertésznek, aki folytatta elődjének elképzeléseit. 1764-ben Lancelot „Capability” Brownt nevezték ki főkertésznek, aki korábban a Hampton Court-palotánál dolgozott. Az ő nevéhez fűződik a Bridgman által megtervezett kert átalakítása: lebontatta a kerti építmények nagy részét, újabb sétányokat létesített, elbontatta a Riverside Terrace-t. 1772-ben, a richmondi palota lebontása után a királyi család a kew-i Fehér Házba költözött át, mely korábban a walesi herceg birtoka volt, de a richmondi kert azonban továbbra is királyi birtok maradt.A kew-i kert a richmondival párhuzamosan fejlődött. 1731-ben a kew-i birtok a Fehér Házzal a Capel családtól Frigyes walesi herceg tulajdonába került. A birtok fejlődése házassága után, 1736-tól vett új lendületet, amikor a természetbarát Auguszta hercegné beköltözött a Fehér Házba. A birtok parkjának áttervezésére és felújítására William Kentet kérték fel, aki korábban Richmondban is dolgozott. Az udvarházat palladiánus stílusban építette újra és elnevezését a fehérre festett homlokzata után kapta: Fehér Ház.A walesi hercegi pár rajongója volt a kertépítészetnek, és Bute earljének segítségével sikerült a környező parkot a kor ízlésének megfelelően kiépíteni és egzotikus növényekkel beültetni.Frigyes 1750-ben tervbe vette a park teljes átalakítását. Még több növényfaj beültetését szerette volna megvalósítva látni, előirányozta egy vízvezeték megépítését is, valamint filozófusok szobrainak elhelyezését a park különböző részein és a Parnasszosz hegyének allegorikus ábrázolását. Terveit azonban korai halála miatt nem sikerült megvalósítani.Felesége, Auguszta hercegné 1752-ben részben férjének tervei, részben pedig Bute earljének ötletei alapján nekilátott a park átalakításának. Főkertésze, John Dillman segítségével kialakította a mai Narancsház melletti kilenc holdnyi területen az első botanikai gyűjteményt. 1757-ben a hercegné felkérte William Chambers építészt (később III. György építésze) a park díszépületeinek megtervezésére. 1761-ben John Smeaton angol mérnök tervei alapján megépítették a park öntözőrendszerét. 1762-ben épült fel a park egyik legnevezetesebb épülete, a pagoda. A kew-i kertek virágkora az 1760-as években volt.Úgy a richmondi, mind a kew-i kertek Európa-szerte nagy elismerésnek örvendtek, és az angol kertépítészet mintapéldáiként tartották számon. A szintén a Világörökség részét képező wörlitzi kert is Kew mintájára épült 1760-1817 között.Auguszta hercegné Bute earljének segítségével 1759-ben alapította meg az első tulajdonképpeni botanikus kertet Kewban, melynek felügyeletére William Aiton főkertészt nevezte ki. Az ekkor létrehozott egzotikus kertet a mai növénykert hivatalos elődjeként tartják számon.1772-ben, Auguszta hercegné halálát követően a birtokot III. György örökölte, aki 1802-ben egyesítette a richmondi és kew-i kerteket, felszámolva az őket elválasztó sétányt és falakat.A kertek 1773-ban Sir Joseph Banks, egy gazdag vállalkozó és lelkes természetbarát vezetése alá kerültek. Felügyelete alatt kibővítették a park növényállományát a világ minden sarkából származó értékes és ritka fajokkal. Ebben az időszakban nőtte ki magát világhírű intézménnyé.1820-ban Banks és III. György halálát követően a növénykert életében egy hanyatlási periódus kezdődött el. IV. György uralkodása idején, 1825-ben építették fel a növénykertet körülvevő falat és a kapukat. A park leromlott állapota miatt a Királyi Kincstár 1840-ben úgy döntött, hogy átadja az angol államnak.
Az állam által frissen megvásárolt Királyi Botanikus Kertek élére 1841-ben Sir William Hookert nevezték ki, akinek nevéhez az épületek felújítása, valamint a Pálmaház megépítése fűződik valamint a herbárium megalapítása. Őt 1865-ben fia, Joseph Hooker követte a főkertészi állásban, aki megalapította az arborétumot és a Mérsékeltövi-házat.Az 1840-es években bővítették ki William Andrews Nesfield kertépítésznek köszönhetően az arborétumot és szintén az ő nevéhez fűződik a park ma is létező sétányainak és fasorainak a kialakítása. A kert nagy üvegházainak és a kertet díszítő, ma is látható kis épületek nagy része is ebben az időben készült el Decimus Burton építész tervei alapján.1885-ben Sir William Thiselton-Dyert nevezték ki főkertésznek. Az ő vezetése alatt csatolták a kerthez az 1898-ban Viktória királynőtől ajándékba kapott Sarolta királyné kunyhóját és a hozzátartozó kerteket. 1901-ben, hosszas bírósági viták után egyesítették Kew-val a British Museum herbáriumát, ezzel jelentősen megnövelve a növénykert gyűjteményét.Az első világháború alatt David Prain volt a park főkertésze. Ebben az időszakban a növénykert elhanyagolt állapotba került, mivel a háború miatt nem volt elegendő munkaerő a fenntartására.A második világháború idején a virágágyások nagy részét zöldségeskertekké alakították át és területén számos óvóhelyet ástak, amelyek helye napjainkban is látható.A második világháború után a botanikus kert fejlődését a brit gazdaság nehéz helyzete gátolta. 1959-ig az egyetlen jelentősebb fejlesztés a kertben az Evolúció-ház megépítése volt, az ausztrál kormány jóvoltából. 1956-ban Kew főkertésze Dr. George Taylor lett. 1959-ben, a kert kétszáz éves évfordulója alkalmával jelentős felújítási munkálatokat és fejlesztéseket indítottak el. Ebben az időszakban nyitották meg a Narancsház kiállításait, újították fel az üvegházakat és a pagodát, bővítették a herbáriumot.1990-ben megnyitották az Oktatási Központot, 1993-ban pedig jelentősen kibővítették a kutatóállomást.Az 1987-es angliai nagy vihar során több, mint 650 fa elpusztult. Ugyancsak 1987-ben Diana walesi hercegné felavatta a Walesi hercegné melegházat, melyet a kert alapítójának, Auguszta hercegnének az emlékére emeltek.
A Királyi Botanikus Kertek London Richmond upon Thames kerületében fekszik, 10 km-re délnyugati irányban a belvárostól, a Temze egyik kanyarulatában. Koordinátái: é. sz. 51° 28′, ny. h. 0° 18′51.466666666667, -0.3.
A nagyjából téglalap alakú kert 132 hektáron fekszik, észak-déli irányban közel 2 km hosszú, kelet-nyugati irányban közel 0,7 km széles. Északi és nyugati oldalát a Temze határolja, keleten pedig a Kew-hidat Richmond belvárosával összekötő A307-es Kew Road. Déli részén a richmondi golfpályával határos. A kertnek négy kapuja van: a Főkapu a Kew-híd felől, a Viktória-kapu (ez a legfontosabb kapuja a kertnek) a Kew Gardens metrómegálló felől és az Oroszlános-kapu, ami dél felől, Richmond központja felől közelíthető meg. A negyedik, Brentfordi-kapu a Temze-parton található.
A kert nagy sétányát Decimus Burton alakította ki 1845-1846 között. A sétány és a két úgynevezett vista (fasor) a Pálmaháztól indul ki sugárirányban. A sétány mentén 16 ezüstcédrus áll, amelyeket a korábban itt álló spanyolcédrusok helyére telepítettek, mivel jobban bírják a hűvösebb londoni éghajlatot.A pagoda-fasor (pagoda-vista) a pálmaháztól a pagodáig húzódik, 850 m hosszú, örökzöld fák szegélyezik.A Sion-fasor (Sion-vista) a pálmaháztól a Temze partjáig húzódó 1200 m hosszú sétány, mely nevét a Temze partján, a sétány végében álló Sion-ház után kapta.Egy harmadik fasor, a cédrus-vista a pagodától indul és keresztülszeli az arborétumot, keresztezve a Sion- és pagoda-vistákat. Végében egy 18. századi libanoni cédrus áll, melynek nevét is köszönheti.
A Pálmaház építéséről 1841-ben döntött Sir William Jackson Hooker, Kew akkori főkertésze. Az épület 1844 és 1848 között épült fel Decimus Burton tervei alapján, az acélszerkezetet az ír Richard Turner öntödéjében gyártották le. Burton eredeti ötlete szerint az épületet nehéz acélívek tartották volna, de a mocsaras terep miatt Turner a könnyebb, acél keresztgerendás megoldást javasolta, melynek ötletét a hajógyártásból kölcsönözte. Ezáltal nemcsak az épület szerkezetének súlya csökkent, hanem a belső fesztávolsága is megnőtt. Az épületet gyakran felfordított hajótesthez hasonlítják. A közelben megépített campanile célja a Pálmaház kazánháza kéményének elrejtése volt. A ház a kert központi pontja: innen indul ki sugarasan a Nagy-sétány, valamint a Pagoda-fasor és a Sion-fasor.Az első pálmákat 1848-ban ültették be. A teljes ház beültetése 1865-ben fejeződött be.A meleg levegő cirkulációját segítendő, a padlóban futó melegvízvezetékek felé acélrácsokat építettek be. 1961-ben a kazánházat áthelyezték a campanile mellé és a szénről átálltak az olajfűtésre. A hővezetékeket a campanile és Pálmaház között húzódó, mintegy 150 m hosszú alagútban fektették le. A campanilét továbbra is kéménynek használták.1952-ben, több mint száz év működés után a Pálmaházat bezárták, miután az állapotát felmérő mérnökök nem találták biztonságosnak. A felújított házat, melynek az összes üveglapját lecserélték, 1959-ben nyitották meg ismét a nagyközönség számára.Az épületet 1980-ban ismét le kellett zárni, miután csatornái meglazultak és átütötték az üvegfalakat. 1984-ben az összes növényt elszállították (történetének első kiürítése) és nekiláttak a szerkezet teljes felújításának, melynek számos elemét lecserélték könnyebb kovácsoltvasból készült elemre, az üveglapok köré pedig rozsdamentes acél kereteket szereltek. Átalakították a padlót, az alagsori kazánházat pedig felszámolták, helyette akváriumot létesítettek. A felújított Pálmaház 1990-ben nyitotta meg kapuit a nagyközönség előtt.A Pálmaház növényeit három csoportba szervezték: afrikai flóra, ázsiai és a ausztráliai flóra valamint amerikai flóra. A számos trópusi növény között megtalálható a banán, kenyérfa (Arotcarpus altilis), gumifa (Hevea brasiliensis), kávécserje, madagaszkári meténg, stb. A központi csarnokban a világ legmagasabb pálmáinak képviselői láthatók: őszibarackpálma (Bactris gasipaes), babassu-pálma (Orbignya phalerata), királynőpálma (Syagrus romanzoffiana), amerikai olajpálma (Attalea venatorum) és kókuszpálma (Cocos nucifera).Az egykori kazánház helyén berendezett kiállításon 19 akváriumban mutatják be a tengeri ökoszisztémák (korallzátonyok, esztuáriumok, sós mocsarak, mangroveerdők és sziklás partszakaszok) növényvilágát.
A Mérsékeltövi-ház építését 1860-ban kezdték meg. Központi csarnoka és a hozzá csatlakozó két nyolcsszögű csarnok 1862-re lett kész. A két szélső négyszögletes csarnok pénzügyi nehézségek miatt csak jóval később, 1895-ben készült el. Az üvegház hossza 180 m, legnagyobb szélessége pedig 42 m, ezzel a legnagyobb a növénykertben, hasznos felülete 4800 m², ami közel kétszerese a pálmaházénak.A gyűjtemény gyarapodását követően az 1960-as években merültek fel az első komolyabb problémák. A dús növényzet lecsökkentette a bejutó napfény mennyiségét, és a talajszint flórája veszélybe került. A nyolcszögletű csarnokok alatt elhelyezett kazánházak gyenge szigetelése és a felfelé áramló hő miatt a csarnokok már nem voltak alkalmasak mérsékelt égövi növények számára. Ezen problémák, illetve az acélszerkezet és az házat borító üveglapokat megromlott állaga miatt a Mérsékeltövi-házat 1974-ben bezárták.A restaurálás során lecserélték az épületet burkoló üveglapokat, felszámolták a kazánházakat, a fűtést pedig a Pálmaházzal közös kazánházból oldották meg. A belső terek és ösvények kialakítását is megváltoztatták, vízijátékokat (szökőkút, vízesés, medencék, stb.) építettek be. A növénygyűjteményt megritkították és átrendezték a jobb fényviszonyok elérése céljából. A újjáépített házat 1982-ben nyitották meg.A növénygyűjteményt, az eredeti elképzelés szerint, földrajzi tájegységek szerint rendszerezték. A központi csarnokban szubtrópusi fákat és pálmákat helyeztek el. A déli nyolcszögletű csarnokban dél-afrikai növények kaptak helyet, az északiban pedig új-zélandiak. A déli csarnok az afrikai növényeké (itt látható a csodafenyő-gyűjtemény is), míg az északi csarnok Ázsia mérsékelt égövi tájainak flóráját mutatja be.
A Walesi hercegné-ház Kew legújabb és legkorszerűbben felszerelt melegháza. A kert alapításában részt vállaló Auguszta hercegné (korábbi walesi hercegné) emlékére, 1987-ben avatta fel Diana walesi hercegné. Az új épület 26 régi, elavult melegházat váltott ki. Tervezése során az elsődleges szempont az energiatakarékosság valamint az alacsony fenntartási költség volt. Lejtős falai hatalmas napfényenergia-gyűjtőként működnek. A belső teret 10 különböző környezetet szimuláló részre osztották, melyek légköri viszonyait központilag felügyelik. Az épület alatt egy 227 ezer m³-es tartály található, mely a csapadékvizet gyűjti össze, amit aztán öntözésre és a belső tavak vízellátására használnak fel. Az üvegház legérdekesebb növényei az orchideák, kaktuszok, páfrányok, valamint a húsevő növények gyűjteménye.
A Davies-ház a kert legújabb üvegháza, 2005-ben építették az alpesi növénygyűjtemény számára. Jellegzetes kúp-alakjának a levegő cirkulációjában van szerepe. Oldalainak alsó részén áramlik be a lehűtött levegő, a meleg levegő pedig a csúcsán kialakított nyílásokon keresztül távozik. A ház üvegei 12 mm vastagok és alacsony vastartalmuk miatt a napfény 90%-át áteresztik. A növényágyásokat speciális vízelvezető rendszerekkel látták el a talaj szárazságának megőrzése érdekében. Az üvegház hűvösen tartását az itt kiállított alpesi növények igénylik, melyek rövid, csapadékos nyarakhoz és hosszú, száraz telekhez szoktak. A számos növényfaj közül megtalálhatók a kövirózsák (Sempervivum) és a kőtörőfüvek.
Az Evolúció-ház egyike a kert üvegházainak. Nevét a benne berendezett, a Föld és a növények evolúcióját bemutató interaktív kiállítás után kapta. A szilur, karbon és kréta földtörténeti korok növényvilágának számos fosszilis képviselője látható, többek között a világ legnagyobb fosszilis zsurlója (Equisetum giganteum), illetve páfránya (Lygodium), valamint az edényes növények első képviselője, a Cooksonia és számos sztromatolit.
A Tündérrózsa-ház egyike a kert acélvázas építményeinek. 1852-ben épült és korának legnagyobb fesztávolságú üvegháza volt. Az óriási amazóniai tündérrózsák számára épült, azonban 1866-ban, miután a növények kihaltak, gyógynövényeket és fűszernövényeket telepítettek be. Eredeti funkcióját 1991-ben szerezte vissza. A kert legmelegebb üvegházának legértékesebb növényei a tündérrózsák (Nymphaea fajok és az óriási Victoria cruziana) valamint a lótusz és a papirusz.
A Bonszai-ház a legkisebb üvegház a kertben. Eredetileg az alpesi növények gyűjteményének adott otthont, majd 1981-ben az új Davies-ház megnyitása után kapott helyet benne a bonszai kiállítás.
A herceg kertje a Kew-val szomszédos Cambridge-ház (Cambridge Cottage) magánkertje volt. 1904-ben lett a növénykert része. A téglafalakkal körbevett kertet rendezett virágágyások díszítik, az évszakoknak megfelelő növényekkel beültetve, így megőrizve eredeti, szórakoztatásra szánt funkcióját. A hagyományos, angol kerteket díszítő növények mellett néhány egzotikusabb, mediterrán faj is megtalálható, de él itt gyömbér, rózsanád és levendula is.
A füvek kertjét 1982-ben alapították. Napjainkban több mint 550, a fűfélék családjába tartozó faj él területén, illetve számos takarmány- és gabonanövény. A kert két részből áll: egy bemutató rész, mely az egész éven át zöldellő fajokat mutatja be és egy tanulmányi rész, mely rendszerezve mutatja be a Brit-szigetek fűféléit, a trópusi és mérsékelt övi gabonanövényeket és a perjeféléket (mint például a Dél-Kínából származó, az Európában az 1970-es években meghonosított Miscanthus sinensis).
A vízi kertet 1909-ben nyitották meg, a Hampton Court palota hasonló kertjének mintájára. Központi eleme egy melegvizű medence tündérrózsákkal, illetve oldalsó, hosszanti irányú medencék sás- és kákafélékkel, mint például a virágkáka (Butomus umbellatus) és vidrafű (Menyanthes trifoliata).
A titkos kert egy jellegzetes angol nyaralóház kertjének a reprodukciója, melynek célja az emberek elbűvölése a látvány, illat, hang és tapintás összjátéka által. A kertet magas sövény választja el a park többi részétől, közepén egy szökőkút áll. Legfontosabb növényei az illatos Madame Isaac Periere rózsafaj, a boroszlán, a muskátli, kontyvirágfélék, liliomfélék, valamint gyümölcsfák (birsalma, alma, körte).
Az erdei kert tulajdonképpen egy három szintes liget: felső szintjét tölgy- és nyírfák koronái alkotják, középső szintjét rododendron és juharbokrok, a talajszintet pedig hunyorfélék, kankalinok és gyűszűvirágfélék.
A sziklakertet 1882-ben építették a Pireneusokból származó növényfajok számára. A kert azóta kibővült a világ összes magashegységi régiójából származó fajával. Központi részét egy vízesés díszíti. A több mint félhektáros kertben éghajlati és földrajzi szempontok szerint vannak csoportosítva a különféle növényfajok: alpesi növények, mediterrán növények, erdei növények, valamint európai növényvilág (kőtörőfüvek, kontyvirágfélék, szegfűfélék, sáfrány, tőzike stb.), ázsiai hegyvidéki növényvilág (gyömbérfélék, szibériai íriszek), ausztráliai hegyvidéki növényvilág, dél-amerikai növényvilág (zsályafélék) és észak-amerikai növényvilág (lobéliák, kaliforniai orgona).
A virágágyásokat az egykori királyi konyhakertből alakították ki 1846-1847-ben. Kew legszínesebb kertje több mint 126 virágágyással és 51 különböző családhoz tartozó 3000 féle növényfajjal rendelkezik. Sir Joseph Hooker tervei szerint alakították ki őket a növények rendszerének és tudományos megismerésének céljából, amiatt gyakran rendszertani ágyásoknak is nevezik.
A rózsalugas a virágágyások közötti sétányokat borítja. 1959-ben alakították ki, a növénykert létezésének kétszázadik évfordulója alkalmával.
A királynő kertje a Kew-palotához tartozó rendezett kert. Hosszú ideig, a Temze áradásai miatt nem művelték. A kert mai kialakítását Sir George Taylor egykori főkertésznek köszönheti, aki 1959-ben elhatározta újrarendezését. A francia kertek mintájára alakították ki: központi eleme a parterre, melyet sövények által elhatárolt kisebb zsálya-, levendula- és rozmaringágyások vesznek körbe. A parterre központjában egy díszkút található, melyet Verrocchio Fiú delfinnel szobrának másolata díszít. Ugyancsak francia vonás a kert keleti oldalán kialakított lugas, melynek célja a francia felfogás szerint, napsütéses időben menedéket nyújtani a hőség elől elhúzódni vágyó uraknak és úrhölgyeknek.
A méhek kertje elmaradhatatlan része az angol parképítészetnek. A kew-it 1993-ban alapították. A három kaptár méhkolóniái Új-Zélandról származnak. A kert célja bemutatni a rovarok és növények kölcsönhatásának fontosságát.
A télikert, ahogyan azt neve is mutatja, a hideg éghajlati körülményeket jól tűrő növényeket mutatja be: többek között mahóniafélék, kányafa, birsalmafa, varázsmogyoró, fűzfafélék, sisakvirág, hóvirág, szellőrózsa található itt.
Az orgonakertet 1997-ben hozták létre, noha az orgonák mindig is jelen voltak Kewban. A kelet-európai orgonafajok (Syringa) mellett számos ázsiai, Kína hegyvidéki régiójából származó faj megtalálható a kertben.
A rózsakertet a Pálmaház mögött alakították ki 1923-ban az egykori Csónakázó-tó helyén. A kert 54 virágágyásból áll, melyekben világ minden tájáról gyűjtött rózsafajok élnek . Külön ágyások mutatják be a rózsák keresztezésének történetét.
A rododendron sétány egyike Kew nevezetességeinek. A sétányt több mint 700 rododendronbokor szegélyezi. Az itt található fajok között akad néhány egyedi is, például a Rhododendron kewense és a Rhododendron loderi, melyeket itt hibridizáltak.
Az azáleakertet az 1820-as években alapították az első Gentből származó azáleák számára. A körkörösen elhelyezett virágágyások fajai a világ különböző pontjairól származnak Észak-Amerikától Japánig.
A bambuszkert egyike Kew legérdekesebb kertjeinek. Több mint 120 különböző bambuszfaj található meg Kínától Japánig.
A növénykert területének jelentős részét az arborétum foglalja el, mely az egykori richmondi erdőségből alakult ki a 18. században, a kert alapításával párhuzamosan. 1757 és 1768 között 488 fát és cserjét ültettek, melyek nagy része ma is látható, mint például a ginkgo (Ginkgo biloba), fehér akác (Robinia pseudoacacia), közönséges pagodafa (Sophora japonica). Az arborétum fejlődésének másik fontos állomása 1845-ben volt, amikor területét 80 hektárral megnövelték. Ebből az időből származik a rendszertani gyűjtemény is. 1898-ban Viktória királynő a növénykertnek adományozta Sarolta királyné kunyhóját, egy korábbi királyi nyaralót és a hozzá kapcsolódó területet. Ugyancsak ebben az időben kerültek a növénykert tulajdonába a Kew-palota kertjének egyes részei.A 20. század elején az arborétum hanyatlásnak indult, ami elsősorban a londoni levegő fokozódó szennyezettségének tudható be. A fák nagy részét áttelepítették a Kent grófságbeli Begdeburybe, az újonnan alapított Nemzeti Arborétumba.Az arborétumot az 1970-es években újították fel: számos (elsősorban ázsiai) új fajt telepítettek be, az igényesebb fajokat pedig átszállították az 1965-ben felvásárolt Wakehurst-birtokra, ahol kedvezőbb életfeltételeket biztosítottak számukra.A növényállomány jelentős károkat szenvedett az 1987-es nagy viharban, mely során több mint 650 fa kidőlt, közöttük értékes, több száz éves példányok is.Az arborétum legértékesebb példányai a 18. században ültetett szelídgesztenye (Castanea sativa), csertölgy (Quercus cerris), valamint a 19. századi feketefenyő (Pinus nigra), tulipánfa (Liriodendron) és fenyődió (Pinus pinea).Az arborétum részei:
a Berberis-sétány az út menti sóskafák (Berberis) után kapta a nevét. Egy régi kőfejtő területén alakították ki 1869-1875 között.
a Cseresznye-sétány a Pálmaháztól a pagodáig húzódik, nevét az út menti, Japánból származó cseresznyefák után kapta.
a tó és a Sackler-híd az arborétum fő látványosságai közé tartoznak. A tó partján nedvességkedvelő fák és cserjék találhatók, a szigeteken pedig tupelofák (Nyssa). A Sackler-hidat 2006-ban építették a tó fölé.
a Magyal-sétányt 1874-ben alakították ki, ekkor ültették be a magyalbokrokat is. A sétány 1030 m hosszú.
a fenyvest 1870-ben alapították az európai, ázsiai és amerikai erdőségek bemutatására. Legjelentősebb példányai az örökzöld mamutfenyő, illetve a chilei araukária.
A kew-i kertekben is megtalálható a növénykertek egyik elmaradhatatlan eleme, a japánkert. Központi építménye a kiotói palota Csokusi-Mon, azaz a Császári Hírnök Kapujának másolata, melyet az 1910-es Japán-Brit Kiállítás számára terveztek, majd később áthelyezték a növénykertbe. A 16. századi japán építészeti stílusban megépült kaput igényes faragások díszítik, melyek stilizált állatokat és virágokat, valamint japán mitológiai alakokat ábrázolnak. A kaput 1995-ben újították fel és ekkor rendezték be a napjainkban is látható japánkertet.A kb. 5000 m²-nyi alapterületen elhelyezkedő kert három részből áll: a Béke kertje, amely egy hagyományos japán teakertnek (rodzsi) a másolata; a Mozgás kertje a vízesések természetes világát szimbolizálja; a Harmónia kertje pedig Japán hegyvidéki növényvilágát hivatott bemutatni.A japánkert legérdekesebb növényei:
a hinoki (Chamaecyparis obtusa), egy Japánban őshonos, a sintó szent fenyőféléje;
A növénykert legismertebb építménye a 18. században épített pagoda. A tízemeletes épület 50 m magas és építése idején a legmagasabb kínai-stílusú építmény volt Európában. A kör alaprajzú épület átmérője emeletenként 30 centiméterrel csökken. Eredeti díszítése rendkívül színes volt. A tetőt fényezett vaslemezek borították és az épületet 80 fából faragott, aranyozott sárkány díszítette, melyek az utólagos restaurálások és átépítések során elvesztek. A pagoda köré borókafenyőket telepítettek.
Az Arethusza-templomot 1758-ban építették. Ma Kew világháborús emlékművének ad otthont. Arethusza Néreusz tengeristen leánya, Artemisz kísérője volt. Ortügia szigetére menekült kérője, Alpheiosz folyamisten szerelmi ostroma elől, majd Artemisz segítségét kérte, aki ott a nimfát forrássá változtatta.
Aiolosz templomát 1760-1763 között építette Sir William Chambers, 1845-ben pedig Decimus Burton építette át mai formájára. A mitológiában Aiolosz a szelek és viharok istene volt.
A Bellona-templomot a háború római istennője után nevezték el. Ma a hétéves háborúban (1756-63) elesett brit és hannoveri csapatok emléktábláit őrzi.
A campanile olaszországi román stílusjegyeket magán viselő torony. Decimus Maximus tervezte a közeli Pálmaházat fűtő kazánok kéményének elrejtésére.
A jégház 1763-ban épült. A kew-i tó jegét tárolták itt, hogy a nyári hónapokban felhasználhassák az ételek és italok tartósítására. A jégház körül alakították ki stílusosan a télikertet, a hideg éghajlatot kedvelő növények gyűjteményét.
Vilmos király temploma 1837-ben épült olaszországi toszkán-stílusban. A mindeni és waterlooi csatában elesett brit katonák emléktábláit őrzi.
A tavat 1845-ben alakították ki az egykori csónakázó-tó egy részéből. A tó kialakításának elsődleges célja a Pálmaház grandiózus tömbjének a kihangsúlyozása volt. Szökőkútját 1853-ban építették, szobra Héraklészt ábrázolja, amint Akhelóosz folyamistennel harcol Déianeira kezéért. A tó partját virágágyások díszítik.
A minka egy hagyományos japán lakóház, fából készült szerkezettel, nádból készült tetővel. A minkák a 20. század közepéig a japán városnegyedek meghatározó építményei voltak. A kew-i 1900 körül épült Okazakiban. A növénykert 1993-ban vásárolta meg és 2001-ben állította ki a bambuszkert közepén. A házban időszakos, elsősorban japán művészeti témákkal foglalkozó kiállításokat szerveznek.
A Narancsházat 1761-ben építették Sir William Chambers tervei alapján. A kert legnagyobb klasszicista stílusú épülete: 28 m hosszú, 10 m széles. Az eredeti tervek szerint melegháznak készült a kert narancsfái számára, a kis ablakfelületek miatt azonban nem volt alkalmas a citrusfélék számára, ezért más gyűjteményeknek adott otthont. Az emiatt eszközölt számos változtatás után 1959-ben eredeti állapotában helyreállították, majd 2002-ben ismét felújították. Ma kávézó működik benne.
A pavilon 1888-ban épült és egyike volt a kert három orchidea-házának. 1913-ban női aktivisták felgyújtották. Csak később, 1920-ban építették újjá. Ebben is kávézó működik.
A Kew-palota egyike volt a legkisebb brit királyi rezidenciáknak. A négyemeletes épületet 1631-ben építette Samuel Fotrey, holland származású kereskedő, emiatt Holland-háznak (Dutch House) is nevezték. Vörös téglából épült fel, a flamand téglaépületek stílusában. A királyi család először 1728-ban használta, III. György 1781-ben vásárolta fel és bővítette ki családja számára. Feleségének Sarolta királynénak kedvenc rezidenciája volt. A királyné itt halt meg 1818-ban. Viktória királynő közvetlenül trónra kerülése után, 1837-ben a palotát és a hozzátartozó birtokot a növénykertnek ajándékozta, csak egy kis nyaralót, az ún. Sarolta királyné kunyhóját tartotta meg.
A kis nyaralót 1761-ben ajándékozta III. György feleségének, Sarolta királynénak, aki tovább bővítette egy emelet hozzáadásával. A háznak elsősorban dekoratív szerepe volt az arborétum közepén és ritka esetekben helyszíne volt királyi étkezéseknek. A ház 1898-ig királyi birtok maradt, amikor Viktória királynő, a szomszédos 15 hektárnyi területtel a növénykertnek ajándékozta, mindössze annyi kérése volt, hogy őrizzék meg a terület természethű környezetét.
A Marianne North Galéria a hastingsi tájképfestőnő műveit őrzi. Marianne North (1830-1890) a világ körüli utazásai során látott egzotikus növények és tájak megörökítése révén lett híres. 1879-ben ajándékozta festményeit a növénykertnek. Az indiai ihletésű kiállítótermet barátja, James Fergusson építész tervezte, a művésznő több mint 800 alkotásának elhelyezésére.
A Kew Galéria a Cambridge-házban kapott helyet. Itt elsősorban időszakos kiállításokat szerveznek, valamint az épület kibérelhető különböző események (esküvők, fogadások, stb.) számára is.
A herbárium szárított növények és gombák gyűjteménye. Elsődleges jelentősége a különböző fajok azonosításában és osztályozásában van. A kew-i herbárium több mint 7 millió példányt tartalmaz, melyek közül 350 000 típus-példány. Az intézményt 1853-ban alapították számos magángyűjtemény összeolvasztásával (David Livingstone, Joseph Hooker, Charles Darwin, stb.). A gyűjtemény évente közel 30 000 példánnyal gyarapodik a botanikus kert nemzetközi kapcsolatainak köszönhetően. A herbárium részét képezi a spiritusz-gyűjtemény, amelyet 1930-ban alapítottak és napjainkban közel 70 000, spirituszban őrzött példányt tartalmaz. Ugyancsak jelentős a herbárium karpológiai gyűjteménye, több mint 20 000 növényfaj magjával. A mikológiai gyűjtemény közel 800 000 gombapéldányt tartalmaz, melyek közül 35 000 típus-példány.
A gazdasági botanika gyűjtemény az emberiség és a növényvilág kapcsolatát hivatott bemutatni, a különböző növényekből készült eszközöktől a növényi nyersanyagokig, melyeket az építkezésben, gyógyászatban, textiliparban, stb. használtak és használnak fel. A gyűjteményt 1847-ben alapította Sir William Hooker. Jelenleg több mint 81 000, a világ minden sarkából összegyűjtött múzeumi tárggyal büszkélkedik .
A Jodrell laboratóriumot 1876-ban alapította névadója, T.J. Phillips Jodrell. Ma itt végzik a növényanatómiai, növényfiziológiai, citogenetikai, mikrobiólógiai, biokémiai és egyéb kutatásokat. A laboratórium épületéhez kapcsolódik a Kertészeti Főiskola épülete, valamint a faiskola épülete is.
Kew könyvtára büszkélkedik a világ egyik legnagyobb botanikai könyvgyűjteményével.
Mivel Kew London egyik legkiterjedtebb zöldterülete, számos állatfaj (főleg madarak) talál menedékre területén. A madarak közül megemlítendők a vörös vércse, a fehérhátú fakopáncs, a karvaly, a csuszka, a vörösbegy, a fácán, a szürke gém, a kormorán, a vöcsök, a hattyú és számos lúdféle.A parkban több mint 22 lepkefaj él, számos szitakötő illetve 15 denevérfaj, melyek közül számos védett (törpedenevér, korai denevér, vízi denevér). A parknak nagyszámú szarvasbogár-populációja van. Számukra rothadó fatörzsekből álló külön életteret alakítottak ki.
Cloutman, Paul. Royal Botanic Gardens Kew, 2007 (angol nyelven), Richmond, Surrey: Royal Botanic Gardens. ISBN 978 1 84246 I62 4 
 A világörökség, 2006 (angol nyelven), Budapest: Mérték Kiadó. ISBN 9637304606 
Jackson, Joanna. A year in the life of Kew Gardens, 2007 (angol nyelven), Frances Lincoln Ltd.. ISBN 9780711226838. Hozzáférés ideje: 2015. október 26.  Archiválva 2016. március 5-i dátummal a Wayback Machine-ben
Paterson, Allen. The Gardens at Kew, 2008 (angol nyelven), Frances Lincoln Ltd. Hozzáférés ideje: 2015. október 26.  Archiválva 2016. március 5-i dátummal a Wayback Machine-ben
Simpson, R.W.. Simpson's Illustrated Guide to Richmond and Kew Gardens, 2008 (angol nyelven), BiblioBazaar LLC. ISBN 9780711225367 

Kézdivásárhely (románul Târgu Secuiesc, németül Sekler-Neumarkt, latinul Neoforum Siculorum, becenevén „a vargák városa” avagy a „céhek városa”) municípium Romániában Kovászna megyében. A Kárpát-medence legkeletibb magyar többségű városa, az egykori Kézdiszék központja. 1849-ben Kantával egyesült, 1949-ben Kézdioroszfalut csatolták hozzá. Ma Nyújtód és a hozzácsatolt Kézdisárfalva és Kézdiszászfalu is hozzátartozik.
Sepsiszentgyörgytől 30 km-re északkeletre, a Feketeügy lapályán, a Torja-patak mellett fekszik.
Neve arra utal, hogy már a középkorban vásáros hely volt. A szó előtagja (kézdi) arra emlékeztet, hogy az itteni székelyek Szászkézd vidékéről valók.
A város keleti teraszain bronzkori, 3. századi telep, valamint 7. századi település nyomai kerültek elő. Már a rómaiak idején a Praetoria Augusta nevű település volt itt. A római kortól folyamatosan vásáros hely volt, melyet az Ojtozi-szoros felőli betörések időnként pusztítottak. A középkorban újra vásáros hely lett, majd 1427-ben Zsigmond király Torjavására néven királyi várossá tette. 1567-ben már jelentős város Kézdivásárhely néven. Az 1834. évi nagy tűzvészben 558 házából 421 leégett. Az 1848-49-es szabadságharcban a székelyek védelmi központja, itt öntötte ágyúit Gábor Áron, szobra 1971 óta a főtéren áll.
1910-ben 5892 lakosa volt, túlnyomórészt magyarok. A trianoni békeszerződésig Háromszék vármegye Kézdi járásához tartozott.
2002-ben 20 488 lakosából 18 841 magyar, 1607 román, 19 német és 8 cigány nemzetiségűnek vallotta magát.
2011-ben 18 491 lakosából 16 597 magyar, 1280 román, 9 német és 6 cigány volt. 597 fő nem nyilatkozott etnikai hovatartozásáról.
Református temploma 1783-ban épült a középkori templom helyére. Az 1834. évi nagy tűzvészben leégett, újjáépítése 1838-ra fejeződött be.
A város trapéz alakú főterét – az egykori piacteret – 18. és 19. századi épületek övezik, köztük az egykori városi tanácsháza épülete ma Céhtörténeti Múzeum. Gazdag történeti és néprajzi kiállításai vannak.
Kézdivásárhely nevezetes arról, hogy fennmaradt ún. udvarteres városszerkezete. A főtér körül több mint 70 udvartér található.
Katonanevelde, a székely határőrség tisztiiskolája 1817 és 1823 között épült késő klasszicista stílusban.
Kállay Ferenc (1790–1861) művelődés- és nyelvtörténész, jogász, az MTA tagja a városban élt 1814 és 1827, majd 1830 és 1832 között.
Itt született 1799. január 9-én Benkő Dániel mezőgazdasági szakíró, az MTA levelező tagja.
Itt született 1813-ban Turóczy Mózes rézműves, Gábor Áron ágyúöntő tüzérőrnagy társa.
Itt született 1888-ban Kovács Jenő István laptulajdonos, újság- és rádióműsor szerkesztő, újságíró.
Itt született 1925-ben Várhelyi Csaba vegyész, kémiai szakíró, egyetemi oktató.
Itt született 1949-ben Pászka Imre szociológus, a Szegedi Tudományegyetem mestertanára.
Itt született 1951-ben Markó Béla politikus, költő, műfordító, az RMDSZ elnöke.
Itt született 1965-ben Fekete Vince költő, a Serény Múmia legendás szerkesztője.
Itt született 1977-ben Szabó Levente magyar irodalomtörténész, egyetemi oktató.
Itt született 1977-ben Dimény Árpád költő, a Székely Hírmondó napilap vezető szerkesztője.
Itt született 1978-ban Gáll Attila költő, az Erdélyi Híradó Könyvkiadó vezető szerkesztője.
Képgaléria Kézdivásárhelyről a www.erdely-szep.hu honlapon: http://www.erdely-szep.hu/Kezdivasarhely%202/index.html
Románia : [útikönyv]. Budapest : Panoráma, 1980. Kézdivásárhely lásd 479. p. ISBN 963-243-172-3
Somorjai Ferenc: Erdély III. Általános tudnivalók. Tankönyv. Kézdivásárhely lásd 185-186. p. Szeged, 2010. (Magyarország-Románia Határon Átnyúló Együttműködési Program 2007–2013).

A textíliák kezelési jelképei a termékre valamiképpen ráerősített, ma már szabványosított ábrasorozat. Ezek az ábrák (piktogramok) útmutatást adnak a felhasználónak arra, miképp kell eljárnia a termék mosásánál, vegytisztításánál és az ezekhez kapcsolódó műveleteknél (szárítás, vasalás).
A textiltermékek mosása, vegytisztítása közben káros fizikai és kémiai hatások érhetik az anyagot, vagy legalábbis befolyásolhatják későbbi használhatóságát. A felhasználókat ezért egyértelműen fel kell világosítani arról, hogyan járjanak el, illetve mit kerüljenek el, hogy a termék minél tovább használható maradjon. Erre szolgálnak a gyakran „textil-KRESZ”-nek is nevezett, ma már általánosan használt kezelési jelképek. A köznyelvi elnevezés a közúti közlekedésben használt, az adott forgalmi helyzetben érvényes közlekedési szabályokat jelző ábrákra utal.
Az ilyen  kezelési útmutató azért különösen előnyös, mert szükségtelenné teszi a gyártót és a felhasználót egyaránt korlátozó szöveges közlést (előbbi nem mindig tudja, milyen nyelvterületekre kerülhet a terméke, utóbbi esetleg nem érti az azon szereplő, idegen nyelvű szövegeket).
A termék anyagára vagy garantált tulajdonságaira utaló jelképeket egyes gyártók már régóta alkalmaztak. Ezek a jelzések azonban csak egy-egy cég kezdeményezései, marketing fogásai voltak. A textíliák kezelésére vonatkozó egységes jelölésmóddal első ízben 1956-ban, egy Göteborgban tartott szakmai konferencia foglalkozott és ezt követték a jelzések nemzeti, illetve nemzetközi szabványosítására irányuló intézkedések.
Magyarországon először 1965-ben vezettek be ilyen jelképrendszert, az akkori Textilipari Minőségellenőrző Intézet (TEXIMEI) javaslatára. Az erre vonatkozó magyar szabványt 1976-ban adták ki, majd 1979-ben az akkori KGST (a szocialista országok Kölcsönös Gazdasági Segítség Tanácsa) keretében elfogadott MSZ KGST 1729:1979 szabvány már figyelembe vette a Nemzetközi Szabványosítási Szervezet (ISO) ajánlásait. 1984-ben a Belkereskedelmi és az Ipari Minisztérium rendeletben szabályozta a textiltermékek kezelési jelképeinek alkalmazását, és a termék forgalomba hozatal előtti jóváhagyását a TEXIMEI hatáskörébe utalta. 1985-ben jelent meg az MSZ 16348:1985 Textil- és textilruházati termékek szöveges kezelési útmutatója című magyar szabvány. Az egységesítés érdekében végzett tevékenység eközben nemzetközi szinten folyt, ami az ISO 3758:1992 szabvány megalkotásához vezetett. Ennek alapján készült el a magyar MSZ ISO 3758:1992 Textíliák kezelési jelképeinek kódcímkéi című magyar szabvány is, amit azután – ugyancsak igazodva a nemzetközi tendenciákhoz – 2005-ben korszerűsítettek. Miután ez a szabvány az Európai Unióban általánosan érvényes, jelölése nálunk MSZ EN ISO 3758:2005. A szabványok alkalmazása általában ma már nem kötelező érvényű ugyan, de ha valamely jogszabály előírja az alkalmazásukat, akkor abban a körben kötelezővé válnak, márpedig a fogyasztóvédelemről szóló 1997. évi CLV. törvény előírja, hogy az áru használatára vonatkozó utasításokat az árun el kell helyezni.
A 2012 óta Magyarországon is hatályos újabb, MSZ EN ISO 3758:2012 számú, Textíliák. Jelképekkel megadott kezelési útmutató című szabvány egyes helyeken módosította e szabvány korábbi, 2005-ös kiadását. A módosítások a fehérítés, a szárítás és a professzionális vizes tisztítás jelképeit érintik (lásd alább).
A Magyarországon is érvényes szabvány szerint a következő kezelési jelképeket kell használni:
A nedves kezelések (gépi, illetve kézi mosás, beleértve az áztatást, előmosást, mosást, öblítést és a víztelenítést – centrifugálást – is) jelképe egy vízzel teli teknő.
A mosás közben, illetve mosás után alkalmazott fehérítés jelképe az egyenlő oldalú háromszög.
Teknő, kád – a kézi vagy gépi mosásra vonatkozó utasításokat tartalmazza, magában foglalva az ezzel kapcsolatos további nedves kezelések (áztatás, előmosás, öblítés), valamint a víztelenítés (centrifugálás) körülményeit is. A megengedett legnagyobb hőmérsékletet a jelképben feltüntetett számérték jelzi (a mértékegységet nem kell feltüntetni, az °C-ban értendő). A teknő jelkép alatt elhelyezett 1 vonal kíméletes, a 2 vonal fokozottan kíméletes mosóprogram alkalmazására hívja fel a figyelmet. Ha a jelkép teknőbe merített kezet ábrázol, akkor ez azt jelenti, hogy a termék csakis langyos vízben, kézzel mosható.
Egyenlő oldalú háromszög – a mosás alatt, illetve után végrehajtandó fehérítés jelképe. Korábban Cl betűjelet helyeztek el a háromszögben, ami a klóros fehérítést tiltotta, de ma már más fehérítőszerek is széles körben használatosak. Az üres háromszög most mindenféle (klóros, peroxidos, nátrium-perborátos, perecetsav tartalmú stb.) fehérítés engedélyezését jelenti. Ha csak a klóros fehérítést kell tiltani, ezt a háromszögben elhelyezett, a háromszög belsejében a háromszög bal oldalával párhuzamos két vonal jelzi. Ha semmilyen fehérítés nem alkalmazható, ezt a korábbi (2005-ben kiadott) szabvány szerint a háromszög teljes kitöltésével és X alakú áthúzásával jelezték, az újabb (2012-ben kiadott) szabvány szerint csak a körvonallal jelzett (belül üres) háromszög X alakú áthúzása jelzi.
Négyzet – ez a szárítás jele. A textíliák esetében többféle szárítási mód ismeretes és használatos, ennek megfelelően kell ezt a jelet kiegészíteni. A dobos szárítógépben (tömblerben) végzett szárításra a négyzetben elhelyezett kör utal. Itt a négyzet alatt elhelyezett 1 vízszintes vonal kíméletes, 2 vízszintes vonal a fokozottan kíméletes szárító program alkalmazására hívja fel a figyelmet. A körben elhelyezett 1 pont alacsony (50°C), a 2 pont közepes (70°C), a 3 pont magas (90°C) hőmérsékletű szárítást engedélyez. Abban az esetben, ha nincs egy pont sem a körben, akkor ez azt jelenti, hogy a hőmérsékletre vonatkozóan nincs megkötés. Ha a kör teljesen ki van töltve, nem szabad fűtést alkalmazni. Abban az esetben, ha a dobos gépi szárítás nem megengedhető, akkor az X alakban áthúzott jelkép alatt a termék jellegének megfelelő természetes szárítás (pl. csepegtetve szárítás vagy fekve szárítás) jelképét kell alkalmazni. A korábbi szabvány szerint a centrifugálást követő, szárítókötélen történő szárítás engedélyezését a négyzet felső részébe rajzolt ív mutatta. Ezt a jelképet az új szabvány megszüntette. Ha a szárítást a centrifugálás mellőzésével, lecsepegtetéssel (pl. vállfára akasztva) kell végezni, ezt a négyzetbe rajzolt függőleges vonalak jelzik. A mechanikai víztelenítést (pl. centrifugálást) követő szárítás előírása esetén a négyzetben 1 függőleges vonalat kell elhelyezni, ha pedig a mechanikai víztelenítést tiltják, akkor 2 függőleges vonalat kell alkalmazni. (Korábban a függesztve szárítást egységesen 3 függőleges vonal jelezte, ezt a jelképet az új szabvány már nem engedélyezi.) A négyzetben elhelyezett vízszintes vonal fektetve történő szárítást jelent. Ha a mechanikai víztelenítés után fektetve szárítást ajánlanak, akkor ezt 1 vízszintes vonal jelzi, ha pedig a mechanikai víztelenítés tiltott, akkor erre 2 vízszintes vonal  hívja fel a figyelmet. Ha a négyzet bal felső sarkában 45°-ban dőlő vonal van, ez azt jelenti, hogy a terméket napfénytől védve (árnyékban) kell szárítani.
Vasaló – a háztartási vasalás körülményeire vonatkozik. A vasaló rajzában elhelyezett pontok a megengedett maximális hőmérsékletre utalnak: 1 pont 110°C, 2 pont 150°C, 3 pont 200°C hőmérsékletű vasaló használatát engedélyezi. Ha a vasalásnál gőzölős vasaló használata ajánlott, akkor ezt szöveges kiegészítéssel kell jelezni a vasalás jelképe alatt.
Kör – a vegytisztításra vonatkozó útmutatások jelképe, de a szerves oldószerrel való kezelés mellett a kapcsolódó víztelenítésre és szárításra is vonatkozik. Az alkalmazható oldószerre a körben elhelyezett betű utal. A korábbi „A” jelzés, ami minden oldószer használatát megengedte, megszűnt. Az „F” betű a tisztításra alkalmas szénhidrogének, a „P” betű a perklór-etilén (tetraklór-etilén) alkalmazását és az „F” betű által engedélyezett oldószerek használatát is engedélyezi. Tilos a fluor-klórozott (freon-) származékok használata, mert ezek erősen szennyezik a környezetet. Az új szabvány szerint  „W” betű jelzi, ha a tisztító üzem speciális berendezéssel végzett kezelésként környezetkímélő, vízzel végzett nedves eljárást alkalmazhat a termék tisztítására. A kör alatt elhelyezett 1 vonal itt is kíméletes, a 2 egymás alatti vonal fokozottan kíméletes kezelésre hívja fel a figyelmet.Használatos olyan jelkép is – bár a magyar szabvány ezt nem tartalmazza –, ami egy X alakban áthúzott, összecsavart kendőt ábrázol: ez a facsarás tiltását jelenti.
A szabvány előírja a jelképek sorrendjét is, ami lényegében a gyakorlatnak megfelelő technológiai sorrendnek felel meg. Balról jobbra haladva a következő jelképek helyezendők el:
Egyes jelképek alatt kiegészítő jelképek is elhelyezhetők. Például a dobos szárítógépben (tömblerben) végrehajtott szárítás tiltását jelentő jelkép alatt elhelyezhetők az árnyékban, fektetett állapotban történő szárítás engedélyezését jelentő jelképek, vagy esetleg a kötélen való szárítás engedélyezését mutató jelkép stb.
Ha a jelképekkel nem fejezhető ki a teljes körű tájékoztatás, a kezelési útmutatót szöveges kiegészítéssel is el lehet látni. Ilyen kiegészítő szöveg lehet például:
„Használatba vétel előtt feltétlenül ki kell mosni!” – pl. a fehérneműk esetében javasolt szöveg.
„Elkülönítve mosandó!” – olyan termékeknél, amelyek mosással szembeni színtartósága nem tökéletes.
„Kályhától vagy egyéb hőforrástól távol szárítandó!” – hőre különösen érzékeny, szintetikus szálasanyagból készült termékeknél.
„Optikai fehérítőt, illetve ilyen tartalmú adalékot tartalmazó mosószert ne használjunk!” – kényes színű ruhadarabokra vonatkozó figyelmeztetés, mert az optikai fehérítő kedvezőtlen színtónus-változást okozhat.
„Gőzölve vasalandó” – ha gőzölős vasaló használata javasolt.Az ilyen és hasonló szöveges kiegészítést a gyártónak minden esetben az adott termék egyedi sajátosságainak megfelelően kell elkészítenie és azt a kezelési jelképsor mellett feltüntetnie, mégpedig annak az országnak a nyelvén, ahol a termék forgalomba kerül.
Kutasi Csaba (2006). „Megújult a »textil-KRESZ«”. Magyar Textiltechnika 59 (2), 47-49. o.  (Vigyázat! Az interneten különböző helyeken megjelenő tájékoztatók a kezelési jelképekről nem mindig egyeznek meg a hatályos jogszabály vagy szabvány előírásaival, nem feltétlenül követik a változásokat!)
Textil kresz. patyolat.hu. [2016. március 6-i dátummal az eredetiből archiválva]. (Hozzáférés: 2013. június 22.)

A kézigránát robbanóanyaggal töltött közelharci fegyver, amelyet kézi erővel hajítanak el. Három fajtája létezik: robbanó-, kémiai és füstgránát. A robbanógránát a modern harcászatban terjedt el, működési elve az, hogy a kibiztosítás után egy bizonyos idő elteltével (általában 3-4 másodperc) felrobbanjon. A gyújtógránátokon belül megkülönböztetünk támadó és védő gránátot. Előbbi kevesebb repeszt bocsát ki, míg utóbbi többet, így csak fedezékből lehet elhajítani. Léteznek páncéltörő gránátok is, amelyeket harckocsik ellen fejlesztettek ki, ezeket pedig még az iraki háborúban is használták az amerikaiak ellen.
A kézigránátokat a 15. században kezdték tömegesen alkalmazni, és igen hasznosnak bizonyultak ostromok során. Az 1750-es évektől kezdett csökkenni szerepük a fegyverek hatótávolságának növekedése miatt, azonban az orosz–japán háború harcai során visszanyerte jelentőségét. A nagy jelentőségű mukdeni csatában 600 000 ember harcolt egy 64 kilométeres harcvonalon. Az első világháborúban a lövészárok-hadviselés és a felek közelsége miatt a gyalogos katonák állandó fegyverévé vált. A gyalogság puskával és szuronnyal nem sokat tehetett a jól beásott ellenség ellen, ám a kézigránátok segítségével képes volt tüzérségi támogatás nélkül is megtisztítani a lövészárkokat. A második világháború során az Amerikai Egyesült Államok 50 milliónál is több kézigránátot gyártott.
Katonai Lexikon, főszerkesztő: Dr. Damó László, Zrínyi Katonai Kiadó, 1985, ISBN 9633261783; 338. oldal
Andrew Wiest, M. K. Barbier: Gyalogos-hadviselés, Hajja&Fiai Könyvkiadó, 2003, Debrecen, ISBN 9639329746

Kia ókori egyiptomi királyné a XVIII. dinasztia idején, Ehnaton mellékfelesége. Valószínűsíthetőleg azonos Taduhepa hercegnővel, Tusratta, Mitanni királya lányával, akit Ehnaton apja, III. Amenhotep háremébe küldtek két évvel annak halála előtt. Ezt alátámasztja, hogy szokatlan neve lehet egy külföldi név egyszerűsített kiejtésváltozata. Korábban feltételezték, hogy az ő fia Tutanhamon, de a 2010-ben publikált DNS-vizsgálatok szerint Tutanhamon szülei Ehnaton és egy testvére voltak, Kia pedig nem volt Ehnaton testvére.
Kia Nofertiti után Ehnaton legfontosabb felesége volt. Neve számos leleten előfordul – épületek maradványain, vázákon, kozmetikai tégelyeken. Három szobrásztanulmány feltehetőleg őt ábrázolja. A 11. uralkodási év után eltűnik; feltehetőleg meghalt a 12. és 14. év közt feltételezett pusztító járványban (a királyi család több tagja is ekkor tűnik el végleg a történelemből), vagy kegyvesztetté vált, bár egy tudós elmélete szerint elképzelhető, hogy Szemenhkaré néven ő lépett trónra; a legvalószínűbb azonban, hogy Szemenhkaré Ehnaton egy öccse vagy fia volt. Kia koporsóját és kanópusz-edényeit Ehnaton temetéséhez használták fel és a KV55 sírból kerültek elő.
Elképzelhető, hogy az amarnai királysír Alfa kamrájának sok tudományos vitát kiváltó falfestménye – melyen Ehnaton és Nofertiti egy halott nőt gyászol, mellettük egy nőalak csecsemőt tart a karjában – Kiát ábrázolja, amint gyermekágyban meghalt. (Más feltételezések szerint a halott nő Ehnaton második lányával, Maketatonnal azonos, akiről tudni, hogy a királysírba temették el, a karjában gyermeket tartó nőről pedig feltételezték, hogy a legidősebb lány, Meritaton.) Felmerült, hogy a kép Tutanhamon születését ábrázolja, Tutanhamon Hórusz-nevének egyik eleme, a „Tutmeszut” („Örömteli születésű”) azonban ellentmondani látszik annak, hogy anyja gyermekágyban halt volna meg.
Kia számára épülhetett Ahet-Atonban az Északi palota, valamint a Maru-Aton szentély. A Maru-Atonban egy lányával együtt ábrázolják, akinek neve nem maradt fenn, bár egyesek azonosították Baketaton hercegnővel, aki azonban szinte biztosan III. Amenhotep és Tije legkisebb lánya. Később ezeket az épületeket átalakították Ehnaton lányai, Meritaton és Anheszenpaaton számára, és Kia nevét kivakarták, lánya nevét pedig Meritaton Ta-serit és Anheszenpaaton Ta-serit neve váltja fel. Ők feltehetőleg a két hercegnő lányai, bár az, hogy nevük csak olyan említéseken bukkan fel, ahol korábban Kia és gyermeke neve szerepelt, azt is jelentheti, hogy Kia lányai voltak, vagy akár azt is, hogy csak fiktív személyek, akiknek említésére azért volt szükség, hogy legyen, aki felváltja Kia lányának említését. Míg nem bizonyosodott be, hogy Kia nevét vakarták ki az Északi palota feliratairól, úgy tartották, Nofertitié volt az, és ezt a királyné kegyvesztettsége jelének tartották, vagy esetleg annak, hogy ő lépett trónra Szemenhkaré néven. A név kivakarása miatt Kia létezéséről a tudománynak a 20. század elejéig nem volt tudomása.Kia címe az egyedülálló „A király nagyon szeretett felesége” (ḥm.t mrr.tỉỉ ˁ3.t n.t nỉswt-bỉtỉ) volt, más királyné ezt nem viselte rajta kívül. Nevét Nofertitiével ellentétben nem írták kártusba, ezzel jelezve alacsonyabb rangját.Fennmaradtak kanópuszedényei, melyeken az Amarna-kor vallási újításának megfelelően nem a négy Hórusz-fiú fejét ábrázolják, hanem feltehetőleg magát Kiát, az abban az időben divatos rövid, núbiai eredetű hajviselettel.

A kiegyezés, avagy osztrák-magyar kiegyezés (németül: Österreichisch-Ungarischer Ausgleich) a Habsburg-uralkodóház, pontosabban annak feje, I. Ferenc József és a Deák Ferenc és Andrássy Gyula gróf vezette magyar tárgyalódelegáció között 1867 elején született megállapodások összefoglaló elnevezése, amelyek az Osztrák Birodalom és a Magyar Királyság között fennálló politikai, jogi és gazdasági kapcsolatokat rendezték. Az Osztrák–Magyar Monarchia Ferenc József szerint kizárólag három ember egyezkedése és tárgyalásai közepette jött létre: „Deák, Andrássy és jómagam”.Ez magyar részről négy törvényt jelentett (1867. évi XII., XIV., XV. és XVI. törvénycikk), amelyek sarokpontjait az Andrássy-kormány beterjesztése nyomán 1867. március 20-án kezdte el tárgyalni a magyar országgyűlés. A pontosan egy hónappal korábban, február 20-án alakult kormány egyben az első felelős magyar kormány volt az 1848–49-es forradalom és szabadságharc óta. A 69 pontból álló határozatot 1867. március 30-án fogadta el a képviselőház. A határozat sarokpontjain alapuló törvényeket az év folyamán (a XII. törvénycikket májusban, a többit decemberben) sorban fogadta el az Országgyűlés.
Az érvénybe léptetéséhez Ferenc Józsefnek szentesítenie kellett ezeket, aki a fennálló viszonyok miatt erre csak akkor volt hajlandó, ha Magyarország királyává koronázzák (ami a forradalom miatt elmaradt). Ez alapján Ferenc József 1867. június 8-án Magyarország királya lett. A Mátyás-templomban tartott eseményen a magyar rendek egyfajta gesztusként még feleségét, Erzsébetet is megkoronázták. Ferenc József ezután magyar részről 1867. július 28-án szentesítette a törvényeket, hivatalosan is létrehozva egy paritás elvű alkotmányos monarchiát, melynek neve Ausztria-Magyarország vagy Osztrák–Magyar Monarchia lett.
Az osztrák és a magyar érdekek legélesebben az 1848–49-es forradalom és szabadságharc során kerültek összeütközésbe. Ekkor született meg a modern magyar nemzet. Az osztrák császári seregek az orosz cár segítségével győzedelmeskedtek a magyar honvédseregek felett, a fegyvert a magyar forradalmárok 1849. augusztus 13-án Világos mellett tették le. Az ezt követő időszakot a neoabszolutizmus korának szokás nevezni.
A közvetlenül a forradalom utáni éveket az olmützi alkotmány szerinti közigazgatási rendszer, valamint a megtorlás jellemezte. Magyarország teljhatalmú parancsnokának, Haynaunak a rémuralma (1849–1851), akit 1851. július 7-én Alexander Bach javaslatára mentettek fel hivatalából. Szintén ekkor épült ki a passzív ellenállás általános gyakorlata magyar részről.
A vezetője után egyszerűen csak Bach-korszaknak nevezett éveket (1851–1859) a komoly állami felügyelet és az erős cenzúra jellemezte, igaz enyhült is valamelyest a légkör, mivel Bach az első intézkedései között 1851-ben eltörölte az olmützi alkotmányt (az egész birodalomban), viszont a központosító, Bécs centrumú politika fennmaradt. A gazdaságban jelentős változás nem mutatkozott, habár Ferenc József a forradalom több vívmányát is meghagyta, mint például a jobbágyság és az ősiség eltörlését, sőt, utóbbihoz 1852-ben kiadta az ősiségi pátenst, amellyel az ehhez kapcsolt adományrendszert is eltörölte.
1859 áprilisában kitört a szárd–francia–osztrák háború, melyet Ausztria a solferinói csatában elvesztett. Ferenc József a vereségért Bach birodalmi belügyminisztert tette felelőssé és augusztus 22-én leváltotta minden politikai hivatalából, majd elküldte nagykövetnek a Vatikánba. Ezután Bach rendszerét Magyarországon felszámolták és mind tartalmában, mind formájában visszaállították a történeti jellegű (forradalom előtti) közigazgatást, melyben Erdély és Horvátország Magyarországtól külön egységet alkotott.
A háborúban meggyengült birodalma megerősítésére az uralkodó 1860. október 20-án kiadta az ún. októberi diplomát, amely a magyar országgyűlés visszaállítását helyezte kilátásba. A fejleményekre reagálva december 17-én összeült az esztergomi értekezlet, ahol a még mindig érvényben lévő 1848. évi V. törvénycikk alapján kidolgozták egy esetleges képviselőválasztás lebonyolítását biztosítani hivatott rendelkezéseket, majd kezdeményezték az országgyűlés összehívását, a választások kiírását.
Ferenc József megengedte az 1861-es választások kiírását, melynek eredményeként februárban 1849 után először újra összegyűlt a magyar törvényhozás; egy esetleges kormány megalakításáról azonban ekkor még szó sem lehetett. A képviselőválasztást egyébként a Deák Ferenc vezette Felirati Párt nyerte meg a 410-ből 250 mandátum (58%) lett az övék. Épphogy összeültek, 1861. február 26-án az uralkodó kiadta az ún. februári pátenst, amely a tartományi gyűlések fölé egy birodalmi gyűlést rendelt és egyben nyilvánvalóvá is tette, hogy az egész dolgot csak azért hagyta, hogy pátensét Magyarországon törvényesen is bevezethesse. Ezt értelemszerűen a parlament elutasította, mire Ferenc József feloszlatta a gyűlést és ideiglenes, átmeneti állapotot, más néven provizóriumot hirdetett és újra az aktuális osztrák belügyminiszter, azaz Anton von Schmerling lett ennek az adminisztrációnak a magyarországi feje.
Az új helyzet már jóval lazábbnak mutatkozott az előzőeknél, de továbbra is a neoabszolutizmus jegyében telt. A folyamatos enyhülés jegyében 1865. április 16-án a Pesti Naplóban jelentette meg Deák Ferenc a később a „húsvéti cikk” néven emlegetett írását, melyben a későbbi kiegyezés felé vezető út lehetőségét vázolta fel, nem titkoltan az osztrákoknak címezve. Ugyanakkor, idő közben 1865 és 1867 között nyaranta a „Haza Bölcse” sógorának, és egyben hű barátjának, nyirlaki Tarányi-Oszterhuber Józsefnek a Zala vármegyei pusztaszentlászlói kúriájában szorgalmasan dolgoztak Deák Ferenc és társai a kiegyezés előkészítésén.A Deák Ferenc-féle húsvéti cikkre reagálva a császár leváltotta Schmerlinget és engedélyezte a magyar országgyűlés összehívását, illetve ennek érdekében egy képviselőválasztás kiírását. 1866-ban kitört a porosz–osztrák–olasz háború, amelyben az Osztrák Császárság a königgrätzi csatában súlyos vereséget szenvedett Poroszországtól. A Habsburgok a magyarokkal való kiegyezésre kényszerültek, hogy megmenthessék haldokló birodalmukat. A szárd–francia–osztrák háború és a porosz–osztrák–olasz háború következtében ugyanis a Habsburgok birodalma 1866-ra az összeomlás peremére került, mivel ezek az elhibázott katonai vállalkozások óriási állami kiadásokkal jártak és elszabadult pénzromláshoz, egekbe szökő államadóssághoz és pénzügyi csődhelyzethez vezettek.
A tárgyalások a prágai béke megkötése után felgyorsultak. Osztrák (császári) oldalról Ferdinand Beust báró 1866 végi külügyminiszteri kinevezése volt fontos momentum, mert ő győzte meg a kabinetet arról, hogy kiegyezés nélkül már nem lehet tovább fenntartani a birodalmat.
A magyar politika ekkoriban 47-es, 48-as, vagy 49-es nézeteket vallókra tagolódott. A számok évszámokat (1847, 1848 és 1849) jelöltek és értelemszerűen az 1848–49-es forradalom és szabadságharc (és előzményei) abban az adott évben létezett vagy elért politikai viszonyait, vívmányait, rendszerét akarták látni érvényesülni. A 47-esek voltak a legkevesebben, ők a kiegyezést ókonzervatív álláspontból ellenezték, a közvetlenül a forradalom előtti idők viszonyrendszerét látták a legideálisabbnak. 
A 48-asok voltak Deák Ferenc hívei, akik az áprilisi törvények maradéktalan teljesülését tekintették a tárgyalások alapjának, illetve Magyarország önkormányzatiságának (vérmérséklettől függő mértékű) maximalizálására törekedtek, míg a 49-esek, Kossuth Lajos hívei a teljes függetlenséget (minden unió felbontását Ausztriával) és Magyarország köztársasággá alakítását (vagy magyar király választását) tűzték zászlajukra.
Még kicsit korábban, Deák húsvéti cikke hatására Ferenc József megengedte a magyar országgyűlés összehívását, illetve az ehhez szükséges 1865-ös választások kiírását és lebonyolítását. Az ennek eredményeképp 1865. december 11-én összeült parlament a választásokon abszolút győzelmet szerzett Deák Párt vezetőjét, Deák Ferencet tette meg a magyar tárgyalódelegáció vezetőjévé. 
Ugyan Deákot minden oldalról támadták és sokan igyekeztek vereségnek beállítani az egyezséget, de az nézőponttól függően akár sikeresnek is tekinthető. Ezt leginkább az a tény támaszthatja alá, hogy az áprilisi törvények a nemzeti őrsereg és a nemzeti bank felállításának kivételével (egyszerűbben szólva a 12 pontból 10-nek, valamint az egyéb, ezen kívül eső április törvények zömének elfogadtatásával) olyan kompromisszumra jutott Ausztriával, ahol Magyarország az osztrák belügyminiszter által irányított, gyakorlatilag osztrák félgyarmati státuszából a közös külügyeket és közös hadügyeket (és a kapcsolódó pénzügyeket, valamint a perszonáluniót) leszámítva újra önálló állam lett, saját választott parlamenttel, kormánnyal és kormányfővel, a belügyeiben korlátlan, pénzügyeiben részleges önkormányzatisággal. 1867. február 17-én az uralkodó Deák javaslatára idősebb Andrássy Gyulát kérte fel Magyarország miniszterelnökének, az ennek nyomán felállt Andrássy-kormány pedig február 20-án tette le hivatali esküjét.
A teljes függetlenség hívei azonban így is árulásnak tartották és nevezték a kiegyezést, hiába lett az új szövetség neve Ausztria-Magyarország (vagy Osztrák–Magyar Monarchia) és alakult meg az Andrássy-kormány, azaz 1849 után tizenkilenc évvel a következő önálló, felelős magyar kormány. Kossuth Lajos a május 28-án megjelent ún. Cassandra-levélben egyenesen a nemzet halálát, Magyarország széthullását jövendölte, ha a kiegyezés létrejön.
A kiegyezést a magyar társadalomnak elenyészően kis része rendezte el és törvényesítette (a választójog igen korlátozott volt, a népességnek kevesebb mint 8 százaléka bírt szavazati joggal), és a nép nagyon nagy része tekintette azt a magyar ügy és a forradalom öröksége elárulásának. Ez mély és tartós töréseket okozott a magyar társadalomban.
"Viszont a kiegyezés elfogadtatása a társadalommal, komoly nehézségekbe ütközött. Több megye (például Heves, Pest, Szatmár) elutasította a kiegyezést és kiállt Kossuth mellett, az ellenzék megszervezte a demokrata körök hálózatát, az Alföldön több ezres kormány- és kiegyezés-ellenes népgyűlésekre került sor stb. A kormány, felfüggesztve liberális elveit, határozott ellenlépésekre szánta el magát: bebörtönözte a Kossuth leveleit közlő Böszörményi Lászlót, betiltotta a demokrata köröket, a leginkább ellenálló Heves megyébe pedig királyi biztost küldött. A rendszer stabilizálása és az új politikai intézmények elfogadása azonban még így is évekig elhúzódott." in: Cieger András: Kormány a mérlegen - a múlt században.A kiegyezést annak támogatói ettől függetlenül a forradalom utáni viszonyokhoz (Haynau, Bach-rendszer, provizórium) viszonyítva, valamint abból a tényből kiindulva, hogy az áprilisi törvények majdnem egészét sikerült elfogadtatni, valamint Erdély és a Partium is visszacsatolásra került, az 1848–49-es forradalom és szabadságharc egyértelmű és kompromisszumai ellenére is átütő magyar győzelmeként értékelték.
A megegyezés értelmében az osztrák császár I. Ferenc József néven Magyarország királyává koronázták 1867. június 8-án Budán, a Mátyás-templomban. A tárgyalások végleges lezárulta után pedig, július 28-án a király szentesítette a kiegyezés magyar törvényeit, amivel megszületett az Osztrák–Magyar Monarchia.
A pénzügyi terhek viseléséről akképp állapodtak meg, hogy annak feltételeit és arányait tíz évente kötelező jelleggel újratárgyalják. A gazdasági kiegyezés ilyetén megoldása később számtalan, a megújítás esedékességekor kirobbant politikai vitát és kisebb-nagyobb belpolitikai válságot generált, többnyire Magyarországon, de Ausztriában is.
A kiegyezés rendszere a magyar népesség körében mindvégig népszerűtlennek bizonyult, létrejöttét és fennmaradását csak a polgárok széles rétegeit kirekesztő, vagyoni cenzusra épülő, igen szűk körű választójognak köszönhette. Épp ezért az új politikai rendszert óvatosságból nem azonnal, hanem csak 1869-ben, az 1869-es választásokon mérettették meg először. Ekkor a képviselői helyekért három párt indult; a kiegyezés párti (és egyben azt tető alá hozó) Deák Párt, a kiegyezés ellenzői pedig álláspontjuktól (részleges, avagy teljes elutasítás) függően a Balközép Párt, vagy a Szélsőbal jelöltjeként mérettették meg magukat. Bár országos szinten (legalább) ez a három párt létezett, a képviselőválasztások mégis a Deák Párt és a mérsékelt ellenzéki Balközép Párt között dőltek el és Deák Párt abszolút győzelmével zárultak (a mandátumok 55,95%-át szerezték meg). Ez az 1905–1906-os magyarországi belpolitikai válságig bebiztosította a dualista államberendezkedést. A függetlenségi ellenzék azonban közjogi ellenzék maradt, amely a kiegyezést elutasította. Az álláspontja miatt a kiegyezéses rendszerben kormányzásra képtelennek tekintett függetlenségi ellenzékkel szemben a gyakorlatilag leválthatatlan egységes párt kormányzott. Az egységes párt uralmát -a parlamentarizmus formális megtartásával- a választási rendszer, a nyílt közigazgatási nyomásgyakorlás és a választók korrumpálásának bevett gyakorlata támogatta. Ez a rendszer megmaradásához nélkülözhetetlen szűkre szabott választójog fenntartását, a rég várt társadalmi reformok elmaradását, a társadalmi problémák kezeletlenül hagyását is jelentette.
A megállapodás értelmében az 1848–49-es forradalom és szabadságharc után tizenkilenc évvel az áprilisi törvények gyakorlatilag mindegyike, valamint a 12 pontból 10 (a nemzeti őrsereg és a nemzeti bank kivételével) újra törvényi erőre emelkedhetett. Praktikusan szemlélve ha kompromisszumokkal is, de végső soron a forradalom 1848-as állapota győzött a tárgyalóasztalnál. A 12 ponton végighaladva megszűnt a kemény osztrák sajtócenzúra, Buda-Pesten megalakulhatott az Andrássy-kormány (a felelős minisztérium), Pesten, a Sándor utcában rendezkedett be a népképviseleti országgyűlés (ami 1865-ben kezdte máig is folyamatos működését), a törvény előtt újra egyenlőek lettek a különböző keresztény felekezetek és a különböző származásúak, újra bevezették a közteherviselés fogalmát (azaz mindenki fizet adót), bizonyos megkötésekkel ugyan, de újra felállhatott az önálló Magyar Honvédség és a magyar parlament ajánlhatta meg a közös hadseregbe az újoncok számát, az esetlegesen még börtönben lévő politikai foglyokat pedig elengedték, egyúttal általános amnesztiát is hirdettek a külföldön maradottaknak, amennyiben visszatérnek (ezzel pl. Kossuth Lajos nem élt). Ezeken felül újra Magyarországhoz csatolták Erdélyt és a Partiumot, valamint a magyar tengermelléket (azaz Fiumét, amit végül a magyar–horvát kiegyezés szentesített). A pontok közül egyet, az úrbér, valamint az ősiség eltörlését Ferenc József jóváhagyta a forradalom leverése után, ahogy a jobbágyfelszabadítást is, így azok már a tárgyalások kezdetén is érvényben voltak.
Magyarország a perszonáluniót (a két államnak ugyanaz a feje) leszámítva önálló, szuverén állam lett ismét; a külügy, a hadügy, illetve az ezekhez kapcsolódó pénzügyek kezelésére létrehoztak egy közös külügy-, közös hadügy- és közös pénzügyminisztériumot. Ezek függetlenek voltak mind az osztrák, mind a magyar pénzügy- és hadügyminisztériumoktól ellenben szabályozás helyett szinte kizárólag csak koordinációs feladatokat láttak el. A hadseregek főparancsnoka Ferenc József lett, a monarchiát pedig csak és kizárólag a közös külügyminisztérium képviselhette külföldön (vagyis tulajdonképpen ez volt az egyetlen valódi minisztérium a háromból).
A jogi és politikai kapcsolatokkal ellentétben a gazdasági kiegyezésről  úgy rendelkeztek, hogy azt tíz évente kötelezően meg kellett újítani Ausztria és Magyarország között.
Ferenc József előszentesítési jogot kap, vagyis törvényjavaslatot csak az ő egyetértése mellett lehet a Parlamentnek benyújtani.
A miniszterelnököt a király nevezi ki a parlament ajánlása alapján (1867/XII. tc.).
Az ország, önállóságot kap minden téren, 2 kérdéskört kivéve (külügy, hadügy, illetve ezek pénzügyei).
Vannak olyan ügyek, amelyekben együttes minisztériumokat állítanak fel, ilyen a külügy (Osztrák–Magyar Külügyminisztérium), a hadügy, illetve az ezek pénzügyeit intéző Osztrák-Magyar Pénzügyminisztérium)
A két ország évente közös bizottságot hív össze közös ügyeik érdekében (egyik évben Bécsben, másik évben Pesten).
A kiadásokról kvóta alapján osztoznak, amelyet 10 évente újratárgyalnak (itt meghatározott 30%-70% arány) (1867/XIV.tc). A megegyezés keretében Magyarország átvállalta az osztrák államadósság tetemes részét is.
Az országok között vám- és kereskedelmi szövetség jön létre (1867. évi XVI. tc.)
A posta- és a távírdaügyet szinkronizálják.Az uralkodó igen erős királyi előjogokat szerzett:
Ő lett a legfőbb hadúr, minden, a hadsereg felépítésére, szervezetére és ügyvitelére vonatkozó fennhatóság a kezébe került. Ő nevezte ki a tisztikar tagjait, hadat üzenhetett és ő volt a hadsereg főparancsnoka is.Szükségállapotot hirdethetett.A minisztertanács által az országgyűlésnek benyújtani kívánt minden törvény tekintetében előszentesítési joggal rendelkezett, vagyis jóváhagyása nélkül törvény nem kerülhetett az országgyűlés elé. Megvétózhatott bármely, az országgyűlés által elfogadott törvényt.Jogot kapott az országgyűlés feloszlatására.Ő nevezte ki és bocsájtotta el a minisztertanács tagjait.Ez a magyar önállóság erős csökkenését jelentette még az 1848 előtti állapothoz képest is, a király pedig döntő befolyást szerzett mind a minisztertanács (a magyar kormány), mind az országgyűlés felett.
A magyar-osztrák viszony rendezése után sor került az országon belüli nemzetiségi kérdések rendezésére is.
A horvátokkal is megkötik a kiegyezést, szabadon működhet a horvát parlament, a szábor és önállóságot kap a horvát kormány területén belül (1868/XXX. tc.)
1867. évi XII. törvénycikk a magyar korona országai és az Ő Felsége uralkodása alatt álló többi országok között fenforgó közös érdekű viszonyokról, s ezek elintézésének módjáról (Elfogadva 1867. május 29-én. Mellette 209, ellene 89, nem volt jelen 83 fő.)
1867. évi XIV. törvénycikk azon arányról, mely szerint a magyar korona országai az 1867. évi XII. törvénycikkben a sanctio pragmatica folytán közöseknek ismert államügyek terheit ezentúl viselik (Elfogadva 1867. december 7-én.)
1867. évi XV. törvénycikk az államadósságok után a magyar korona országai által vállalandó évi járulékról (Elfogadva december 11-én.)
1867. évi XVI. törvénycikk a magyar korona országai és Ő Felsége többi királyságai és országai közt kötött vám- és kereskedelmi szövetségről (Elfogadva december 21-én.)Osztrák részről (Decemberi Alkotmány):
Törvény a birodalmi képviseletről szóló 1861. február 26. kelt alaptörvény megváltoztatásáról
Állami alaptörvény a Birodalmi Tanácsban képviselt királyságok és tartományok állampolgárainak általános jogairól
A kiegyezés egyértelmű következménye a viszonylagos belpolitikai önállóság mellett egy viszonylag békés 50 év, mely alatt Magyarország jelentős gazdasági fejlődésen ment keresztül.
A dualizmus korában a magyar belpolitika legfontosabb töréspontja a kiegyezéshez való viszony volt. A többnyire ellenzéki Függetlenségi és Negyvennyolcas Párt elutasította, a többnyire kormányzó Szabadelvű Párt, majd a Nemzeti Munkapárt pedig támogatta. (A Magyarországi Szociáldemokrata Pártot nem engedték a választásokon indulni.)
Ferenc Ferdinánd trónörökös tervet dolgozott ki a Monarchia államszerkezetének a megreformálására hatalomra kerülése esetén. A terv szerint a dualista birodalom modern föderációvá alakult volna át, amiben a szláv népek is államalkotó szerepet kaptak volna (trializmus). Halála miatt az elképzelés nem valósult meg.
Végül a kiegyezést a Monarchia I. világháborús katonai veresége után, 1918. október 20-án Wekerle Sándor magyar miniszterelnök mondta fel.
szerk.: Gergely András: Magyarország története a 19. században. Osiris Kiadó (2003). ISBN 963-389-817-X

A Kijevi Rusz vagy Kijevi Nagyfejedelemség (óegyházi szláv nyelven Рѹсь vagy Кыѥвьска Рѹсь) a kelet-európai térség első szervezett állama volt, amely magába foglalta a keleti szláv törzseket. A 9. század végén jött létre.
A szó etimológiája még nem tisztázott, négy fontosabb elmélet is létezik rá a nyelvtudományban.
A viking elmélet híve jelenleg a nyelvtudósok többsége. Eszerint a Rus szót a finn nyelvben a svédekre, illetve az északi germánokra használt ruotsi szóból, vagy vélelmezett svédországi hazájuk, Roslagen nevéből vezetik le. A finn „ruotsi“ egy evezőst - „Ruder“ - jelentő ógermán szóból ered.E változat ellen azt hozzák fel, hogy a nyelvtudomány mai állása szerint a szó hangalakja nem alakulhatott ki a 6. század előtt, és ez túl késői időszak egy szomszédos törzs elnevezéséhez.
keleti szláv elmélet: A Rus szó eszerint a keleti szlávok egy kisebb törzsét jelöli (a poljánok része), akiknek a települési területe a mai Kijevtól délre, a Rosz folyó mellett terült el. A törzs neve származhat a folyó nevéből, vagy a vöröst, világost jelentő szláv ruszij szóból. A rusz az ószláv nyelvben a vizet jelentő szócsoport töve is volt, amelyből a mai orosz nyelvben olyan szavak származnak, mint a Русло (folyómeder)vagy Русалка (folyami nimfa), Роса (harmat).Ez az elmélet a Szovjetunióban nagy népszerűségnek örvendett, de ma már a FÁK országain kívül alig van képviselője.
alán (iráni) elmélet: Egyes német, orosz és brit kutatók szerint a Rus szót az alánok egyik részének, a Ruchs-as törzsnek, vagy a szarmata roxolánok nevére kell visszavezetni. Mindkét törzsi névben, csakúgy mint az iráni és orosz Rustam és Ruslan nevekben benne rejlik a Raochschna = „fehér, fényes“ szó. A Rus mint népnév ennek alapján „világost, ragyogót“ jelentene.A kutatók többsége azonban nem fogadja el ezt az elméletet, mivel az alánok csak csekély számban éltek a Rusz területének déli sarkában, és messze nem voltak olyan szervezettek, mint a vikingek.
nyugati szláv elmélet: Néhány történész a nevet a Ranen (Rujanen) nyugati szláv törzs nevéből vezeti le. Ez a törzs aktívan részt vett a keleti-tengeri kereskedelemben csakúgy, mint a vikingek expedícióiban.Egyelőre nincs tehát általánosan elfogadott etimológiai levezetése sem a Rus szónak, sem az azzal legáltalánosabban összefüggésbe hozott finn Ruotsi-nak.
A Kijevi Rusz a Kelet-európai-síkságon helyezkedett el. Az északi terület erdők borította vidék, a déli területen a sztyeppék voltak. Az ország határát északon a Balti-tenger, délen a Fekete-tenger és a sztyeppe, nyugaton a Prut folyó, a Kárpátok, a Nyugati-Bug, keleten a Don és a Volga határolta. Területe kb. 800 ezer km² volt.
A Kijevi Rusz lakói varégok, finnugorok és szlávok voltak, amely népcsoportok a 10. század folyamán összeolvadtak.Több mint 20 különböző és nem egységes nép és törzs laza szövetsége alkotta a Kijevi Ruszt. A lakossága 3–12 millió fő között lehetett. A keleti szlávok különálló törzsekben éltek, amelyeket csak a nagyfejedelem személye kötött össze.
Délnyugaton a drevljánok (Pripjaty és a Horiny déli medencéje), poljánok (a Dnyeper középső szakasza, központjuk Kijev volt), szeverjanok (a Gyeszna, Szula, Pszel, Vorszkla folyók medencéjétől a Sziverszkij Donyec felső folyásáig), tyiverciek (tivercek)(Dnyeszter és a Prut laső folyása), ulicsok (a Dnyeszter, Déli-Bug és Dnyeper alsó folyása), volinyiak (a Nyugati-Bug medencéje), dulibok (a Nyugati-Bug és a Pripjaty felső folyása) és fehérhorvátok (Elő-Kárpátok, Dnyeszter felső folyása) éltek.
Nyugati területeken a polocsánok (A Dnyeper felső folyása és a Nyugati-Dvina felső folyása között) és a drehovicsok (a Pripjatytól északra) éltek.
Az északkeleti területeken a szlovénok (csak nevük azonos a Balkánra vándorolt szlovénokkal) az (Ilmeny, Ladoga és Onyega tavak partjától a Volga felső folyásáig), kirivicsek (Csúd-tó, Volga, Dnyeper és Daugava felső folyása), radimicsek (a Dnyeper középső szakasza) és vjaticsok (Volga felső folyása, Oka és Kljazma medencéje) törzse élt.
A nem szláv népek és törzsek közül a Kijevi Rusz hatalma alá került több finnugor nép, mint a vót, vesz, csúd, merja, murom, mescser. A Rusz és későbbi részfejedelemségei gyakorta harcban álltak különböző nomád török népekkel, mint a tork néven emlegetett úzokkal, ugyanakkor a kijevi állam vazallusainak számítottak a fekete süvegesek.
Az államalakulat Vlagyimir uralkodása alatt kezdett áttérni a kereszténységre. Ő volt az első keresztény uralkodója névleg, ugyanis több felesége is volt. Az északkeleti országrészbe továbbra is érkeztek pogányok, így nehezen ment a hittérítés. Ezen a vidéken ezért a keresztény és pogány szokások is voltak, amit kettős hitnek (dvojeverije) nevezzünk.
A keleti szlávok eredete és kezdeti történelmük a szláv népek összességének a történetéhez nyúlik vissza.
Legkorábbi említésük a Kr. u. 1. évezred közepén keletkezett bizánci és arab forrásokban van szláv népcsoportoknak. A forrásoknak és a régészeti kutatásoknak az alapján a szlávok „őshazájának” a Kárpátok és Balti-tenger, illetve az Elba és a Dnyeper közötti területeket tekintik. Innen települtek szét a Kr.u. 6-7. században a nagy népvándorlás hullámaival. Nyugaton a Cseh-medence és a Keleti-Alpok térségéig jutottak, délen a Balkánra, keleten pedig a lovas nomádok által benépesült füves sztyeppékig.A keleti és északkeleti irányba vonuló népesség a folyók mentén, a földművelésre alkalmas helyeken telepedett le kis, mindössze néhány családból álló közösségekben. A vándorlásuk útvonalát csak a régészeti leletekből és a helynevek anyagából lehet rekonstruálni. A ritkán lakott kelet-európai síkságon a békés földművelő lakosság megjelenése nem okozott megrázkódtatást, mivel az itt élő balti és finnugor népek szétszórt csoportjaival konfliktusok nélkül éltek együtt, terjeszkedésük során több török és finn elemet magukba olvasztottak. Így jutottak el a 10-15. században a Fehér-tengerig.
Nagyjából a 7-10. század időszakától ismertek egyes törzsek nevei, de a 12. századra elvesztették jelentőségüket, mivel idővel lakóhely szerint különböztették meg a különböző csoportokat. Az ukránok elődei először a sztyeppei nomádok közül a kazárokkal kerültek összetűzésbe, mivel azok adófizetésre kötelezték a déli területeken élő földműves szlávokat. A kazárokat a magyar törzsszövetség követte, majd a besenyők. A Kijevtől délkeletre felbukkanó nomád népekkel gyakran kényszerültek harcra, de az is előfordult, hogy Kijev urai a kisebb csoportokat katonai szolgálatukba fogadták. A keleti szlávokkal kapcsolatba kerülő legfontosabb etnikum a vikingek voltak, akiket Európa keleti részén varégoknak neveztek. Az egész Európát bejáró vikingek a jó üzlet reményében járták be a keleti szlávok lakta Kelet-európai-síkságot a Bizánci Birodalomig és a Kaszpi-tengerig. A felfegyverzett kalmárok a kereskedelmi útvonalaik mentén telepeket alapítottak, a stratégiailag fontos helyeket fegyverrel biztosították. Megjelenésük óriási hatással volt a térség lakóira.
A 12. században keletkezett évkönyv, a Régmúlt idők elbeszélése (vagy Nesztor-krónika) a következőket írja a világ teremtésétől számított 6370. évről, vagyis a Kr.u. 862-ről:
„A varégokat elűzték a tengeren túlra, nem fizettek nekik adót, hanem a maguk gazdái lettek. De testvérviszály tört ki közöttük. Ezért így okoskodtak: »Keressünk magunknak egy igazságosan uralkodó és ítélkező fejedelmet.« Elmentek a tengeren túlra a varégokhoz. Ezeket ruszoknak hívták és így szóltak a ruszokhoz: »Országunk hatalmas és gazdag, de nincs benne rend. Gyertek és uralkodjatok közöttünk.« Ki is választottak három fivért, akik a szlávok földjére települtek egész nemzetségükkel. Rurik Novgorodban telepedett le.”Rurik volt az első fejedelem (uralkodott kb. 830-879) , utódai, a Rurik-dinasztia tagjai a 16. századig uralkodtak a Kijevi Ruszban, majd Oroszországban.
A Kijevi Rusz alapításának vitatott kérdései között van a „rusz” szó etimológiája. A varégoknak az állam létrejöttében játszott szerepe is két táborra osztotta a történészeket. A normann-teoria hívei a varégok államalkotó szerepét hangsúlyozták, háttérbe szorítva szlávokat, az antinormann elmélet pedig a szlávok vezető szerepét bizonygatta az óorosz állam megteremtésében, esetenként tagadva, hogy a normannoknak bármi szerepük is lett volna az államszervezésben. Azonban mára bebizonyosodott, hogy a Kijevi Rusz létrejöttében a varégok részvételét nem lehet tagadni, de maguk a szlávok is tevékenyen részt vettek az államalapításban. A varégok csak meggyorsították az állam kialakulását és hozzájárultak a keleti szláv társadalom rétegződéséhez. A kutatások szerint a társadalom legfelsőbb rétegeibe tartoztak, a fejedelmi kíséret nagyobb részét ők tették ki, és az első fejedelmek is még varég neveket viseltek. Ugyanakkor nagyon gyorsan elszlávosodtak, ami azt jelzi, hogy sokkal kisebb részét képezték a lakosságnak, mint a szlávok. Végeredményben a Kijevi Rusz a keleti szlávok, a varégok és különböző finn, balti és török népelemek összességéből alakult ki. A hagyományok Oleg fejedelemségétől (879-912) számítják a Kijevi Rusz létrejöttét, a modern ruszisztika szerint Vlagyimir uralkodásától (980-1015) a tatárok megjelenéséig (1237-1240) tartó időszakban állt fenn.
Oleg 882-ben elfoglalta Kijevet, és annak uraként ellenőrizni tudta a Baltikumtól a Konstantinápoly felé vezető kereskedelmi útvonalat (varég út), emellett adót szedett a környező törzsektől. Utódai Igor (912-944) és Olga (945-962) is hasonló politikát folytattak: zsákmányszerző hadjáratokat vezettek és adóztatták a szomszédos törzseket. Igor és Olga fia, Szvjatoszláv (962-972) – aki már szláv nevet viselt, jelezve a varég előkelőségek elszlávosodását – kalandozó hadjáratai során már az Al-Dunáig is eljutott. Az időközben megnövekedett birodalmat egymaga már nem tudta ellenőrizni és engedelmességre bírni a druzsinájával, így fiait ülteti az egymástól távol eső területek központjaiba. A legidősebb fia, Jaropolk (972-980) kapta a legfontosabb várost, Kijevet. Jaropolk öccse Vlagyimir (980-1015), aki Novgorodot irányította apja halálakor, hosszas háborúskodásba kezdett és végül megszerezte magának a kijevi nagyfejedelmi széket.
Vlagyimir uralkodása nagy változást hozott a Kijevi Ruszban. Ő az uralma alá tartozó területek egyesítésére törekedett. Ezt a politikáját szolgálták a hadjáratai, házasságai, a különböző pogány kultuszok egyesítésére tett próbálkozásai, majd a kereszténység felvétele is (988). A 9-10. századi szláv és varég telepek, települések laza, egymással kapcsolatban nem álló halmazát, a barbár törzsszövetséget, amelynek alapját a poljan törzs és a varégok alkották a vezető rétegét, Vlagyimir intézkedései változtatták meg alapjában. A sikeres hadjáratoknak köszönhetően hatalmas területűre nőtt Kijevi Rusz közigazgatását és irányítását is átszervezte, és az addigi adóztatási formát sem lehetett fenntartani. Azelőtt a fejedelem a kíséretével körbejárta az uralma alá tartozó területeket és személyesen szedte be a járandóságát, az új rendszerben Vlagyimir a fiait bízta meg az egyes körzetek adószedő-kormányzói feladataival. Azonban hamar kiderült, hogy ez nem jelent hosszú távon megoldást, mivel Jaroszláv, Novgorod adószedője még apja életében megtagadta az engedelmességet és nem küldte tovább Kijevbe a nagyfejedelemnek a Novgorodra kivetett adót. Vlagyimir fegyverrel akarta Jaroszláv engedetlenségét megtorolni, amiben halála gátolta meg.
A szeniorátus rendje szerint a nagyfejedelmi székben a nemzetség legidősebb férfi tagja követte az elhunytat. Ilyenkor minden rokon követte a rangidőst és eggyel jelentősebb posztot foglalt el, vagyis előrébb lépett a fejedelmek hierarchiájában. A fejedelmek pedig minden fiúgyermeküknek részt adtak a földjeikből. Akinek az apja fejedelem volt, az is az lett és végső soron még a nagyfejedelmi trónt is elérhette. Így a fejedelmek újabb nemzedékei egyre kisebb területek felett uralkodtak, de ezt a rendszert a valóságos erőviszonyok mindig módosították. A Vlagyimir halálát követő trónviszályból végül (Bölcs) Jaroszláv (1019-1054) került ki győztesen, megszilárdítva hatalmát, és ő határozta meg fiai között az öröklés rendjét. Jaroszláv uralkodása jelenti a Kijevi Rusz virágkorát. Ekkor jön létre az első törvénykönyv (Ruszkaja pravda), ekkor alakul ki végérvényesen az önálló kijevi metropólia (püspökség), és ekkor választanak először nem görög származású metropolitát az egyház élére Ilarion személyében. Ekkor alapítják az első kolostorokat, amelynek szerzetesei az írásbeliség kialakulásában fontos szerepet játszottak. A Kijevi Rusz dinasztikus kapcsolatba került Európa uralkodóházaival: Bölcs Jaroszláv felesége, Ingigerda (Olof svéd király lánya) volt. Egyik fia bizánci hercegnőt kapott feleségül, lányai közül Anna I. Henrik francia királynak, Anasztázia I. András magyar királynak volt a felesége, harmadik lánya pedig a lengyel király felesége lett.
Bölcs Jaroszláv lényegében három részre osztotta országát három legidősebb fia között. Halála után a legidősebb fia örökölte a központi területeket: Kijevet, Novgorodot, Pszkovot, fiatalabb fiai a később szerzett földek urai lettek. A népes családban azonban csakhamar állandósult a viszálykodás, a vetélkedés a jobban jövedelmező, tekintélyesebb fejedelemségek birtoklásáért. Az áldatlan állapotokon változtatni akaró fejedelmek 1097-ben Ljubecsben gyűlést tartottak, akol megegyeztek, hogy mindenki megtarthatja apai örökségét. Azonban a szeniorátus elve is érvényben maradt, ami továbbra is számos vitára adott okot a fejedelmek között. 
Az egymással vetélkedő fejedelmek közül csupán Vlagyimir Monomah (1113–1125) emelkedett ki. Vlagyimir Monomah tudta biztosítani a Kijevtől távol eső területeken is befolyását, és mozgósítani az egész országot a sztyepp felől érkező kun (polovec) támadásokkal szemben. Legidősebb fia, Msztyiszláv halála után azonban Kijev végleg elvesztette központi szerepét és a perifériák lassan önállósodtak. A távolabbi központok fejedelmei közül sokan nagyfejedelemnek kezdték magukat címeztetni, ezzel is jelezve, hogy nincsenek alávetve Kijevnek. Kijev háttérbe szorulása valójában gazdasági okokkal magyarázható. A 11. században a kun fenyegetés és az állandósuló háborúk új, biztonságosabb „varégoktól a görögökig” vezető kereskedelmi utat igényelt: így a Dnyeper menti kereskedelem lehanyatlott, és a biztonságosabb Dnyeszter folyó menti út vált egyre fontosabbá. Ez Kijev gazdasági súlyának további  csökkenésével járt, mivel a kereskedelmi haszonban más területek részesültek. Az északi régió két fő központja Novgorod és Vlagyimir-Szuzdal lett.
Szuzdal ura, Jurij Dolgorukij hosszan harcolt a kijevi nagyfejedelmi címért, mialatt fia Andrej Bogoljubszkij vlagyimiri nagyfejedelem (1157–1174) új fejedelmi várost építtetett: Vlagyimirt. Ezt Kijevvel egyenrangú központnak álmodta meg, amely egy önálló metropólia székhelye is lett volna. Az utóbbi terve azonban nem sikerült, mivel a konstantinápolyi pátriárka ezt megakadályozta, de azért Andrej Bogoljubszkij még megalázta  Kijevet 1169-ben, amikor is elfoglalta és lerombolta a várost. Vszevolod vlagyimiri nagyfejedelem (1176–1212) később már mint egész Rusz ura indult hadba a kunok ellen. Halála után a Vlagyimir-Szuzdali nagyfejedelemség is aprózódni kezdett utódai között.
Novgorod fejlődése eltért az összes többi területétől. a keleti-nyugati kereskedelem fontos állomása volt, fejedelmeit a vecse vagyis a szabad lakosság gyűlése választotta meg, hívta a városba és kötött velük megállapodást. A délebbi régióban Csernyigov és Szmolenszk vetélkedtek Kijevvel. Fontos központ volt még a Halics-Volhíniai Fejedelemség is. Halicsban (Galícia) a fejedelmek a Novgorodihoz hasonló helyzetben voltak. Itt a bojárok választottak maguknak fejedelmet, ők határozták meg jogait, sőt az is előfordult, hogy az alkalmatlan fejedelmet elűzték. Halics és Volhínia csak rövid ideig tartozott össze, később Halics trónjára a magyar és lengyel uralkodóház is igényt tartott.
Az egymással hadakozó fejedelmek a tatár veszedelem hírére sem fogtak össze. Az mongolokkal vívott első csatában (Kalka menti csata) a kunokkal szövetséges fejedelmek megsemmisítő vereséget szenvedtek.
Batu kán 1237 telén kelt át a Volgán és ezzel megkezdődött a Kijevi Rusz mongol-tatár hódoltatása. A tatárok fegyelmezett serege gyors sikereket ért el. Azokat a városokat amelyek nem voltak hajlandóak behódolni és adót fizetni, – könyörtelenül felégették és lakosait lemészárolták. Rjazany, Szuzdal, Vlagyimir, Tver, Jaroszlav városát elpusztították. 1239-ben kerül sor Csernyigovra és Perejaszlavra, 1240-ben pedig lerombolják Kijevet, majd tovább vonulnak nyugat felé a tatárok.
A 13. századi mongol hódítással a széttagoltsággal küzdő Rusz hosszú időre elvesztette függetlenségét.
A Kijevi Ruszban természeti gazdálkodást folytattak. A gazdaság fő termelési eszközei a földművelésben a keskenyvasú túró- és karcolóeke, kapa, sarló, kasza, faborona, kerék nélküli vagy helyenként nehéz fakerekű fordítólemezes eke voltak. Ezeknek a munkaeszközöknek csak a legfontosabb részeiben használtak vasat. Az erdős vidékeken erdőirtó, míg az erdős sztyeppen talajváltó földművelést alkalmaztak. Fő termesztett növényeik a rozs, búza, árpa, zab voltak.
A földművelés mellett fontos szerepet játszott az állattenyésztés is. A réteken vagy a sztyeppi területeken a szarvasmarha, juh, kecske tenyésztése volt a legfontosabb. Emellett tartottak baromfit és sertést is. Télen a jószágokat ólakban, karámokban tartották.
A vadászat, halászat és a mézgyűjtés is fontos szerepet töltött be a parasztok életében, mert kiegészítő jövedelemmel szolgált.
A kézművesség is számottevő eredményeket ért el. A vasat mocsári vasércből levegőbefúvásos olvasztókemencében állították elő. A kovácsműhelyekben kovácsolták, edzették, élezték és csiszolták a vasat. Híresek voltak az itt gyártott hosszú egyenes kardok. Fejlődött a fazekasság, az üveggyártás és a famegmunkálás. Fából építették a házakat, templomokat, az erődítményeket, fából készítették a mindennapi használati tárgyaikat, csónakokat, szánokat, szekereket, bútorokat. Tovább fejlődött a kender- és gyapjúfonás, szövés, az aranyművesség.
A Kijevi Rusz életében fontos szerepet játszott a kereskedelem, amivel a varég-ruszok foglalkoztak, kihasználva a folyók adta kiváló közlekedési lehetőséget. A belső kereskedelem mellett élénk kereskedelmi kapcsolatokat folytattak külföldi országokkal is (Skandinávia, Balkán-félsziget, Bizánci Birodalom, Nyugat-Európa és Ázsia). Északról délre a Ruszon keresztül vezetett a varég út, amely összekötötte a Baltikummal és a Bizánci Birodalommal. Külföldre prémeket, mézet, viaszt, bőröket szállítottak, míg külföldről aranykészítményeket, drága kelméket, bort, fegyvereket, rezet, ónt hoztak. A kereskedők mellett a fejedelem és a bojárok szolgái, a parasztok és a városlakók is foglalkoztak kereskedelemmel.
Az állam területén az értékmérő a veretlen ezüsttömb, azaz a grivna volt, aminek két fajtáját használták: a hatszögű kijevi grivna és a rúd alakú novgorodi grivna. A külkereskedelemben viszont a nyugat-európai dénárokat, az arab dirhemeket és a bizánci aranyakat használták.
Font Márta – Szvák Gyula – Niederhauser Emil – Krausz Tamás: Oroszország története, Pannonica (2002) ISBN 978-963-8469-69-4

A Kiki – A boszorkányfutár (魔女の宅急便; Madzso no takkjúbin; Hepburn: Majo no takkyūbin; angol címén Kiki’s Delivery Service) 1989-ben bemutatott japán animációs fantasyfilm, amelyet Mijazaki Hajao írt és rendezett, valamint a Studio Ghibli és a Studio Gallop készített. A film zenéjét Hiszaisi Dzsó szerezte, producerei pedig Mijazaki Hajao és Hara Tóru voltak. A film Kadono Eiko Madzso no takkjúbin című regényén alapul, de több jelentős módosítást is tartalmaz.
A film Kikiről, egy kamasz boszorkányról szól, akinek a tradíció szerint 13. évét betöltve egy évig önállóan kell élnie. Kiki egy Koriko nevű kikötővárosban telepedik le, ahol futárszolgálatot hoz létre. A film főszereplőit Takajama Minami, Szakuma Rei, Jamagucsi Kappei és Toda Keiko szeijúk szólaltatják meg.
Mijazaki elmondása szerint a film a japán kamasz lányokra jellemző önállóság és másokra történő támaszkodás szükségessége közötti szakadékot mutatja be.A Kiki – A boszorkányfutárt 1989. július 22-én mutatták be Japánban és elnyerte az Animage Anime Grand Prix díját. Ez volt a Studio Ghibli első filmje, amelyet a Walt Disneyvel közösen adott ki. A Disney által készített angol nyelvű változat a Seattle-i Nemzetközi Filmfesztiválon került bemutatásra 1998. május 23-án.
Magyarországon a Best Hollywood adta ki DVD-n 2007-ben, televízióban az M1 és a Digi Film tűzte műsorára.
Kiki betölti 13. életévét, és egy boszorkánytanoncnak ilyenkor hagyományosan egy egyéves gyakorlatra kell útra kelnie, hogy egy másik városban, egyedül, a családtól távol szerezzen új tapasztalatokat. Anyja szintén boszorkány, ő is így érkezett a kisvárosba, Karikijába, ahol gyógyító kenőcsök készítésével foglalkozik. Az egész rokonság és a barátok boldogan búcsúznak Kikitől, aki fekete macskájával, Dzsidzsivel együtt (akinek érti a beszédét) egy éjszaka nekivág a nagyvilágnak. Csak annyit tud, hogy egy tengerparti nagyvárosban szeretne dolgozni, ezért déli irányba repül. Útközben találkozik egy másik boszorkánnyal, aki már gyakorlata végén jár. Miután elbúcsúznak Kiki viharba keveredik és egy marhavagonban húzza meg magát.Reggel Kiki folytatja útját és Korikóban, egy gyönyörű tengerparti nagyvárosban telepedik le, ahol a kezdeti bizonytalanság után gyorsan barátokat szerez. Lakása egy pékség fölött van, ahová a tulajdonosnő, Oszono befogadja, cserébe az üzletben kell segítenie eladni a pékárut.Kiki, hogy eltartsa magát, futárszolgálatot indít, amit a seprűjével bonyolít le. Első megrendelésének teljesítése során egy játékmacskát kell kiszállítania. Útközben azonban varjak támadnak rá és az erdő fölött kiejti, ezért Dzsidzsinek kell helyettesítenie a játékot, amíg Kiki visszamegy megkeresni. Az erdőben Kiki találkozik egy kunyhóban ott élő lánnyal, Ursulával, aki időközben megtalálta a játékmacskát, de az elszakadt. Ursula viszont megvarrja neki, cserébe azért, hogy kitakarít nála, így Kiki titokban visszacserélheti Dzsidzsit a játékra.A futárüzlet egyre jobban megy Kikinek és barátságot köt Ursula mellett a helyi gyerekekkel, köztük egy fiúval, Tombóval. Tombo elmondja neki, hogy a Repülőklub tagja és meghívja őt az esti összejövetelükre. Kiki futármunkája egy kúriába vezet, ahonnan a Madame és szolgálója, Bertha egy pitét szeretnének elküldeni Kikivel a Madame unokájának, azonban elromlott az elektromos sütőjük, így még nem tudták megsütni. Kiki javasolja, hogy használják a régi, fatüzelésű kemencét, s segít a sütésben. A Madame régi órája viszont késik, így Kiki késve indul el, ráadásul az eső is elered. Az unoka nem túl szívélyes fogadtatása után Kiki ráeszmél, hogy már az esti partiról is elkésett, ráadásul meg is fázik az esőben.Kiki másnap találkozik Tombóval, akivel kipróbálják Tombó „repülő” biciklijét, ami valójában csak Kiki varázserejétől lesz képes felemelkedni egy időre. Viszont mikor megjelennek Tombo barátai Kiki váratlanul úgy dönt, hogy elmegy. A nap végére azonban észreveszi, hogy szinte teljesen elveszítette varázserejét, már Dzsidzsit sem érti meg, s még a seprűje is eltörik.Másnap meglátogatja Kikit Ursula, aki elhívja őt erdei otthonába, ahol megmutatja egyik festményét, aminek ő adta az ötletét. Következő nap a városban ünnepség keretében indítják tovább a Szabadság szelleme nevű híres léghajót, de a hajó balesetet szenved. Kiki a televízióban látja, hogy Tombo is veszélybe kerül, amikor az emberek próbálják visszatartani az elszabadult hajót, így a fiú megmentésére siet. Miközben sikerül visszaszereznie varázserejét, mindenki szeme láttára hőstettet hajt végre.Kiki falujában a szülei épp legutóbbi levelét kapják kézhez, amelyben leírja, hogy a futárszolgálat egyre sikeresebb, s bár néha nehéz, szereti ezt a várost.
A Kiki – A boszorkányfutár forgatásának előkészületei 1987 tavaszán kezdődtek, amikor a Group Fudosha megkérte Kadono Eiko könyvének kiadóját, hogy készítessen egy filmadaptációt a Studio Ghiblivel, Mijazaki Hajao vagy Takahata Iszao rendezésében. Mivel Mijazaki a Totoro – A varázserdő titka, Takahata pedig a Szentjánosbogarak sírja filmjén dolgozott, ezért ekkor egyikük sem tudta elvállalni a rendezést.
Mijazaki elvállalta a produceri feladatokat, azonban a rendező pozíciója betöltetlen maradt. A film gyártásának kezdetekor és a Totoro befejezésének közeledtével a Studio Ghibli munkatársaira magasabb pozíciójú feladatokat osztottak ki a Kiki – A boszorkányfutáron. A szereplőtervezéssel Kondo Kacuját bízták meg, aki már a Totorón is együtt dolgozott Mijazakival. Óno Hirosit a művészeti rendezéssel bízták meg, részben Oga Kazuo kérésére, részben pedig, mivel ő is tagja volt a Totoro stábjának.
Bár számos pozíciót sikerült betölteni, rendezőt még mindig nem sikerült kijelölni. Mijazaki, mivel teljesen lekötötte a Totoro, személyesen keresett fel több rendezőt, de végül egyikőjüket sem találta alkalmasnak a projekthez. Megtalálta aztán Katabucsi Szunaót, aki korábban a Sherlock Holmes, a mesterkopó sorozatán dolgozott és ő kezdhette el a rendezést. A forgatókönyv megírására Issiki Nobujukit kérte fel a Ghibli, azonban Mijazaki túl száraznak és a saját elképzeléseitől túlságosan eltérőnek találta már az első vázlatait is, így a stúdió elutasította.A Totoro befejezésével Mijazaki egyre több időt szánhatott a Kiki – A boszorkányfutárra. Saját maga kezdte el írni a forgatókönyvet. Mivel a regény egy kitalált észak-európai országban játszódik, Mijazaki és a vezető stábtagok olyan tájakat és elemeket kezdtek felkeresni, amelyek a történet világát jellemzik. Fő állomásaik Stockholm, a svéd Gotland sziget és a dél-ausztráliai Adelaide voltak. Miután Mijazaki és az alkotócsapat visszatért Japánba, elkezdtek dolgozni a konceptuális rajzokon és a szereplők dizájnján. Mijazaki nekilátott komolyabban átdolgozni a történetet, új elképzelésekkel állt elő és módosította a meglévőket. Mijazaki végül a rendezői feladatot is magára vállalta, amikor Katabucsit ismeretlenek megfenyegették.Mijazaki 1988 júniusában fejezte be a forgatókönyv piszkozatát és júliusban mutatta be. Ez idő tájt jelentette be, hogy elvállalja a film rendezését, mivel már eddig is nagyban befolyásolta a projektet. A Kikit eredetileg egy 60 perces különkiadásnak szánták, de egy 102 perces egész estés játékfilm vált belőle mire Mijazaki végzett a storyboarddal és a forgatókönyvvel.
A Kiki – A boszorkányfutár egy idealizált, fiktív, problémáktól mentes nyugat-európai városban, Korikóban játszódik az 1960-as években. A város nevét a filmben egyszer sem említik, de egy rövid ideig látható egy buszon feltüntetve. A Ghibli egyes kiadványaiban a „Coriko” név is felbukkan. Mijazaki elárulta, hogy városhoz a fő vizuális inspirációt, a Gotland szigeten fekvő svéd Visby városa adta, bár Koriko lényegesen nagyobb, mint Visby és olyan épületek találhatóak benne, amelyek Stockholmra jellemzőek. Helen McCarthy szerint a „pezsgő” Stockholm-inspirálta város a biztonság és a függetlenség érzését adja.
A takkjúbin (宅急便; Hepburn: takkyūbin, ’expressz csomagküldés’) szó az eredeti japán címben a Yamato Transport védjegye, bár manapság a takuhaibin (宅配便, ’házhozszállítás’) szinonimájaként is használatos. A cég nemcsak engedélyezte a védjegy használatát, annak ellenére, hogy a japán védjegytörvény értelmében engedély nélkül is felhasználható lett volna, hanem lelkesen támogatta is a filmet, mivel logójában egy kölykét cipelő, stilizált, fekete anyamacskát használ.
A Madzso no takkjúbin, Kodono eredeti gyermekkönyve erősen eltér Mijazaki filmjének végső változatától. Kadono regénye sokkal epizodikusabb, kis történetekből áll, amelyek Kiki különféle emberekkel való találkozását mutatja be, miközben futárszolgálatait teljesíti. Kikinek számos kihíváson kell túlesnie a regényben „jó szívének” köszönhetően, és következésképpen kitágítja baráti körét. A filmmel szemben nem kell szembenéznie traumákkal vagy válságos helyzetekkel. Sok drámai elem, mint Kiki varázserejének elvesztése vagy a léghajóbaleset a film végén, nincs jelen az eredeti történetben. Annak érdekében azonban, hogy világosabban szemléltessék a függetlenséggel és a felnövéssel való küzdelem témáit a filmben, Mijazaki Kikit keményebb kihívásokkal állította szembe, és a magány érzését sokkal erősebben érzékeltette. Egy ilyen kihívás, amikor Kiki elveszti repülési képességét. Ez az esemény csak gyengén kapcsolódik a regényhez, ahol Kiki seprűje eltörik és csupán meg kell javítania. Mijazaki így vélekedett: „Ahogy a filmek mindig egy realisztikusabb élményvilágot teremtenek, Kiki keményebb kudarcoktól és magánytól fog szenvedni, mint az eredetiben.” Kadono kezdetben elégedetlenségét fejezte ki a módosítások kapcsán, és a forgatást már a forgatókönyvi státuszban az elvetés veszélye fenyegette. Ezért Mijazaki és Szuzuki Tosio producer ellátogattak az író otthonába és meghívták a stúdióba. Kadono látogatása után hozzájárulását adta a filmhez.
Kiki viselkedésének és megjelenésének több aspektusára is hangsúlyt fektettek az elemzők. A film egyik fő témája Kiki belecsöppenése a felnőttkorba. Míg szerető szülők mellett nőtt fel, akik emellett támogatják a függetlenségét, Kiki hirtelen szembekerül a kamaszkor általános problémáival, mint az álláskeresés, az elfogadás keresése, és vigyázni saját magára. A sebezhetőség fogalmát alaposan megvizsgálták a filmben. Mark Schilling kritikus a következőt állapította meg arról a jelenetről, ami során Kiki az első éjszakát tölti távol az otthonától, a pékeknél maradva, s az éjszaka közepén hirtelen kilép a szobájából és kinéz a melléképületek felé, meglátva, hogy a férj, Fukuo nyújtja az izmait, majd miután elhagyja a helyszínt, Kiki visszarohan a szobájába, és becsapja az ajtót maga mögött, miközben levegőért kapkod: „A jelenet semmivel nem viszi előre a cselekményt, és humor is kevés van benne, …de… ez szavak nélkül – és sokatmondóan – fejezi ki Kiki fiatalságát, kiszolgáltatottságát és elszigeteltségét.”
Egy másik fontos téma a hagyományos és a kortárs közötti átmenet. Kiki egyensúlyt mutat ezek között a minőségek között. Például betartja a hagyományt, miszerint a boszorkányok fekete ruhát viselnek, de a haját fényes, piros masnival díszíti. Más hagyományos módszerekhez is folyamodik, például fatüzelésű kályhával süt az idős hölgynél, vagy anyja régi seprűjével repül.
Kiki repülési képességének elvesztését a legsúlyosabb konfliktusnak tartják, amivel szembekerül a főhős a filmben. Kiki veszteségének feldolgozása során saját magával kerül szembe, önmagába vetett hite ing meg és belső félelmein kell felülkerekdnie. Azonban ez a nehézség az, ami megmutatja Kikinek, hogy a sérülékenység nem mindig vezet bukáshoz, sőt, az így szerzett tapasztalatok segítik megérteni saját magát. Bár Kiki külső ellenfelekkel nem kerül szembe a filmben, többen a film végén lezuhanó léghajót egy komoly veszélyhelyzetnek találják. Kiki később macskájával, Dzsidzsivel sem lesz képes beszélni. Mijazaki elárulta, hogy a macska jelképezi Kiki éretlen, gyermeki oldalát, és az, hogy elveszíti vele a beszélgetés lehetőségét, azt jelenti, hogy Kiki sikeresen vette a felnőtté válás akadályait és túlérett rajta.Kiki boszorkányként való ábrázolását a történelmi és kortárs nézetek szerint megvizsgálva, elmondható, hogy néhány, klasszikus mesékre jellemző elemet átemel a film, mint a boszorkányok fekete macska társa, seprűn való repülése vagy fekete ruhája. Mivel a varázserővel megáldott lányok gyakoriak a japán televízióban, Mijazaki megjegyezte, hogy „a boszorkányok mindig csupán a fiatal lányok álmainak megvalósítását jelentették. Ők minden nehézség nélkül bálványokká válhattak.” Ezzel szemben Kiki nem használhatja erejét kívánságok teljesítésére.Összehasonlítva Kikit Mijazaki más főhősnőivel, például Szan A vadon hercegnőjében vagy Nauszika a Nauszika – A szél harcosaiban ugyanúgy függetlenek és saját maguk irányítják az életüket. Chihiro a Chihiro Szellemországban főszereplője is keresi a függetlenséget mindennemű lázadás nélkül, de míg Chihiro mögött ott állnak a szülei, addig Kiki elhagyja faluját és a családi fészket.
A Kiki – A boszorkányfutárt 1989. július 29-én mutatták be a japán mozik a Toei Company forgalmazása alatt. Először Laserdisc-en jelent meg 1990. január 25-én, majd VHS-en 1997. szeptember 21-én a Tokuma Japan Communications kiadásában. 1997. november 21-én a Buena Vista Home Entertainment Japan is kiadta saját VHS-ét. DVD-n 2001. június 8-án adta ki a Buena Vista japán és angol hangsávval és felirattal. A lemezre ráadásként felkerültek az eredeti japán előzetesek, egy ötperces részlet a Chihiro Szellemországban-ból, Ursula festménye és a teljes storyboard. A Blu-ray-kiadás 2012. december 5-én jelent meg a Walt Disney Studios Japan jóvoltából.
Az első hivatalos angol szinkront a Streamline Pictures készítette a Tokuma Shoten megbízásából a Japan Airlines nemzetközi járatai számára, a producer Carl Macek volt. Macek szinkronját 1993-ban mutatták be a Washingtoni Egyetemen. Ez a szinkronváltozat csak a Ghibli dobozos Laserdisc-kiadványán érhető el.A Disney 1997-es szinkronjával a Seattle-i Nemzetközi Filmfesztiválon került bemutatásra a film 1998. május 23-án, majd VHS-en 1998. szeptember 1-jén jelent meg az Egyesült Államokban és Kanadában. Laserdiscen 1998. szeptember 29-én, DVD-n pedig 2003. április 15-én vált elérhetővé ez a változat. Ez volt Phil Hartman kanadai humorista utolsó szinkronszerepe 1998-as halála előtt. A szinkront az ő emlékének szentelték.
A Kiki – A boszorkányfutár megért egy újabb észak-amerikai DVD-kiadást 2010. március 2-án, egy napon a Ponyo a tengerparti sziklán észak-amerikai kiadásával. Erre a DVD-re az 1997-es Disney-szinkron az eredeti japánhoz hűbb változata került, megtartva annak egyszerűbb zenei aláfestését és hangeffektjeit, törölve a Disney által hozzáadottak nagy részét és a szövegkönyvi adalékokat is.
A Disney által készített angol változat „pragmatikusnak” mondott módosításai a Ghibli és Mijazaki beleegyezésével történtek.Számos kiegészítést adtak a film zenei anyagához és néhány új, az eredetiben nem hallható hangeffektet is hozzáadtak. Az új zenei darabokat Paul Chihara komponálta és Edvard Grieg A hegyi király csarnokában című művének lágy zongoramuzsikától a húrpengetésig terjedő feldolgozásai. Az eredeti nyitó- és záródalokat a Soaring és az I’m Gonna Fly dalokra cserélték, amelyeket Sydney Forest írt és adott elő.
A Disney változatában Dzsidzsi karaktere jelentős módosításokon esett át. A japán kultúrában a macskákhoz rendszerint női hangot társítanak, a Disney azonban férfi hangot kölcsönzött neki Phil Hartman személyében. Hartman szerepe szövegkönyvileg is bővült az eredeti japánhoz képest és az óvatos és lelkiismeretes Dzsidzsi helyett egy sokkal cinikusabb és szarkasztikusabb szereplőt jelenít meg.
A legjelentősebb szövegkönyvi módosítás a film végi betoldás, ami kifejezi, hogy Kiki újra érti, amit a macskája mond. Ezenkívül Kiki forró csokoládét iszik kávé helyett és törlésre került a diszkóra utaló mondat.
Magyarországon egy tizenkét részes Studio Ghibli-sorozat tagjaként a Best Hollywood adta ki DVD-n 2007. október 24-én. A DVD magyar, japán és angol szinkron mellett magyar és angol feliratot tartalmaz. Televízióban elsőként az M1 tűzte műsorára, először 2008. augusztus 7-én, majd a Digi Film is levetítette, elsőként 2015. november 26-án.
A Kiki – A boszorkányfutár zenéjét Hiszaisi Dzsó szerezte és a Madzso no Takkjúbin Szantora Ongaku-sú (魔女の宅急便 サントラ音楽集; Hepburn: Majo no Takkyūbin Santora Ongaku-shū) filmzenei albumon adta ki a Tokuma Japan Communications és az Animage Records 1989. augusztus 25-én. Két újbóli kiadást is megért 1996. november 20-án és 2004. szeptember 29-én. A lemezen 21 dal található, köztük a Rouge no dengon (ルージュの伝言; Rúdzsu no dengon; Hepburn: Rūju no dengon) nyitódal filmben halott rövid változata és a Jaszasisza ni cucumareta nara (やさしさに包まれたなら; Hepburn: Yasashisa ni tsutsumareta nara) zárótéma. Mindkettőt Macutója Jumi (Arai Jumi) adja elő. Egy image album a szereplők dalaival, összesen 12 számmal 1989. április 10-én jelent meg. 1992. november 25-én egy vokál album is napvilágot látott 9 számmal.
A Kiki – A boszorkányfutár 2170 millió jen (18 millió dollár) bevételt hozott, ezzel 1989 legjobban jövedelmező filmje volt Japánban. A japán DVD-kiadás 2001 júniusában a legjobban elkelt anime DVD volt. Számos díjjal jutalmazták, 1990-ben elnyerte az Animage Anime Grand Prix díját „legjobb anime” és „legjobb anime filmzene” kategóriákban, Kikit pedig a „legjobb női szereplő”-nek választották.Az amerikai VHS-kiadás 1998 szeptemberében a nyolcadik legtöbbet rendelt cím volt a Blockbuster áruházaiban, a megjelenést követő első héten, az év végéig több mint 1,2 millió példány kelt el.Az Egyesült Államokban a film vetítéseit megpróbálta bojkottálni egy ortodox keresztény csoport, a Concerned Women for America és 1998. május 28-án kiadtak egy közlemény „Disney Reverts to Witchcraft in Japanese Animation” (A Disney japán animációban tér vissza a boszorkánysághoz) címmel. Disney-ellenes bojkottra hívva a csoport kijelentette, hogy a cég „továbbra sem családbarát, hanem egyre sötétebb céljai vannak”.1998. szeptember 4-én az Entertainment Weekly az „Év videója” címmel díjazta a filmet. Gene Siskel a Chicago Tribunetól mindkét hüvelykujját felmutatva minősítette a filmet, Roger Ebert a Chicago Sun-Timestól pedig „elbűvölőnek és vizuálisan lélegzetelállítónak” nevezte. Ebert 1998 egyik legjobb animációs filmjének választotta.A filmkritikai oldalak is nagyon pozitívan vélekedtek a filmről. A Rotten Tomatoes oldalán a film 100%-ban pozitív értékelést kapott és huszonöt kritika alapján 7,9/10-es átlagpontot állapítottak meg. A Time Out munkatársai a 60. helyre sorolták a filmet a 100 legjobb animációs filmet tartalmazó listájukon. Andrea LeVasseur, az AllMovie kritikusa szerint a film emészthetőbb a nyugati közönség számára annak helyszínei miatt. A kalandos történet az élet nagy kérdéseit, a felnőttek életének folyamatos küzdelmeit boncolgatja, de elég mozgalmassággal fűszerezi, hogy a gyerekek számára is szórakoztató legyen.
Mijazaki Hajao egy mangaadaptációt is készített a film alapján és 1989-ben a Tokuma Shoten jelentette meg Japánban. Az angol nyelvű változatot a Viz Media adta ki 4 kötetben 2006-ban.
A regénysorozat egy azonos című élőszereplős filmadaptációja 2014. március 1-jén került bemutatásra Kosiba Fúka főszereplésével és Simizu Takasi rendezésében. A film az első két regényen alapul.
Elsőként a Disney kívánta élőszereplős filmként vászonra vinni Kiki történetét még 2005-ben, de azóta nem történt előrelépés. Jeff Stockwellt kérték fel a forgatókönyv megírására, a producer pedig Don Murphy lett volna.
1993-ban készült el a történet musical feldolgozása. Ninagava Jukio írta a szövegét, Jokoucsi Kenszuke rendezte az előadást. Kiki szerepét Kudó Júki(wd) játszotta, Tombót Akaszaka Akira, majd később Mori Kacujuki alakította. A musicalt 1995 és 1996 során felújították.
↑ Adachi 2012:  Adachi, Reito. A Study of Japanese Animation As Translation: A Descriptive Analysis of Hayao Miyazaki and Other Anime Dubbed Into English. [S.l.]: Universal Publishers (2012). ISBN 978-1-61233-948-1 
↑ Camp 2007:  Camp, Brian. Anime Classics Zettai!: 100 Must-See Japanese Animation Masterpieces. Berkeley, Kalifornia.: Stone Bridge Press (2007). ISBN 1-93333-022-8, ISBN 978-1-9333-3022-8 
↑ Cavallaro 2006:  Cavallaro, Dani. The Animé Art of Hayao Miyazaki. Jefferson, Észak-Karolina: McFarland and Company (2006). ISBN 0-78642-369-2, ISBN 978-0-7864-2369-9 
↑ McCarthy 1999:  McCarthy, Helen. Films, Themes, Artistry, Hayao Miyazaki: Master of Japanese Animation. Stone Bridge Press (1999). ISBN 1-88065-641-8, ISBN 978-1-8806-5641-9 
↑ Napier 2005:  Napier, Susan J.. Anime from Akira to Princess Mononoke: Experiencing Contemporary Japanese Animation. New York: Palgrave Macmillan (2005). ISBN 1-40397-052-1, ISBN 978-1-4039-7052-7 
↑ Odell 2009:  Odell, Colin, Le Blanc, Michelle. (2009). „Studio Ghibli the Films of Hayao Miyazaki and Isao Takahata.”, Harpenden, Kiadó: Oldcastle Books.  
↑ Yamanaka 2008:  Yamanaka, Hiroshi (2008). „Japanese Visual Culture: Explorations in the World of Manga and Anime”, 245. o, Kiadó: M.E. Sharpe.
Ez a szócikk részben vagy egészben  a   Kiki's Delivery Service című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Kiki – A boszorkányfutár (anime) az Anime News Network enciklopédiájában (angolul)
Teszár Dávid: ANIMÁNIA, Mijazaki Hajao: Kiki – A boszorkányfutár (1989), Mozinet Magazin, 2007. december (magyarul)
Kim Clijsters (fonetikusan: [kɪm klɛistərs]  kiejtése✩) (Bilzen, 1983. június 8. –) flamand nemzetiségű belga hivatásos teniszezőnő, korábbi világelső egyéniben és párosban.
Háromszor győzött a US Openen (2005, 2009, 2010), egyszer az Australian Openen (2011), s háromszor diadalmaskodott az év végi világbajnokságon (2002, 2003, 2010). 2003-ban párosban megnyerte a Roland Garrost és Wimbledont is Szugijama Ai oldalán. Karrierje során negyvenegy WTA-tornán győzött egyéniben, s további tizenegy címet szerzett párosban. Összesen húsz héten át vezette az egyéni világranglistát, első alkalommal 2003 augusztusában.
Pályafutását súlyos sérülések nehezítették, 2004-ben szinte a teljes idényt ki kellett hagynia, emiatt 2005 februárjára a másodikról a százharmincnegyedik helyre csúszott vissza az egyéni világranglistán. Szintén krónikusan elhúzódó sérüléseire hivatkozva jelentette be visszavonulását 2007. május 6-án. Több mint két évnyi kihagyás és kislánya 2008. februári megszületése után azonban visszatért a pályára, s két felvezető tornát követően 2009 szeptemberében óriási meglepetésre megnyerte a US Opent. Ezzel ő lett az első teniszezőnő, aki szabadkártyával és ranglistahelyezés nélkül győzött egy Grand Slam-tornán, az első nem kiemelt teniszezőnő, aki megnyerte a US Opent, valamint Evonne Goolagong 1980-as wimbledoni győzelme óta az első édesanya, aki diadalmaskodott egy Grand Slam-tornán. 2009-es teljesítményéért 2010-ben megkapta Az év visszatérője Laureus-díjat. 2011-ben ismét a világranglista élére jutott, ezzel mindmáig ő az egyetlen édesanya, akinek ez sikerült.
Aktív pályafutása alatt Clijsters a női mezőny legsportszerűbb személyiségei közé tartozott, játékostársai 2000 és 2012 között nyolcszor választották meg az év legsportszerűbb teniszezőnőjének. Utolsó tétmérkőzéseit a 2012-es US Openen játszotta, ezt követően végleg befejezte profi karrierjét. Öt évvel később, 2017-ben az International Tennis Hall of Fame (Teniszhírességek Csarnoka) tagjai közé választották.
Kim Clijsters sportoló családba született 1983. június 8-án, a holland határ közelében található Bilzenben, Belgium flamand nyelvű régiójában. Édesapja, Lei Clijsters negyvenszer lépett pályára a belga labdarúgó-válogatott hátvédjeként, részt vett az 1986-os és az 1990-es világbajnokságon, s 1988-ban az év futballistájának választották hazájában. Édesanyja, Els Vandecaetsbeek tornászként országos belga bajnok lett, később hátproblémák miatt kellett visszavonulnia az aktív sportolástól. A szülők 2005 tavaszán elváltak, az édesapa pedig 2009 elején tüdőrákban elhunyt. Kimnek van egy két évvel fiatalabb húga, Elke, aki 2004-ig szintén profi teniszező volt, amikor édesanyjához hasonlóan hátsérülés miatt vissza kellett vonulnia.Clijsters a 2000-es Australian Openen ismerkedett meg Lleyton Hewitt ausztrál teniszezővel, 2003 decemberében pedig el is jegyezték egymást. 2004 októberében azonban – amikor már a tervezett esküvőről szóltak a hírek – szakított a pár. Másfél évvel később, 2006 áprilisában jelentette be, hogy eljegyezte magát Brian Lynch amerikai kosárlabdázóval, akihez 2007. július 13-án, a nyilvánosság kizárásával hozzá is ment. Két gyermekük van, egy kislány és egy kisfiú: Jada Ellie 2008. február 27-én, Jack Leon 2013. szeptember 18-án született meg.
Pályafutása alatt Clijsters elsősorban az alapvonal-játékosok közé tartozott, de a pálya bármely pontján képes volt jól játszani. Remekül védekezett, de gyorsan át tudott lendülni támadásba is. Csupán az alapvonalról játszva nagyon nehezen lehetett legyőzni őt.Erős tenyeresével nagy nyomás alatt tudta tartani ellenfeleit, előfordult azonban, hogy nem működött megfelelően. Ennek valószínűleg az volt az oka, hogy hátralendítés közben kisebb hurkot írt le a karjával ütés előtt, így ha az ellenfél elég keményen és laposan arra az oldalára játszott, nem volt ideje felkészülni a kivitelezésére. Legfőbb erőssége a fonákja volt, amely ritkán hagyta őt cserben. A pálya bármely részéről nehéz szögben is pontosan tudta helyezni vele a labdát.Clijsters stabil, megbízható szervával rendelkezett, amelynek köszönhetően olykor könnyű pontokat szerzett, általában véve azonban kevésbé volt alkalmas arra, hogy uralja vele a saját adogatójátékát. Egész stílusát a játék variálása jellemezte, nem erővel próbálta legyőzni ellenfeleit.A női mezőny legjobb fizikumú játékosai közé tartozott. Játék közben alacsonyan tartotta a súlypontját, ennek köszönhetően gyorsan tudott reagálni a pályán történtekre, nehéz labdákat volt képes visszaadni. Az ehhez szükséges erős lábakat szerinte labdarúgó édesapjától örökölte. Minden borításhoz jól tudott alkalmazkodni. Mentálisan nagyon stabil volt, amiben valószínűleg sokat segítettek sportoló szülei.
Kim Clijsters hatévesen kezdett el teniszezni. Első edzője Bart Van Kerckhoven volt, akivel 1992-től dolgozott együtt. Az ő segítségével szerezte meg első tornagyőzelmét 1994-ben, tizenegy évesen, amikor megnyerte a belga junior bajnokságot. 1996-ban Carl Maes kezei alá került, akivel 1998-ban a juniorok wimbledoni tornáján egyéniben a döntőig jutott, párosban pedig megnyerte  a Roland Garrost Jelena Dokićcsal, valamint a US Opent a dán Eva Dyrberggel.A felnőttek között 1997 augusztusában, 14 évesen szerepelt először egy hazai rendezésű ITF-versenyen, s két mérkőzést sikerült győztesen befejeznie. 1998 júliusában indult el második tornáján, Brüsszelben, amelyet meg is nyert, néhány héttel később pedig egy újabb versenyén szerezte meg a végső győzelmet.
Az esztendő elején Sheffieldben megnyerte harmadik egyéni ITF-tornáját is, majd néhány héttel később Reimsben ismét a döntőig jutott, de vereséget szenvedett a nála egy évvel idősebb Justine Henintől. Első WTA-tornáját Antwerpenben játszotta májusban, néhány héttel a tizenhatodik születésnapja előtt. A selejtezőből szerencsés vesztesként jutott fel a főtáblára (vagyis a kvalifikáció utolsó körében vereséget szenvedett, de visszalépések miatt mégis játékjogot kapott), s egészen a negyeddöntőig jutott, ahol az első kiemelt Sarah Pitkowski-Malcor állította meg három szettben. Első Grand Slam-tornáján, Wimbledonban ismét a főtáblára jutott, sőt szettet sem veszítve nyert meg három mérkőzést, legyőzve többek között első top 10-es ellenfelét, a dél-afrikai Amanda Coetzert. Végül csak példaképe, Steffi Graf tudta legyőzni őt. A kiugró eredménynek köszönhetően majdnem száz helyet lépett előre a világranglistán, s július 5-én bekerült a legjobb száz játékos (98.) közé, aminek köszönhetően a US Openen már nem kellett selejtezőt játszania. Első két mérkőzését játszmavesztés nélkül nyerte meg, de aztán a tizennyolc éves Serena Williams ellen vereséget szenvedett.
Még ebben az esztendőben megszerezte első WTA-győzelmét is, miután szeptember második felében selejtezősként megnyerte a Tier III-as luxemburgi tornát, a döntőben honfitársát, Dominique Van Roostot legyőzve. A győzelemnek köszönhetően szeptember 27-én bekerült a legjobb ötven közé (50.) a világranglistán. Egy hónappal később Pozsonyban újabb finálét játszhatott egyéniben, de kikapott Amélie Mauresmótól, párosban viszont első WTA-győzelmének örülhetett, oldalán Laurence Courtois-val. A szezont a negyvenhetedik helyen zárta.
Az év elején Hobartban megszerezte második tornagyőzelmét, a döntőben Chanda Rubin ellen nyert. Az Australian Openen viszont rosszul sikerült a bemutatkozása, már az első fordulóban kikapott honfitársától, Dominique van Roosttól. Tavasszal első alkalommal szerepelt a két nagy amerikai tornán, Indian Wellsben és Miamiban. Mindkettőn a negyedik fordulóban esett ki, s mindkétszer nála jóval esélyesebb ellenfelekkel, Serena Williamsszel, illetve a világelső Martina Hingisszel szemben.
A salakos szezon felemásan sikerült számára, mivel Antwerpenben párosban megnyerte a tornát honfitársa, Sabine Appelmans oldalán, egyesben viszont ugyanezen a versenyen a második körben búcsúzott, a Roland Garroson pedig nem tudott mérkőzést nyerni egyesben. Wimbledonban az első fordulóban meglepetésre legyőzte a hetedik kiemelt Nathalie Tauziat-t, utána viszont vereséget szenvedett Anasztaszija Miszkinától. Ezen a tornán vegyes párosban nagyobb sikert ért el, miután partnerével, Lleyton Hewitt-tal egészen a döntőig jutottak, ott azonban két játszmában kikaptak a Donald Johnson–Kimberly Po-kettőstől.
A US Open-sorozat versenyei közül Stanfordban és San Diegóban már az első körben kikapott, majd New Havenben sikerült először mérkőzést nyernie, ahol végül a negyeddöntőben búcsúzott. A US Open első körében 6–0, 6–0-ra verte a spanyol Marta Marrerót, de a második fordulóban háromjátszmás vereséget szenvedett a második kiemelt Lindsay Davenporttól.
Clijsters az év végén kezdett ismét jobban játszani. Október első hetében Filderstadtban csak a döntőben szenvedett vereséget az első kiemelt Martina Hingistől, október végén Lipcsében pedig megnyerte harmadik WTA-tornáját is, sorrendben Szugijama Ait, Arantxa Sánchez Vicariót, Jelena Dokićot, Anna Kurnyikovát, majd a döntőben Jelena Lihovcevát legyőzve. Győzelmének köszönhetően november 6-án bejutott a legjobb húsz közé (20.) a világranglistán, ennek köszönhetően novemberben – részben a visszalépők miatt – először indulhatott el az év végi világbajnokságon, amelyen akkoriban tizenhat játékos vett részt. A nyolcaddöntőben két játszmában legyőzte Sánchez Vicariót, a negyeddöntőben viszont háromszettes vereséget szenvedett Jelena Gyementyjevától. A szezont a világranglista 18. helyén zárta.
Clijsters az év első felében tovább folytatta a Top 10-hez való felzárkózását. Az Australian Openen először volt kiemelt (15.) egy Grand Slam-tornán, s a negyedik fordulóban esett ki a második kiemelt Lindsay Davenporttal szemben. Márciusban az Indian Wells-i verseny harmadik körében kiejtette Justine Henint, majd az elődöntőben először sikerült legyőznie a világelső Martina Hingist, így első alkalommal jutott be egy Tier I-es torna döntőjébe. A fináléban Serena Williams volt az ellenfele, s az első játszmát sikerült megnyernie, végül azonban 4–6, 6–4, 6–2 arányban vereséget szenvedett. A következő tornán, Miamiban a negyedik körig jutott, ahol ismét Serena Williams állította meg őt, ezúttal két játszmában.
A Roland Garros negyeddöntőjében Mandula Petrát búcsúztatta el, az elődöntőben pedig ismét legyőzte honfitársát, Justine Henint. Pályafutása első Grand Slam-döntőjében a másodvirágzását élő Jennifer Capriatival került szembe, aki ellen rendkívül szoros, 2 óra 21 percig tartó háromszettes mérkőzésen maradt alul 1–6, 6–4, 12–10 arányban.A következő heti világranglistán, június 11-én Clijsters bekerült a legjobb tízbe, s a füves szezon első tornáján, ’s-Hertogenboschban első kiemeltként indulhatott el. Itt ismét a döntőig jutott, de nyerni ezúttal sem tudott, mivel Justine Henin jobbnak bizonyult nála. Wimbledonban szettet sem veszítve jutott el a negyeddöntőig, de Lindsay Davenporttól sima két játszmában vereséget szenvedett.
Legközelebb július közepén, a belgiumi Knokke-Heistben, egy salakos versenyen lépett pályára, ahol az elődöntőben kapott ki a későbbi győztestől, az üzbég Iroda Tuljaganovától. Egy héttel később a kemény pályás stanfordi tornán már sikerült megnyernie a finálét, amelyben Lindsay Davenportot győzte le. Negyedik tornagyőzelmével Clijsters bekerült az első ötbe a ranglistán. A US Openen Wimbledonhoz hasonlóan a negyeddöntőben esett ki, ezúttal Venus Williams ejtette ki két játszmában.
Szeptember végén Lipcsében sikerült megvédenie a címét, a döntőben Magdalena Maleevát győzte le. Egy hónappal később Luxemburgban újra tornát nyert, a fináléban ezúttal Lisa Raymondot múlta felül két játszmában. Az év végi világbajnokságon két mérkőzést sikerült megnyernie, Jelena Gyementyjeva, illetve Arantxa Sánchez Vicario ellen, az elődöntőben azonban kikapott Lindsay Davenporttól. Az esztendőt a világranglista ötödik helyén fejezte be.
Sydneyben Justine Henin legyőzése után az elődöntőben maradt alul Martina Hingisszel szemben. Az Australian Openen a nyolc között megint összehozta a sorsolás Heninnel, s ezúttal is ő került ki győztesen az összecsapásból, az elődöntőben viszont vereséget szenvedett Jennifer Capriatitól. Clijsters március 6-án már a harmadik helyen állt a világranglistán, annak ellenére, hogy az Australian Open után karsérülés miatt majdnem két hónapig nem lépett pályára.Indian Wellsben tért vissza, ahol azonban első kiemeltként meglepetésre már a nyitó meccsén kikapott Nathalie Dechytől. Bár nem volt teljesen egészséges, mivel fülgyulladással küszködött, ettől függetlenül 1989 óta először fordult elő, hogy az első kiemelt játékos nem tudott mérkőzést nyerni ezen a versenyen (Clijsters az első körben erőnyerőként nem lépett pályára). Miamiban három meccset nyert meg, a negyeddöntőben Szeles Mónikától szenvedett vereséget.
Április végén, a salakszezon első állomásán, Hamburgban már nem talált legyőzőre, így először nyert tornát 2002-ben. A döntőben a címvédő, s ekkoriban már világelső Venus Williamset győzte le három játszmában. Május elején Berlinben ismét nyert mérkőzés nélkül búcsúzott, Anná Szmasnóvától szenvedett vereséget. Egy héttel később, Rómában az elődöntőig jutott, ahol ezúttal nem bírt Justine Heninnel, s két szettben kikapott tőle. A Roland Garroson negyedik kiemeltként indult el, s az első két fordulón szoros mérkőzéseket játszva jutott túl. Előbb 3–6, 6–3, 8–6-ra győzte le a világranglista hatvanhetedik helyén álló fehérorosz Taccjana Pucsakot, majd 7–6(4), 7–6(7)-tel búcsúztatta a szintén nem az élmezőnyhöz tartozó Eléni Danjilídut. Ennek ellenére a harmadik fordulóban váratlan, és nagyon sima, 6–4, 6–0-s vereséget szenvedett a ranglista nyolcvanhetedik helyén álló argentin Clarisa Fernándeztől, amihez nagyban hozzájárult az ötvenkilenc ki nem kényszerített hibája is.A füves szezonban négy mérkőzéséből kettőt nyert meg Clijsters. A ’s-hertogenboschi tornán első kiemeltként már a negyeddöntőben kiesett, miután kétszettes vereséget szenvedett a szlovén Tina Pisniktől, Wimbledonban pedig a második körben búcsúzott, mivel két játszmában kikapott Jelena Lihovcevától.
A US Open Series első állomásán, Stanfordban címvédőként legyőzte Meilen Tut, az ekkor 17 éves Jelena Jankovićot, majd Lindsay Davenportot is, a fináléban azonban két játszmában alulmaradt Venus Williamsszel szemben. San Diegóban szintén az idősebbik Williams-lánytól kapott ki a negyeddöntőben, Los Angelesben nyert mérkőzés nélkül búcsúzott a tornától, s Montrealban is csupán egyszer tudott győzni. A US Openen a negyedik körben esett ki, miután három játszmában vereséget szenvedett Amélie Mauresmótól. Ezekben a hetekben csak egy páros tornagyőzelemnek örülhetett, amelyet Los Angelesben ért el Jelena Dokić oldalán.
Clijsters az őszi versenyek idején ismét jobb formában játszott, mivel három alkalommal is egyéni tornagyőzelemnek örülhetett. Bár szeptember második felében előbb a tokiói verseny fináléjában Serena Williamstől, majd a lipcsei torna negyeddöntőjében Anasztaszija Miszkinától is kikapott, októberben Filderstadtban Anasztaszija Miszkina, Iva Majoli, Lindsay Davenport, Amélie Mauresmo, s végül Daniela Hantuchová legyőzésével megszerezte pályafutása nyolcadik egyéni WTA-címét. Ezt követően Zürichben a negyeddöntőben kikapott ugyan Davenporttól, Luxembourgban azonban ismét övé lett a végső győzelem, miután a fináléban két sima játszmában felülmúlta Magdalena Maleevát. Ugyanitt párosban is megnyerte a versenyt, oldalán a szlovák Janette Husárovával. Az év utolsó tornája ezúttal is a világbajnokság volt számára, ahol Chanda Rubin, Justine Henin, majd Venus Williams kiejtése után a döntőben öt egymás elleni vereség után karrierje során első alkalommal sikerült felülmúlnia a címvédő és világelső Serena Williamset. A szezont az ötödik helyen fejezte be.
Clijsters először tudott tornát nyerni Sydneyben. Patty Schnyder, Chanda Rubin és Justine Henin után a fináléban Lindsay Davenportot győzte le. Az Australian Openen a legjobb 16 között Amanda Coetzert búcsúztatta, majd Anasztaszija Miszkinát is megállította. Az elődöntőben a világelső Serena Williamsszel került össze, akivel szemben a döntő játszmában már 5–1-re vezetett, s két mérkőzéslabdája is volt, végül mégis elveszítette a találkozót 4–6, 6–3, 7–5 arányban.A következő három tornájának mindegyikén döntőbe jutott, s egyet sikerült megnyernie közülük. Antwerpenben Venus Williamstől két játszmában, az Arizona állambeli Scottsdale-ben Szugijama Aitól három szettben kapott ki a fináléban. Indian Wellsben első kiemeltként legyőzte Fabiola Zuluagát, Francesca Schiavonét, Nathalie Dechyt, Chanda Rubint, Conchita Martínezt, majd a döntőben Lindsay Davenportot is, így pályafutása addigi legnagyobb sikerét elérve először nyert meg egy Tier I-es tornát. Clijsters Miamiban is sokáig versenyben maradt, de az elődöntőben vereséget szenvedett Serena Williamstől.
A salakos szezon hasonló sikereket hozott számára. A berlini torna első kiemeltjeként a negyeddöntőben Daniela Hantuchovát, az elődöntőben pedig – karrierje során először – Jennifer Capriatit győzte le, a fináléban azonban 6–4, 4–6, 7–5-re kikapott Henintől. Egy héttel később Rómában Virginia Ruano Pascual, Cara Black, Anasztaszija Miszkina és Szugijama Ai legyőzésével ismét bejutott a döntőbe, s ezúttal sikerült megnyernie a versenyt, miután 3–6, 7–6(3), 6–0 arányban jobbnak bizonyult Amélie Mauresmónál. A Roland Garroson Clijsters második kiemelt volt. Az első három körben szettveszteség nélkül búcsúztatta Amy Fraziert, Marlene Weingärtnert és Paola Suárezt, majd Magdalena Maleevát győzte le három játszmában. A negyeddöntőben Conchita Martínezt, az elődöntőben pedig Nagyja Petrovát is kiejtette, így 2001 után másodszor jutott be a Roland Garros fináléjába. A tenisztörténelem első belga Grand Slam-házidöntőjében Justine Henin volt az ellenfele, s a belga királyi család, valamint a belga miniszterelnök által a helyszínen megtekintett mérkőzésen Clijsters sima, 6–0, 6–4-es vereséget szenvedett.A füves ’s-hertogenboschi tornán első kiemeltként kiejtette Cara Blacket, Tina Pisniket, majd Barbara Rittnert is. A fináléban ismét Henin volt az ellenfele, aki az első szettet megnyerte ugyan, de a második játszma elején megsérült, ezért feladta az így Clijsters győzelmét hozó találkozót. Wimbledonban először jutott el az elődöntőig, ahol Venus Williams ellen szenvedett 4–6, 6–3, 6–1-es vereséget.
Az amerikai kemény pályás szezont tornagyőzelemmel kezdte, miután a stanfordi verseny döntőjében legyőzte Jennifer Capriatit. San Diegóban az elődöntőben kiejtette Lindsay Davenportot, a finálét azonban nem sikerült megnyernie, mivel három játszmában kikapott Justine Henintől. Los Angelesben aztán újra tornagyőzelmet ünnepelhetett, a döntőben ezúttal Davenportot győzte le 6–1, 3–6, 6–1-re.
A versenyt követően, augusztus 11-én Clijsters először került a világranglista élére, Serena Williamstől vette át a világelsőséget, aki ötvenhét egymást követő héten át állt az élen. Éppen néhány nappal ezt követően szenvedte el az év során a legváratlanabb vereségét, mivel Torontóban nagy meglepetésre már a harmadik fordulóban kikapott a ranglista 38. helyén álló Lina Krasznoruckajától. Clijstersnek ez volt az egyetlen tornája 2003-ban, amelyen nem jutott el legalább az elődöntőig. A US Openen pályafutása során harmadszor sikerült bejutnia egy Grand Slam-torna fináléjába, miután játszmavesztés nélkül legyőzte Amber Liut, Laura Granville-t, Szvetlana Kuznyecovát, Meghann Shaughnessy-t, Amélie Mauresmót és Lindsay Davenportot is. A győzelem azonban ezúttal sem sikerült, Justine Henin 7–5, 6–1 arányban jobbnak bizonyult nála.
Szeptember végén Clijsters a lipcsei torna elődöntőjében bokasérülés miatt 7–5, 4–4-es vezetésnél feladni kényszerült az Anasztaszija Miszkina elleni mérkőzését, két héttel később pedig a filderstadti döntőben újra Heninnel játszott, a szezon során immár nyolcadszor. A mérkőzés tétje a világelsőség volt, Henin győzelem esetén átvehette volna a vezetést a világranglistán, Clijsters azonban 5–7, 6–4, 6–2-re nyert, így maradt az élen. Egy héttel később, október 20-án azonban mégis a második helyre szorult, mivel amíg ő Zürichben az elődöntőben kiesett, addig Henin megnyerte a tornát, s így mindössze 83 ponttal, de megelőzte őt. Clijsters ezt követően további két tornagyőzelmet aratott még. Luxemburgban Chanda Rubint győzte le a fináléban, az év végi világbajnokságon pedig Amélie Mauresmót. Henint viszont ezzel is csak átmenetileg tudta visszaelőzni, így a második helyen zárta az évet.Párosban a 2003-as év hasonlóan sikeres volt számára. Állandó partnerével, Szugijama Aival az év során összesen hét tornán diadalmaskodott, köztük két Grand Slam-tornán, a Roland Garroson és Wimbledonban. Emellett további három alkalommal jutottak döntőbe, aminek köszönhetően Clijsters augusztus 4-én egy időre átvette a vezetést a páros világranglistán is. Ennek ellenére a következő szezontól kezdve már csak ritkán párosozott.
2004-ben Clijsters kihagyta az előversenyeket, így az Australian Openen kezdte meg a versenyzést. A tornát bokasérüléssel játszotta végig, amelyet az év első hetében megrendezett Hopman-kupán szenvedett el. A negyeddöntőben a hatodik kiemelt Anasztaszija Miszkinát sikerült legyőznie úgy, hogy a mérkőzés közben ápolni kellett a bokáját. Az elődöntőben Patty Schnydert is kiejtette, így negyedszer jutott egy Grand Slam-torna döntőjébe, és immár harmadszor volt az ellenfele belga riválisa, Justine Henin. Clijsters 3–6, 2–4-ről jött vissza a mérkőzésbe, a második szettet meg is nyerte, de végül megint vereséget szenvedett, 6–3, 4–6, 6–3-ra.Február második hetében Párizsban sikerült megszereznie a huszadik tornagyőzelmét, miután a fináléban kevesebb mint egy óra alatt 6–2, 6–1-re legyőzte Mary Pierce-t. Egy héttel később újabb versenyt nyert meg, ezúttal Antwerpenben. A döntőben Silvia Farina Eliát győzte le 15 ezer hazai néző előtt 6–3, 6–0-ra. Március elején címvédőként tért vissza Indian Wellsbe, s az első mérkőzésén le is győzte Angelika Röscht, de a mérkőzés folyamán csuklósérülést szenvedett, így nemcsak a következő fordulótól, hanem a néhány nappal később kezdődő miami tornától is kénytelen volt visszalépni.Összesen öt hetet hagyott ki, legközelebb április végén lépett pályára a hazai pályán megrendezett, Horvátország elleni Fed-kupa-találkozón. Egy héttel később Berlinben játszott, ahol az első meccsén ismét kiújult a csuklósérülése, s bár továbbjutott, a következő mérkőzésére már nem állt ki. Egy cisztát kellett eltávolítani a bal csuklójából, s emiatt a Roland Garrost, Wimbledont, majd a US Opent is kénytelen volt kihagyni. Az athéni olimpián szintén nem vett részt, bár ennek elsődleges oka egy ruhaszponzorálás körüli vitából fakadt, mivel Clijstersnek a belga csapat tagjaként Adidas felszerelésben kellett volna pályára lépnie, míg a saját támogatója a FILA volt.A felépülést követően szeptember végén, a belgiumi Hasseltben lépett először pályára. Játszmaveszteség nélkül jutott el az elődöntőig, ott azonban Jelena Bovina ellen 4–6, 2–2-es állásnál fel kellett adnia a mérkőzést, mert ismét fájni kezdett a bal csuklója, bár még egykezes fonákkal is megpróbált játszani, hogy kímélje a kezét. Kiderült, hogy nem a régi sérülés újult ki, hanem egy új keletkezett a régi közelében. A szezon hátralevő részében emiatt már nem is lépett pályára, az évet a világranglista 22. helyén zárta.
Sérülése miatt az Australian Opent is kénytelen volt kihagyni, s először csak február közepén, Antwerpenben lépett pályára, ahol a negyeddöntőben Venus Williamstől kapott ki. Február végén már a 134. helyig csúszott vissza a világranglistán, de Indian Wellsben a főtáblán kapott helyet. A negyeddöntőben Conchita Martínezt, majd az elődöntőben a negyedik kiemelt Jelena Gyementyjevát is legyőzte, a döntőben pedig az akkori világelső Lindsay Davenport sem tudta megállítani őt. Tornagyőzelmének köszönhetően egészen a 38. helyig ugrott előre a világranglistán. A győzelmi sorozat a másik nagy amerikai versenyen, Miamiban sem szakadt meg. A torna során játszmát sem veszített, s négy Top 10-es játékost is sikerült felülmúlnia, sorrendben Anasztaszija Miszkinát, Jelena Gyementyjevát, Amélie Mauresmót, majd a döntőben a nem egészen 18 éves Marija Sarapovát.
A két tornagyőzelemmel a Top 20-ba visszajutó Clijsters salakon már nem tudta megismételni ezeket a sikereket. Varsóban az elődöntőben kapott ki Szvetlana Kuznyecovától, Berlinben térdsérülés miatt adta fel a Patty Schnyder elleni mérkőzését a harmadik fordulóban, majd a Roland Garros negyedik körében háromjátszmás vereséget szenvedett Lindsay Davenporttól.
A füves szezon első tornáján azonban újabb tornagyőzelemnek örülhetett, mivel az eastbourne-i verseny fináléjában két szettben legyőzte az orosz Vera Dusevinát. Wimbledonban három mérkőzést sikerült megnyerni, majd a negyedik körben Davenport újra legyőzte őt három játszmában.
A US Open előtt négy versenyen indult el, s ebből háromszor sikerült megszereznie a végső győzelmet. Stanfordban Venus Williamset múlta felül a döntőben, aminek köszönhetően ismét visszakerült a Top 10-be. San Diegóban meglepetésre a negyeddöntőben kikapott a világranglista 46. helyén álló kínai Peng Suajtól, Los Angelesben viszont játszmavesztés nélkül nyerte meg a versenyt, a fináléban a szlovák Daniela Hantuchovát legyőzve. A torontói verseny döntőjében több mint másfél év után találkozott össze újra Heninnel, akit ezúttal 7–5, 6–1-re le tudott győzni. A US Openen az első négy mérkőzését fölényesen megnyerte, a negyeddöntőben három szettben kiejtette Venus Williamset, majd az első kiemelt Marija Sarapovát is legyőzte, így ötödik alkalommal sikerült bejutnia egy Grand Slam-torna fináléjába. Ellenfele Mary Pierce volt, s miután Clijsters 6–3, 6–1-re megnyerte a mérkőzést, sikerült megszereznie pályafutása első Grand Slam-győzelmét.[Videó (1)]Legközelebb szeptember végén, Luxembourgban lépett pályára, ahol ismét tornagyőzelmet szerzett. A fináléban Anna-Lena Grönefeldet győzte le. Filderstadtban a negyeddöntőben búcsúzott, majd október végén Hasseltben megszerezte pályafutása harmincadik WTA-győzelmét is, Francesca Schiavonét legyőzve az utolsó mérkőzésen. Az év végi világbajnokságon csupán egy meccset sikerült megnyernie, így nem jutott tovább a csoportjából. A szezont a 2003-as esztendőhöz hasonlóan a világranglista második helyén zárta.
Clijsters az év elején egy hongkongi bemutatótornán vett részt, ahol a döntőben Davenportot felülmúlva sikerült megszereznie a győzelmet. Első WTA-tornáját Sydneyben játszotta, de az első mérkőzés megnyerése után derékbántalmak miatt visszalépett a versenytől. Az Australian Openen játszmavesztés nélkül jutott be a negyeddöntőbe, ahol a korábbi világelső Martina Hingist győzte le. Az elődöntőben Amélie Mauresmóval játszott, aki ellen a maga szempontjából 7–5, 2–6, 2–3-as állásnál az egyik labdamenet közben aláfordult a jobb bokája, s bár ápolás után megpróbálta folytatni a játékot, végül kénytelen volt feladni a mérkőzést.[Videó (2)] Ez az eredmény is elegendő volt azonban ahhoz, hogy január 30-án átvegye a vezetést a világranglistán, amivel ő lett az első játékos, aki egy éven belül tudott a Top 100-on kívülről a ranglista élére kerülni.Világelsőségét csupán hét héten keresztül, március 21-ig sikerült megőriznie, ami annak is köszönhető volt, hogy ez idő alatt csak egyetlen tornán, a számára hazai pályán rendezett antwerpeni versenyen indult el, amelynek döntőjében éppen a helyét elfoglaló Mauresmótól szenvedett háromszettes vereséget, illetve címvédő létére nem vett részt az Indian Wells-i tornán. Az antwerpeni után a miami versenyen szerepelt legközelebb, ahol szintén címvédőként már az első mérkőzésén vereséget szenvedett az amerikai Jill Craybastól.
A salakos idény első versenyén, Varsóban megszerezte első tornagyőzelmét a szezon során, miután a döntőben kétszettes győzelmet aratott Szvetlana Kuznyecova felett. A Roland Garroson játszmavesztés nélkül jutott el az elődöntőig, a nyolcaddöntőben Daniela Hantuchovát, a negyeddöntőben pedig Martina Hingist kiejtve. A döntőbe jutás viszont már nem sikerült, mert 6–3, 6–2-re kikapott Justine Henintől. A következő két tornáján szintén Henin állította meg Clijsterst, előbb Eastbourne-ben, majd Wimbledonban is az elődöntőben kapott ki tőle.
Az amerikai kemény pályás szezon első állomásán, Stanfordban megszerezte második tornagyőzelmét 2006-ban. A döntőben Patty Schnydert győzte le 6–4, 6–2-re. Egy héttel később San Diegóban is finálét játszhatott, de akkor Marija Sarapova jobbnak bizonyult nála. Montrealban erőnyerőként nem lépett pályára az első fordulóban, a második körben azonban fel kellett adnia a Stéphanie Dubois elleni mérkőzését, mivel az egyik labdamenet közben elcsúszott, s ráesett a bal csuklójára. Az újabb sérülés miatt kénytelen volt távol maradni a US Opentől is.
Október végén, Hasseltben lépett legközelebb pályára, ahol sikeresen megvédte az előző évben megszerzett bajnoki címét, miután a fináléban három szettben legyőzte az észt Kaia Kanepit. Az év végi világbajnokságon az elődöntőig jutott el, a világelső Mauresmo állította meg őt három játszmában. A szezont a világranglista ötödik helyén zárta.
Clijsters már 2005-ben kijelentette, hogy a 2007-es szezon végén befejezi pályafutását, így minden tornájának úgy indult neki, hogy utolsó alkalommal versenyez az adott helyszínen. Ismét a hongkongi bemutatótornán kezdte a szezont, és sikerült megvédenie a címét, a fináléban Sarapovát legyőzve. Ezután Sydneyben lépett pályára, ahol Nicole Pratt, Sahar Peér, Li Na, végül a döntőben Jelena Janković legyőzésével, meccslabdáról fordítva megszerezte első és egyetlen WTA-győzelmét a szezonban. Az Australian Openen negyedik kiemeltként játszmavesztés nélkül jutott el a negyeddöntőig, ahol fordulatos mérkőzésen sikerült legyőznie 3–6, 6–4, 6–3-ra a hatodik kiemelt Martina Hingist. Az elődöntőn viszont már nem tudott túljutni, mert 6–4, 6–2-es vereséget szenvedett az első kiemelt Marija Sarapovától.
Legközelebb a február elején sorra kerülő párizsi tornán szerepelt volna a tervek szerint, de deréksérülés miatt kénytelen volt kihagyni a versenyt. Február közepén, Antwerpenben már pályára tudott lépni, s szettveszteség nélkül bejutott a döntőbe, de ott 6–4, 7–6(4)-os vereséget szenvedett az első kiemelt Mauresmótól.Ezt követően egyre ritkábban tervezett pályára lépni, mert úgy érezte, több pihenésre van szüksége a tornák után. Már az antwerpeni versenyt megelőzően jelezte, hogy valószínűleg kihagyja a Roland Garrost, annak érdekében, hogy jobban felkészülhessen a wimbledoni tornára. Az előző esztendőhöz hasonlóan nem vett részt az Indian Wells-i tornán sem, s legközelebb csak március második felében, Miamiban lépett pályára. Ott sikerült legyőznie Morigami Akikót, majd Samantha Stosurt is, de a tizenhat között kikapott Li Nától. Újabb egy hónap elteltével Varsóban játszott legközelebb, s már az első meccsén vereséget szenvedett az ukrán Julija Vakulenkótól.A vereség után néhány nappal, május 6-án, krónikusan elhúzódó sérüléseire hivatkozva váratlanul bejelentette azonnali visszavonulását. Eredeti szándékával ellentétben így már nem lépett pályára a szezon további részében, s ekkortól kezdve más jellegű feladatok kötötték le, többek között készült a júliusi esküvőjére. A világranglista negyedik helyén állt, amikor – mint később kiderült, átmenetileg – befejezte a profi teniszezést.
Clijsters majdnem két évvel visszavonulása, s valamivel több mint egy évvel kislánya, Jada Ellie megszületése után, 2009 márciusában egy belgiumi sajtókonferencián, a korábbi híreket megerősítve bejelentette, hogy májusban Wimbledonban részt vesz egy bemutató eseményen, amelyen Steffi Graf, Andre Agassi és Tim Henman társaságában tesztelni fogja a nemrégiben tetőszerkezettel ellátott centerpályát. Egyszersmind azt is megerősítette, hogy augusztusban Cincinnatiben folytatja versenyszerű pályafutását a WTA Touron, s szabadkártyát kér a US Openre.A bemutató mérkőzéseken Clijsters Henmannal párban játszott egy szettet Agassi és Graf ellen, majd a férfiak egyesét követően Graf és Clijsters szerepelt a mintegy tizenötezres közönség előtt, miközben odakint esett az eső.Cincinnatiben az első ellenfele Marion Bartoli volt, akit 6–4, 6–3-ra sikerült legyőznie. Ezt követően Patty Schnydert, majd a világranglista hatodik helyén álló Szvetlana Kuznyecovát is kiejtette a versenyből. A negyeddöntőben a világelső Gyinara Szafina volt az ellenfele, akivel szemben az első szettben 2–0-ra, a másodikban pedig 4–1-re is vezetett, végül azonban 6–2, 7–5-ös vereséget szenvedett. Torontóban előbb Elena Baltachát ejtette ki, majd Viktorija Azaranka személyében visszatérését követően már a második Top 10-es játékost győzte le. A legjobb 16 között viszont már nem bírt Jelena Jankovićcsal, 1–6, 6–3, 7–5-ös vereséget szenvedett úgy, hogy a döntő szettben 5–3-ra vezetett.
A US Openen az ukrán Viktorija Kutuzova ellen kezdett, akit 6–1, 6–1-gyel búcsúztatott. Ezt követően újra Bartolival került szembe, s ezúttal is Clijsters jutott tovább a párharcból, 5–7, 6–1, 6–2-vel. A harmadik fordulóban Kirsten Flipkens következett, akit 6–0, 6–2-re győzött le. A nyolcaddöntőben találkozott első olyan ellenfelével Venus Williams személyében, akivel a visszavonulása előtt sok mérkőzést megvívott már. E meccset megelőzően éppen négy évvel korábban, a 2005-ös US Open negyeddöntőjében találkoztak utoljára, ahol a végső győzelmet is megszerző Clijsters nyert. A két játékos ismét szoros meccset játszott egymással, s végül ezúttal is Clijsters győzött 6–0, 0–6, 6–4-re. A negyeddöntőben Li Nát is kiejtette, az elődöntőben pedig a másik Williams nővérrel, Serenával került össze. A Serena viselkedése miatt végül botrányba fulladt mérkőzést Clijsters nyerte 6–4, 7–5-re úgy, hogy az utolsó pontot már le sem játszották. Ugyanis Williams a második játszmában, 5–6, 15–30-as állásnál második szervát ütött, de a vonalbíró lábhibát – ezzel pedig kettős hibát – ítélt. Clijsters így meccslabdához jutott, mire Williams hevesen reklamálni kezdett, egészen addig, amíg a székbírótól pontbüntetést nem kapott, így pedig a belga játékosnak nem is kellett teniszeznie az utolsó pontért, megnyerte az elődöntőt. Venus Williamsnek az 1997-es US Openen elért döntője óta ez volt az első alkalom, hogy egy nem kiemelt játékos bejutott a fináléba ezen a tornán. Clijsters döntőbeli ellenfele a 19 éves dán Caroline Wozniacki volt, akivel ez volt az első egymás elleni mérkőzésük. Az első szettben Wozniacki 5–4-nél a szettért adogatott, s már 30–15-re vezetett, de a továbbiakban nem tudott pontokat nyerni ebben a játékban. Clijsters ezt követően két bréklabdát hárítva 6–5-re fordított, majd semmire elvette a dán játékos szerváját, így 7–5-tel övé lett az első szett. A folytatásban már teljes mértékben Clijsters akarata érvényesült, s 7–5, 6–3-ra megnyerve a mérkőzést megszerezte pályafutása második Grand Slam-győzelmét.[Videó (3)] Ezzel ő lett az első teniszezőnő, aki szabadkártyával nyert meg egy Grand Slam-tornát, korábban a férfiaknál is csak Goran Ivanišević volt erre képes a 2001-es wimbledoni teniszbajnokságon. Emellett ő lett az első nem kiemelt teniszezőnő, aki megnyerte a US Opent, valamint Evonne Goolagong 1980-as wimbledoni győzelme óta az első édesanya, aki megnyert egy Grand Slam-tornát.Győzelmének köszönhetően Clijsters, mindössze három tornával a háta mögött, szeptember 14-én bekerült a legjobb húszba (19.) a világranglistán, amihez hasonlóra korábban csupán egy játékos, az amerikai Andrea Jaeger volt képes 1980-ban.Ezt követően már csak egyetlen tornán indult el a szezon során, Luxembourgban, ahol a második körben Patty Schnydertől kapott ki. Az évet a világranglista 18. helyén zárta.
Clijsters Brisbane-ben kezdte az évet első kiemeltként. Az első két körben szettveszteség nélkül búcsúztatta Tathiana Garbint és Alicia Molikot, majd Lucie Šafářovát és Andrea Petkovićot is legyőzte, így bejutott a döntőbe. A fináléban Justine Henin volt az ellenfele, s Clijsters már 6–3, 4–1-re vezetett, ezután azonban egymást követő nyolc játékot elveszített, így a döntő szettben 3–0-s vesztésre állt. Henin 5–3-nál már a meccsért adogathatott, 5–4-nél pedig volt két mérkőzéslabdája is, de Clijsters mindkettőt hárította. Végül rövidítésre került sor, amelyben Henin három mérkőzéslabdát hárított egymás után, a negyediket azonban már beütötte Clijsters, így 6–3, 4–6, 7–6(6)-ra megnyerte a 2 óra 23 percig tartó színvonalas mérkőzést.[Videó (4)]A soron következő tornán, az Australian Openen játszmavesztés nélkül jutott túl első két ellenfelén, a kanadai Valérie Tétreault-n és a thaiföldi Tamarine Tanasugarnon. A harmadik körben azonban pályafutása legsúlyosabb vereségébe futott bele, mivel Nagyja Petrovától úgy kapott ki 6–0, 6–1-re, hogy a mindössze 18 percig tartó első szettben csupán öt labdamenetet tudott megnyerni.[Videó (5)]Legközelebb majdnem két hónappal később, Indian Wellsben lépett pályára, ahol 2005-ben szerepelt utoljára. Tizennegyedik kiemeltként az első fordulóban nem játszott, a másodikban pedig két játszmában legyőzte Barbora Strýcovát. Ezután Alisza Klejbanovával játszott, aki ellen a döntő szettben már 3–0-ra vezetett, végül azonban 6–4, 1–6, 7–6(4)-os vereséget szenvedett. A másik nagy amerikai tornán, Miamiban ismét csak a második fordulóban kellett pályára lépnie, s Petra Kvitová, Sahar Peér, Viktorija Azaranka és Samantha Stosur legyőzésével játszmavesztés nélkül jutott el az elődöntőig, ahol újra összetalálkozott Justine Heninnel. A mérkőzés forgatókönyve a brisbane-i döntőéhez hasonlóan alakult. Clijsters 6–2, 3–0-ra vezetett, Henin azonban ki tudta harcolni a döntő szettet, amelyet ezúttal is Clijsters nyert meg rövidítésben; a végeredmény 6–2, 6–7(3), 7–6(6) lett. Döntőbeli ellenfele a sérülten pályára lépő Venus Williams volt, akit az elődöntőnél könnyebb mérkőzésen 6–2, 6–1-re sikerült legyőznie, így a szezon során megszerezte második tornagyőzelmét is. Teljesítményének köszönhetően a verseny befejezését követő héten, április 5-én visszatérése óta első alkalommal bekerült a legjobb tízbe a világranglistán.A szezon során első salakos mérkőzését Marbellán játszotta, s az első körben legyőzte Alexandra Dulgherut, utána viszont három játszmában meglepő vereséget szenvedett a selejtezőből feljutó, a világranglistán csupán a 258. helyen álló Beatriz García Vidaganytól. Április végén Belgiumban, a Fed-kupa észtek elleni párharcában győztesen fejezte be az első mérkőzését, utána azonban már nem lépett pályára, mivel az orvosok izomszakadást állapítottak meg a bal lábában, amelyet a meccs során szenvedett el. A sérülés miatt kénytelen volt visszalépni előbb a madridi tornától, majd a Roland Garrostól is.
Legközelebb június közepén, az eastbourne-i füves tornán lépett pályára, s az első két fordulóban Yanina Wickmayert és Lucie Šafářovát is fölényes győzelemmel búcsúztatta. A negyeddöntőben viszont kétszettes vereséget szenvedett Viktorija Azarankától. Wimbledonban nyolcadik kiemeltként indult el, s az első három fordulón szettveszteség nélkül sikerült túljutnia, Maria Elena Camerin, Karolina Šprem, valamint Marija Kirilenko legyőzésével. A negyedik körben a szezon során immár harmadszor került szembe legnagyobb riválisával, Justine Heninnel. Háromszettes mérkőzésük ezúttal kevesebb fordulatot hozott, de ismét Clijsters hagyta el győztesen a pályát, miután 2–6, 6–2, 6–3-ra megnyerte a találkozót. A negyeddöntőben Vera Zvonarjova volt az ellenfele, akitől 3–6, 6–4, 6–2-es vereséget szenvedett.
Clijsters legközelebb augusztusban, Cincinnatiben versenyzett, ahol negyedik kiemeltként nem kellett játszania az első fordulóban. Gyinara Szafina, Christina McHale, Flavia Pennetta, majd a mérkőzését sérülés miatt feladó Ana Ivanović legyőzésével szettveszteség nélkül jutott be a döntőbe. A fináléban Marija Sarapovával játszott, akinek 6–2, 5–3-nál három mérkőzéslabdája is volt, de Clijsters mindegyiket hárította, mielőtt egy nagy vihar félbeszakította a mérkőzést. Az esőszünetet követőn az orosz játékos szerválhatott a meccsért, végül azonban Clijsters fordított, s 2–6, 7–6(4), 6–2-re megnyerte a találkozót. Győzelmével már a negyedik helyen állt a világranglistán.A US Open előtt Montrealban is részt vett még egy felvezető versenyen. Első mérkőzését Bethanie Mattek-Sands ellen 4–6, 1–4-es állásról fordítva nyerte meg 4–6, 6–4, 6–3-ra. Ezután legyőzte Kaia Kanepit is, a negyeddöntőben azonban három játszmában vereséget szenvedett Vera Zvonarjovától.
A US Openen második kiemeltként először Arn Grétát győzte le két játszmában, majd Sally Peers, Petra Kvitová és Ana Ivanović ellen sem veszített szettet. A negyeddöntőben Samantha Stosurt, az elődöntőben pedig Venus Williamset is sikerült legyőznie három játszmában. Döntőbeli ellenfele Vera Zvonarjova volt, aki csak a mérkőzés elején fejtett ki komolyabb ellenállást, s végül Clijsters 6–2, 6–1-re megnyerte a csupán 59 percig tartó finálét. Ezzel Clijsters – mivel 2005-ben és 2009-ben is megnyerte a tornát, s a közbeeső években nem szerepelt a versenyen – zsinórban huszonegy alkalommal tudott győzni a US Openen, ami az open era történetében (vagyis 1968 óta) a második leghosszabb sorozat Chris Evert ’70-es években elért 31 mérkőzéses szériája után. Három tornagyőzelmével pedig a negyedik helyen áll Chris Evert, Steffi Graf és Martina Navratilova mögött.Clijsters ezt követően a szezon során már csak az év végi világbajnokságon lépett pályára, mivel hetekig lábsérüléssel bajlódott. A csoportmérkőzések során legyőzte előbb Jelena Jankovićot, majd Viktorija Azarankát is, a csoport első helyéről döntő mérkőzésen viszont kikapott Vera Zvonarjovától. Az elődöntőre némileg zaklatott állapotban érkezett, mivel a szállodából a pálya felé tartva elszenvedett egy kisebb autóbalesetet. Ennek ellenére sikerült két szettben felülmúlni Samantha Stosurt. A döntőben a világelső Caroline Wozniacki volt az ellenfele, aki ellen már 6–3, 4–1-re vezetett, de a dán játékos ki tudta harcolni a döntő szettet, amelyben azonban Clijsters volt a jobb, s végül 6–3, 5–7, 6–3-ra megnyerte a találkozót. 2002 és 2003 után ezzel harmadszor szerezte meg a világbajnoki címet, s a szezonban az ötödik, pályafutása során pedig a negyvenedik egyéni tornagyőzelmét aratta. Az esztendőt a világranglista harmadik helyén zárta.
Clijsters Sydneyben kezdte az évet. Az első körben 62 perc alatt szettveszteség nélkül győzte le Alexandra Dulgherut, majd Barbora Strýcovát és Viktorija Azarankát is játszmavesztés nélkül búcsúztatta a tornától, az elődöntőben pedig Alisza Klejbanovát győzte le 4–6, 6–3, 7–6(1)-ra egy 2 óra 38 perces mérkőzésen. Tornagyőzelem esetén Clijsters a második helyre lépett volna a világranglistán, a fináléban azonban 7–6(3), 6–3-ra kikapott Li Nától, annak ellenére, hogy az első szettben már 5–0-ra is vezetett.Az Australian Open első körében mindössze 44 perc alatt 6–0, 6–0-ra verte a világranglista egykori vezetőjét, Gyinara Szafinát. 1975 óta, amikor a WTA számítógépes rendszert kezdett használni, ez volt az első alkalom, hogy egy korábbi világelső 6–0, 6–0-s vereséget szenvedett. Ezt követően szintén szettveszteség nélkül győzte le Carla Suárez Navarrót, Alizé Cornet-t és Jekatyerina Makarovát, majd a negyeddöntőben Agnieszka Radwańska, az elődöntőben pedig Vera Zvonarjova sem tudta megállítani őt. A döntőben ismét Li Nával találkozott, s az első szettet elveszítette, de végül 3–6, 6–3, 6–3-ra nyert, megszerezve ezzel pályafutása negyedik Grand Slam-győzelmét egyéniben.[Videó (6)]Legközelebb február elején, Párizsban lépett pályára első kiemeltként. Miután a negyeddöntőben legyőzte Jelena Dokićot, biztossá vált, hogy a következő heti világranglistán (február 14-én) öt év szünet után visszakerül az első helyre, megelőzve Caroline Wozniackit. Clijsters az elődöntőben Kaia Kanepit is kiejtette, a döntőben azonban két szettben vereséget szenvedett a cseh Petra Kvitovától.Ezt követően egy hónap múlva, Indian Wellsben szerepelt, de már nem világelsőként, mert egy hét után Wozniacki visszavette tőle a vezetést a világranglistán. A második körben Alla Kudrjavcevát, a harmadikban Sara Erranit győzte le, a legjobb tizenhat között pedig Marion Bartoli ellen is 6–3-ra megnyerte az első szettet, a másodikban azonban 1–3-nál vállsérülés miatt kénytelen volt feladni a találkozót. Néhány nappal később Miamiban címvédőként lépett pályára, s Nasztasszja Jakimavát két szettben, María José Martínez Sánchezt és Ana Ivanovićot három játszmában búcsúztatta. Utóbbi mérkőzést úgy nyerte meg Clijsters 7–6(4), 3–6, 7–6(5)-ra, hogy a döntő szettben Ivanović 5–1-re is vezetett, s Clijsters adogatásánál egymás után három mérkőzéslabdája is volt, majd ugyanebben a játékban még egy, később pedig egy ötödik is, de egyiket sem sikerült kihasználnia. Clijsters a negyeddöntőben a fehérorosz Viktorija Azarankával játszott, aki ellen 44 ki nem kényszerített hibát követett el, így ki is kapott 6–3, 6–3-ra.A miami versenyt követően több mint másfél hónapig nem lépett pályára, mivel április 9-én az unokatestvére esküvőjén táncolás közben megsérült a bokája. Május végén a Roland Garroson már el tudott indulni, de anélkül, hogy egyetlen salakos felvezető tornán részt vett volna. Második kiemeltként az első mérkőzésén legyőzte Nasztasszja Jakimavát, a második körben azonban úgy kapott ki 3–6, 7–5, 6–1-re a világrangista 114. helyén álló holland Arantxa Rustól, hogy a második játszmában már 5–2-re vezetett, s volt két mérkőzéslabdája is.Legközelebb újabb másfél hónap elteltével a füves ’s-hertogenboschi versenyen vett részt, ahol Monica Niculescu legyőzése után megint a második fordulóban búcsúzott, mivel két játszmában vereséget szenvedett az olasz Romina Opranditól. Ráadásul utóbbi mérkőzés közben újra megsérült a bokája, s emiatt a wimbledoni tornát is kénytelen volt kihagyni. Augusztus második hetében, Torontóban játszott legközelebb, s második kiemeltként csak a második körben kellett először pályára lépnie, a kínai Cseng Csie ellen. Clijsters az első szettet megnyerte 6–3-ra, de a második játszmában 1–2-nél hasizomsérülés miatt feladta a mérkőzést. Mivel nem épült fel addigra, a US Opentől is visszalépett, így nem tudta megvédeni a címét, sőt 2011-ben már nem is lépett pályára több tétmérkőzésen. Ennek következtében a világranglistán év végére visszaesett a 13. helyre.A szezon második felében jelentős változások történtek Clijsters edzői csapatában. Júniusban Carl Maes, a korábbi edző, kilenc év után újra csatlakozott a stábhoz,  szeptemberben pedig távozott Wim Fissette, aki a 2009-es visszatérése óta edzette a belga játékost.Négy hónapos kihagyást követően Clijsters első szereplésére december 8-án került sor, mivel részt vett egy antwerpeni bemutató tornán, amelyen egyesben a világelső Caroline Wozniackival, párosban pedig, oldalán húgával, Elke Clijstersszel a Wickmayer–Wozniacki-duó ellen mérkőzött meg.
Clijsters Brisbane-ben lépett először pályára a szezon során. Simona Halepet, Ana Ivanovićot, majd Iveta Benešovát győzte le, s az elődöntőben Daniela Hantuchová ellen is megnyerte az első játszmát, a másodikban azonban deréksérülés miatt fel kellett adnia a mérkőzést. Az Australian Openen tizennegyedik kiemeltként szettveszteség nélkül jutott be a legjobb 16 közé, ahol megismétlődött az egy évvel korábbi finálé párosítása, mivel Li Na ellen kellett játszania. Az első, elveszített játszma során megrándult Clijsters bokája, ami miatt ápolásra szorult. A második szett rövidítésében újra hátrányba került, a kínai játékos pedig egymást követő négy meccslabdához jutott, Clijstersnek azonban mindegyiket sikerült hárítania, s végül 4–6, 7–6(6), 6–4-re megnyerte a 2 óra 23 percig tartó találkozót. A negyeddöntőben Wozniackit is legyőzte 6–3, 7–6(4)-ra, megfosztva őt ezzel a világelsőségétől. Az elődöntőben Viktorija Azaranka volt az ellenfele, akitől 6–4, 1–6, 6–3-as vereséget szenvedett, így nem tudta megvédeni a címét.
Bokasérülése hetekig nem jött teljesen rendbe, ezért úgy döntött, hogy eredeti szándéka ellenére nem indul el az Indian Wells-i versenyen, s legközelebb március második felében, Miamiban lépett pályára. Az első két fordulóban Jarmila Gajdošovát három, Julia Görgest két játszmában sikerült legyőznie, a harmadik körben azonban 6–4, 7–6(5)-os vereséget szenvedett honfitársától, Yanina Wickmayertől. A torna során ismét sérülést szenvedett, ezúttal a csípőjével adódtak problémái, melynek következtében újabb, ezúttal több hónapos pihenőre kényszerült, s kihagyta az egész salakszezont, beleértve a Roland Garrost is.
Legközelebb június közepén, a füves pályás ’s-hertogenboschi versenyen szerepelt, s győzelemmel tért vissza, miután három játszmában legyőzte Romina Oprandit. A következő két fordulóban szettveszteség nélkül múlta felül Katerina Bondarenkót és Francesca Schiavonét, az elődöntőtől azonban hasizomhúzódás miatt visszalépett, részben óvatosságból, hogy ne veszélyeztesse a wimbledoni pályára lépését.A füves Grand Slam-torna első körében Jelena Jankovićot ejtette ki, majd Andrea Hlaváčkovánál és Vera Zvonarjovánál is jobbnak bizonyult, utóbbi játékos betegség miatt adta fel a mérkőzést 3–6, 3–4-es állásnál. A negyedik körben a nyolcadik kiemelt Angelique Kerber volt Clijsters ellenfele, akitől mindössze 49 perc alatt 6–1, 6–1-es vereséget szenvedett.Néhány héttel később Londonban az első, s egyetlen olimpiáján vett részt, amelynek a teniszmérkőzéseit szintén az All England Lawn Tennis and Croquet Club füves pályáin játszották le. Csak egyesben lépett pályára, s Roberta Vinci, Carla Suárez Navarro, valamint a tizenegyedik kiemelt Ana Ivanović legyőzésével egészen a negyeddöntőig jutott, ahol Marija Sarapovától szenvedett 6–2, 7–5-ös vereséget.
Clijsters még májusban, a tavaszi kényszerpihenője idején jelentette be, hogy a US Opent követően végleg befejezi profi pályafutását. Utolsó Grand Slam-tornáján ezért sok év után nemcsak egyesben, hanem a páros számokban is pályára lépett. Egyéniben huszonharmadik kiemeltként a második körig jutott, miután előbb 6–3, 6–1-re legyőzte a szabadkártyával induló Victoria Duvalt, majd meglepetésre 7–6(4), 7–6(5)-ra kikapott a 18 éves Laura Robsontól, aki első s egyben utolsó olyan nem kiemelt ellenfele volt a US Openen, akit nem tudott legyőzni. Párosban az első fordulóban esett ki honfitársával, Kirsten Flipkensszel az oldalán, karrierje legutolsó tétmérkőzését pedig szeptember 1-jén játszotta, amikor a vegyes párosok küzdelmének második körében Bob Bryannel kétszettes vereséget szenvedtek a későbbi győztes Jekatyerina Makarova–Bruno Soares-kettőstől.A US Opent követő héten Clijsters a huszonötödikről a huszadik helyre került az egyéni világranglistán, s ez volt az utolsó hivatalos helyezése, mivel a szeptember 17-i listán már nem szerepelt a neve. Hivatalos búcsúmérkőzésére december 12-én, Antwerpenben került sor, ahol Venus Williamset győzte le 6–3, 6–3-ra.
Clijsters összesen tizenhét nemzetek közötti találkozó során szerepelt a belga Fed-kupa-csapat színeiben. Huszonnégy alkalommal játszott egyes mérkőzést, amelyek közül huszonegyet megnyert, s négyszer lépett pályára párosban (egyszer Heninnel), ebből háromszor győzött aktuális partnerével. Először 2000 áprilisában, néhány héttel a 17. születésnapja előtt kapott meghívót a válogatottba, s Ausztrália ellen a hasonlóan fiatal Jelena Dokićcsal játszott, akitől szoros meccsen kapott ki 7–6(4), 5–7, 9–7-re. Ugyanazon a hétvégén megszerezte első győzelmét a francia Nathalie Tauziat ellen, majd az orosz Anna Kurnyikovát is felülmúlta három szettben.Clijsters a 2001-es küzdelemsorozatban jelentősen hozzájárult ahhoz, hogy a belga női teniszválogatott története során először – s mindeddig utoljára – megnyerte abban az esztendőben a kupát. 2001-ben a Világcsoport küzdelmeinek összes mérkőzését egyetlen héten és helyszínen rendezték meg, november 7. és 11. között Madridban. Clijsters ez alatt az öt nap alatt négyszer egyesben, egyszer párosban lépett pályára, s mindegyik mérkőzését győztesen, szettveszteség nélkül fejezte be. Csapattársai, Justine Henin, valamint a páros meccseket játszó Els Callens és Laurence Courtois hasonló eredményességgel játszott, így mindegyik összecsapást 3–0 arányban nyerték meg a csoportküzdelmek során. A döntőben az orosz csapat volt az ellenfél, s mind Henin, mind Clijsters (Jelena Gyementyjevát legyőzve) fölényesen nyerte meg a mérkőzését, 6–0, 6–3-ra, illetve 6–0, 6–4-re, így a végül elveszített páros mérkőzésnek már nem volt jelentősége. Clijstersnek ez volt az első nagy sikere pályafutása során.
A 2009-es visszatérése után kétszer szerepelt a válogatottban, 2010 áprilisában az észtek ellen egy, 2011 februárjában az amerikaiak ellen két egyéni mérkőzést nyert meg. 2012 februárjában még játszott volna hazája színeiben Szerbia ellen, de sérülés miatt le kellett mondania a részvételt.
A Roland Garroson nyújtott teljesítményével ő lett az első belga játékos, aki egyéniben bejutott egy Grand Slam-torna döntőjébe.2003 
Tizenöt tornadöntőt játszott, ami Szeles Mónika 1991-es, tizenhat döntőből álló sorozata óta a legjobb volt.
Összesen 154 WTA-mérkőzésen lépett pályára, 102-szer egyéniben, 52-szer párosban. Chris Evert 1974-es teljesítménye óta ezzel ő lett az első játékos, aki száz egyéni mérkőzésnél is többet játszott egy évben. Ezek közül 90-et meg is nyert, amire Martina Navratilova 1982-es rekordja óta senki nem volt képes addig.
A női teniszezők közül neki sikerült először egyetlen év alatt legalább négymillió dollárt megkeresnie a különböző versenyek során.
Ő az első teniszező, aki úgy lett világelső, hogy előtte nem nyert Grand Slam-tornát egyéniben.
Ő volt a hatodik – s mostanáig az utolsó – olyan női játékos, aki egyszerre vezette az egyéni és a páros világranglistát, 2003. augusztus 18. és szeptember 7. között három héten át.2005
A US Open Series, vagyis a Grand Slam-tornát és az azt megelőző amerikai kemény pályás versenyeket magában foglaló sorozat győzteseként megduplázták a US Open megnyeréséért kapott pénzdíját, amely így összesen 2 200 000 dollárt tett ki. Ez volt az addigi legnagyobb pénzdíj, amellyel egy női sportolót, illetve teniszezőt (a férfiakat is beleértve) valaha is kifizettek.
Ő az egyetlen olyan teniszezőnő az open erában, aki négy elveszített döntő után Grand Slam-győzelmet tudott aratni.2006
Miután 2005. február 28-a és 2006 január 30-a között a világranglista 134. helyéről a vezető pozícióig jutott, ő lett az első teniszezőnő, aki a Top 100-on kívülről egy éven belül elérte a világelsőséget.2009
A US Open megnyerésével ő lett:– az első teniszezőnő, aki szabadkártyával győzött egy Grand Slam-tornán, korábban a férfiaknál is csak Goran Ivanišević volt erre képes a 2001-es wimbledoni teniszbajnokságon;
– nem kiemeltként az első teniszezőnő, aki megnyerte a US Opent, s a harmadik, aki Grand Slam-tornát nyert;
– Evonne Goolagong 1980-as wimbledoni győzelme óta az első édesanya, aki diadalmaskodott egy Grand Slam-tornán (összességében a harmadik);
– Evonne Goolagong 1977-es melbourne-i győzelme óta az első Grand Slam-győztes, aki nem szerepelt a világranglistán.A világranglistára frissen visszatérő játékosként három tornával a háta mögött szeptember 14-én egyből a 19. helyre lépett. Ezzel beállította az amerikai Andrea Jaeger rekordját, aki 1980-ban szintén a 19. helyen debütált, bár ő akkor újonc volt a WTA mezőnyében, ellentétben Clijstersszel.
Ő az egyetlen játékos, aki kétszer is le tudta győzni ugyanazon a tornán a Williams nővéreket, Venust és Serenát (először 2002-ben az év végi világbajnokságon, majd a 2009-es US Openen).2010
US Open-címének megvédésével – mivel 2005-ben és 2009-ben is megnyerte a tornát, s a közbeeső években nem szerepelt a versenyen – zsinórban huszonegy alkalommal tudott győzni a US Openen, ami az open era történetében a második leghosszabb sorozat Chris Evert ’70-es években elért 31 mérkőzéses szériája után, a női tenisz történetében pedig a negyedik leghosszabb. (Utolsó tornáján, a 2012-es US Openen egy találkozót tudott megnyerni, így végül huszonkét mérkőzéses lett a sorozat, mivel a 2011-es versenyt szintén kihagyta.) Három US Open-győzelmével Clijsters a negyedik helyre lépett Chris Evert, Steffi Graf és Martina Navratilova mögött az open erában, egyben ő lett a kilencedik játékos, aki három egymást követő részvétel során nyerte meg ugyanazt a Grand Slam-tornát.
2010-es vb-győzelmével ő lett az ötödik teniszezőnő, aki legalább három alkalommal megnyerte az év végi világbajnokságot. Korábban ezt csak Martina Navratilova (8), Steffi Graf (5), Chris Evert (4) és Szeles Mónika (3) tudta elérni.2011
2010 és 2011 júliusa között reklámbevételekkel együtt a teljes keresete elérte a 11 millió dollárt, amivel az ötödik legjobban fizetett női sportoló lett az adott időszakban (Marija Sarapova, Caroline Wozniacki, Danica Patrick és Venus Williams végzett előtte).
Az International Tennis Hall of Fame (Teniszhírességek Csarnoka) tagjai közé választották: 2017
Clijsters után kapta a nevét Naprendszerünk egyik kisbolygója, amelyet egy belga csillagász, Eric Walter Elst fedezett fel 1993-ban: 11947 Kimclijsters (ideiglenes jelöléssel 1993 PK7).
* 2009-től megváltozott a tornák rendszere. Az egymás mellett azonos színnel jelölt tornatípusok között nincs teljes mértékű megfelelés.
* 2009-től megváltozott a tornák rendszere. Challenger tornákat 2012-től rendeznek. Az egymás mellett azonos színnel jelölt tornatípusok között nincs teljes mértékű megfelelés.
↑ Videó (1):  Kim Clijsters v. Mary Pierce 2005 US Open. YouTube, 2011. május 30. (Hozzáférés: 2011. szeptember 4.)
↑ Videó (2):  Amelie Mauresmo vs Kim Clijsters 2006 Highlights. YouTube, 2011. szeptember 6. (Hozzáférés: 2011. szeptember 17.)
↑ Videó (3):  Kim Clijsters v. Caroline Wozniacki 2009 US Open. YouTube, 2011. május 26. (Hozzáférés: 2011. október 2.)
↑ Videó (4):  Clijsters vs Henin Brisbane International Final 2010. YouTube, 2010. január 9. (Hozzáférés: 2011. október 31.)
↑ Videó (5):  Nadia Petrova v. Kim Clijsters 2010 Australian Open. YouTube, 2010. december 21. (Hozzáférés: 2011. október 31.)
↑ Videó (6):  Women's final highlights: Australian Open 2011. YouTube, 2011. január 29. (Hozzáférés: 2011. november 20.)
Kim Clijsters (angol nyelven). sports-reference.com. Sports Reference LLC. (Hozzáférés: 2014. október 20.)

Kim Dzsedzsung (koreaiul: 김재중; színpadi nevén: Hero Jaejoong, 영웅재중, Jongung Dzsedzsung; Kongdzsu, 1986. január 26.) dél-koreai énekes, dalszerző, színész és modell. Az S.M. Entertainment fedezte fel egy meghallgatáson, még tinédzserkorában. 2003-tól 2009-ig a TVXQ együttes tagja volt, akikkel négy koreai és négy japán nyelvű nagylemezt és számos kislemezt adott ki. 2010-ben Pak Jucshonnal és Xiah Junsuval pert indított a kiadója ellen és saját együttest alapított JYJ néven. 2013 januárjában I címmel szólólemezt jelentetett meg.Több filmben és televíziós sorozatban szerepelt, mint például a Protect the Boss, a Time Slip Dr. Jin, a The Jackal is Coming vagy a japán Szunao ni narenakute (素直になれなくて; Hepburn: Sunao ni Narenakute). A TVXQ és a JYJ lemezein dalszerző-szövegíróként is közreműködött. 2011 óta koncertrendezőként is dolgozik együttesében, illetve egy ritmikusgimnasztika-gálaműsort is rendezett Koreában. Ázsia egyik legszebb férfijaként tartják számon.
Han Dzsedzsun néven született, négyéves volt, amikor édesanyja örökbe adta, a válása utáni nehéz anyagi körülményeire hivatkozva. Ezután lett a neve Kim Dzsedzsung, felvéve nevelőszülei vezetéknevét. Miután eldöntötte, hogy énekes lesz, tinikorában Szöulba költözött, ahol az iskola mellett diákmunkákat végzett, hogy ki tudja fizetni az albérletet, például rágógumit árult egy étteremben és statiszta volt a Harcosok szövetsége (Thegukki) (2004) című háborús filmben. A középiskolai tanulmányait nem fejezte be. Saját bevallása szerint nyolcadikos koráig botfülű volt és gyakran csúfolták az iskolatársai, mert rosszul énekelt. Rengeteg gyakorlással, autodidakta módon tanult énekelni.
Kim gyerekkora óta énekes akart lenni, álma akkor vált valóra, amikor Csong Junhóval és Sim Cshangminnel megnyerte az S.M. Entertainment által szervezett SM Youth Best Contest versenyt. A három fiúhoz a televíziós tehetségkutatón felfedezett Kim Dzsunszut és az Amerikában válogatót nyert Pak Jucshont választotta a kiadó a TVXQ együtteshez, ahol Kim a vezérvokál szerepét töltötte be.A TVXQ 2003-ban debütált, első albumuk, a Tri-Angle 2004 nyolcadik legsikeresebb lemeze volt több mint 242 000 eladott példánnyal. Kim Dzsedzsung az együttessel négy koreai és négy japán nagylemezt, valamint számos kislemezt adott ki. Csapattársaival az SBS csatorna Banjun Theatre című hétrészes sorozatában, valamint az együttes saját, négyrészes tévésorozatában, a Vacation-ben szerepelt.Az együttes Koreán kívül is rendkívül népszerű volt, Japánban az első külföldi fiúegyüttes volt, akiknek sikerült az Oricon slágerlistáján első helyet szerezniük és a TVXQ volt az első külföldi előadó, akinek nyolc kislemeze vezette a japán slágerlistákat.Dzsedzsung 2006-ban az A Millionaire's First Love című koreai film betétdalát énekelte Insza (인사) címmel. 2007-ben az ugyancsak az S.M. Entertainmenttel szerződésben álló The Grace együttes japán nyelvű kislemezén megjelenő Just For One Day című dalban működött közre. A Trick Project keretében japán nyelvű szólódala is megjelent, Maze címmel. Együttese Bolero/Kiss the Baby Sky/Wasurenaide című huszonötödik japán kislemezére Vaszurenaide (忘れないで; Hepburn: Wasurenaide, ’Don't Forget’) címmel írt dalt. A dal a Secret Code című nagylemezükön is megjelent, amin Kim másik két szerzeménye, a 9095 és a 9096 is szerepelt. A Vaszurenaidét Japánban egy kozmetikum-reklámban is felhasználták. Pak Jucshonnal közösen írta a Kiss sita mama, szajonara (Kissしたまま、さよなら; Hepburn: Kiss Shita Mama, Sayonara, ’As We Kiss, Goodbye’) című dalt, ami a T című albumon kapott helyet. 2009-ben ugyancsak Jucshonnal közösen adta ki a Colors (Melody and Harmony)/Shelter című kislemezt, ami a Hello Kitty 35. születésnapjának hivatalos dala volt.
2009-ben Kim Dzsedzsung, Kim Dzsunszu és Pak Jucshon beperelték a kiadójukat az igazságtalannak tartott szerződésük miatt és kiváltak az együttesből, létrehozva a JYJ-t. 2010 szeptemberében a JYJ megjelentette The... című lemezét, ami első helyen debütált az Oricon slágerlistáján. Októberben az együttes angol nyelvű nagylemezt is kiadott The Beginning címmel, melyen Kanye West is közreműködött. A felvételek idején Kim még nem beszélt folyékonyan angolul.2011 januárjában együttesével koreai nyelvű középlemezt adott ki Their Rooms címmel, melyre három dalt írt, Ppiero (삐에로), Nine és I.D.S. címmel.Áprilisban Dzsedzsung a JYJ-vel turnézott Ázsiában és Észak-Amerikában. A turnét később Európára és Dél-Amerikára is kiterjesztették. Dzsedzsung a turné ázsiai részén rendezői minőségben is részt vett, júniusban pedig az LG Whisen Rhythmic All Star 2011 gálaműsor színpadi rendezője volt.Szeptemberben a JYJ újabb koreai nyelvű albumot adott ki In Heaven címmel, 350 000 darabot adtak el belőle és a lemez a Kaon slágerlistáját is vezette. Az albumra Dzsedzsung két új dalt komponált, In Heaven és Get Out címmel, utóbbit Pak Jucshonnal közösen. Az In Heavent Kim Pak Jongha színész barátja emlékére írta, aki néhány hónappal korábban öngyilkosságot követett el.Dzsedzsung számos filmbetétdalt énekelt, 2009-ben a Heaven’s Postman filmjének Szaranga (사랑아, „Szerelem”) című dalát, majd a Noegen ibjol naegen kidarim (너에겐 이별 나에겐 기다림, „Számodra elválás, számomra várakozás”) és a Cshadzsattda (찾았다, „Megtaláltalak”)  című dalokat Jucshon Sungkyunkwan Scandal című sorozatához, utóbbi dalt együttesével közösen vette fel. Két saját sorozatához is énekelt fel betétdalt, a Protect the Bosshoz I'll Protect You címmel, mely vezette a Hanteo slágerlistáját, valamint a Time Slip Dr. Jin című sorozatához a Living Like a Dream dalt; mindkettőnek maga írta a dalszövegét.2012-ben csapattársa, Kim Dzsunszu Tarantallegra című szólólemezére No Gain címmel komponált dalt, majd az újonc énekes Pek Szunghon debütáló Until The Sun Rises című dalának dalszövegét írta, valamint a Hongkongban forgatott videoklipben is szerepelt.2012 decemberében ügynöksége bejelentette, hogy Kim 2013. január 17-én I címmel rockalbumot jelentet meg, melynek egyik producere Kim Bada, a Sinawe együttes énekese. A lemezen Dzsedzsung dalszövegíróként is közreműködik, valamint a The Jackal is Coming című filmje betétdalai is hallhatóak rajta. A lemez megjelenését január 26-án és 27-én két koncert követte. A koncertekre mind a 16 000 jegyet percek alatt eladták, a minialbum pedig előrendelési rekordot döntött Japánban. A koreai koncertek után Kim ázsiai turnéra indult, melynek első állomása Thaiföld volt, ezt Sanghaj és Hongkong követte.2013. október 29-én jelent meg WWW című első nagylemeze, melyről október 15-én Sunny Day címmel kislemezt jelentetett meg, a dal duett I Szanggonnal a Noel együttesből.Katonai szolgálatának megkezdése után, távollétében jelent meg No.X című lemeze 2016 februárjában, mely 85 000 eladott példánnyal az év első félévének 9. legsikeresebb nagylemeze volt.
Kim a szétválást követően kezdett érdeklődni a színészet iránt, 2009 végén szerepet kapott a Heaven’s Postman című koreai-japán koprodukciós tévéfilmben, ahol egy kómában fekvő iparmágnás fiatalembert játszott, aki testéből kilépve olyan emberek leveleit juttatja el a túlvilágra, akiknek meghaltak a szerettei. Kezdő színészi alakítását esetlennek ítélte a szakma, azonban „képregénybe illő megjelenését és különleges színészi auráját elismerték.” A szerepet azért kapta meg, mert a film híres forgatókönyvírója, Kitagava Eriko bevallottan a rajongója és „a forgatókönyv írásakor Dzsedzsungot képzelte el főszereplőként. Nem érdekelte, tud-e játszani vagy sem.”Ezt követően a Szunao ni narenakute című japán sorozatban, majd a Protect the Boss című koreai sorozatban játszott. Utóbbiban egy koreai csebol konglomerátum egyik igazgatóját alakította, aki unokatestvérével verseng a cég vezérigazgatói posztjáért és a főszereplőnő, egy titkárnő figyelméért. Alakítása a szakma elismerését is kiváltotta, a Szöuli Művészeti Főiskola igazgatója dicsérte a színész szemeinek kifejező erejét és a beszédstílusát. A forgatáskor színészkollégái és a stáb tagjai nagyra értékelték „munkaerkölcsét és szerénységét”.2012-ben a Time Slip Dr. Jin című történelmi doramában egy Csoszon-korabeli katonatisztet alakított, aki egy magas rangú miniszter törvényen kívüli fiaként született. „Változatos arcjátékát”, érzelmi kifejezőképességét a szakma és a kritikusok is pozitívan fogadták. A sorozat kapcsán Kim egy rekordot is magáénak tudhat, rajongói 23,68 tonna rizst adományoztak a Dr. Jin sajtókonferenciájára, ami a legnagyobb mennyiség a rizsadományok történetében. Ugyanebben az évben forgatta első koreai mozifilmjét The Jackal is Coming címmel, melyben egy kifelé kedves és szerény, a kulisszák mögött azonban kiállhatatlan popsztárt személyesít meg, akit elrabol a Szong Dzsihjo alakította ügyetlen bérgyilkos. A vígjátékot Koreán kívül hat ázsiai országban is bemutatták.2014 tavaszán Kim a Triangle című televíziós sorozatot kezdte forgatni, melynek sajtókonferenciáján bejelentette, hogy az év második felében bevonul katonának, ezt azonban elhalasztották és 2015-ben még leforgatta a Spy című televíziós sorozatot.
Örökbefogadó családjából nyolc nővére van, biológiai édesanyja második házasságából egy húga. Egy évig egy lakásban élt Kim Hjondzsunggal, az SS501 együttes énekesével. Egyedül él, egy macskája van, Csidzsi (지지), a hobbijai közé tartozik a képregényolvasás és a főzés, gyakran főz együttese számára is.Adoptálásáról egészen 2004-ig nem tudott, édesanyjával ekkor találkozott először az örökbe adás óta. 2006-ban jutott a média tudomására, amikor Dzsedzsung biológiai apja pert indított a nevelőszülők ellen a felügyeleti jogért. A férfi azt állította, hogy volt felesége nem értesítette arról, hogy örökbe adta a gyermeküket. Végül az apa visszavonta a keresetet. Dzsedzsung nyilatkozatot tett közzé, miszerint nem kívánja megváltoztatni a nevét, és továbbra is Kim Dzsedzsung akar maradni.Az énekesnek összesen kilenc tetoválása van, a mellkasán lévő Always Keep the Faith felirat emlékezteti arra, hogy „ha mindent elvesztek, amim van, akkor is meg kell tartanom a hitem.” Még a TVXQ-korszakban tetováltatta együttese nevét a hátára, ami alá 2010-ben, a szétváláskor a SOULMATE („lelkitárs”) szó első fele került, a szó másik fele Pak Jucshon hátán található, ugyancsak egy TVXQ tetoválás alatt. Ugyanebben az évben Kim JYJ-beli két csapattársa, Jucshon és Xiah Junsu nevét tetováltatta a derekára.Az egyik legszebb ázsiai férfinak tartják, a Protect the Boss című sorozatban sminkkel próbáltak meg „tompítani” a megjelenésén. A kínai 2011 Teen Choice: Asia’s Most Handsome Star szavazáson Ázsia legszebb férfijának választották, a kínai Easy magazin szerint azért, mert „olyan szép, hogy az már bűn”.Coffee Cojjee néven saját kávéháza van Szöulban, valamint Pak Jucshonnal közösen a Bum's Story japán étterem tulajdonosa.2015. március 31-én kezdte meg sorkatonai szolgálatát és 2016. december 30-án szerelt le.
2005-ben a Rising Sun című TVXQ-dal tánclépéseinek próbája közben megsértette a térdízületét, ami miatt kórházba kellett szállítani és megoperálni.2006 áprilisában egy szállodából hazafelé tartva megállították a rendőrök, az énekes vérének alkoholtartalma 0,071% volt, ami miatt 100 napra elvették a jogosítványát. A kiadója egy időre felfüggesztette a TVXQ-beli tevékenységét.2012-ben Kimet azzal vádolták meg, hogy még 2009-ben felpofozott (más riportok szerint „ellökött”) egy zaklató szaszengrajongót. Az együttes sajtótájékoztatón kért bocsánatot, hangsúlyozva, hogy a szaszengek erőszakos viselkedése nagy nyomást gyakorol rájuk érzelmileg és idegileg.
