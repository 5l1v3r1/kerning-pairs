
A Tarantói Hercegséget 1088-ban alapította a normann I. Bohemund, Robert Guiscard fia, miután kiegyezett testvérével, Rogerrel az Apuliai Hercegség öröklését illetően. 
A hercegség névadója és egyben székhelye Taranto városa lett, területe pedig Puglia déli részére, a Salento vidékére terjedt ki. Létezésének 375 éve alatt Szicíliai Királyság (majd a Nápolyi Királyság) egyik legjelentősebb hűbérbirtoka volt. 
A hercegséget hivatalosan I. Ferdinánd nápolyi király számolta fel 1465-ben, miután felesége és egyben a hercegség utolsó úrnője Izabella meghalt. A hagyományoknak megfelelően a mindenkori nápolyi trón várományosát a tarantói herceg címmel ruházták fel.
1200 - III. Valter, Brienne grófja, Tankréd szicíliai király lányának, Máriának az 1. férje;
1419 – 1463: Giovanni Antonio del Balzo Orsini, Raimondo del Balzo Orsini és Enghieni Mária elsőszülött fia;
1463 – 1465: Tarantói Izabella, I. Ferdinánd nápolyi király 1. felesége, valamint Raimondo del Balzo Orsini és Enghieni Mária anyai unokája
Nyerges László: Puglia tartomány. Budapest: Dekameron Könyvkiadó. 2004. = Dekameron Útikönyvek,  ISBN 963933156-2  
Blanchard, Paul. Southern Italy (angol nyelven). London: Somerset Books Company (2007). ISBN 9781905131181
A madárpókfélék (Theraphosidae) a pókszabásúak (Arachnida) osztályának pókok (Araneae) rendjébe, ezen belül a négytüdős pókok (Mygalomorphae) alrendjébe tartozó család.
A Föld meleg területein, trópusi, szubtrópusi élőhelyeken terjedtek el elsősorban, de vannak sivatagi életmódú fajok is.Élettartamuk fajonként igen eltérő lehet. Egyes fajok nőstényei szélsőséges helyzetben, terráriumi viszonyok közt akár 30 évig is élhetnek, míg a hímek jóval rövidebb életűek. Fajtól függően 2-8 év alatt érik el az ivarérett kort, ettől számolva, rendszerint maximum 1-2 évig élnek, egyes fajok hímjei azonban akár 3-4 évig is élhetnek az ivarérési vedlés után.
A Föld minden meleg pontján, de legfőképp az amerikai trópusi erdőkben találkozhatunk madárpókkal. Ugyanakkor néhány fajt veszélyezteti, hogy nagy számban gyűjtik az állatkereskedelem számára. Például a perui Pamphobetus antinomus faj állománya megcsappant, mivel nagy tömegben szuvenírként árulják a turistáknak. Azokat a fajokat pedig, amelyek a trópusi esőerdőkben élnek, élőhelyük elvesztése miatt fenyegeti veszély.
A madárpókfélék testhossza 6-9,5 centiméter, lábfesztávolsága akár 26 centiméter is lehet és testtömege átlagosan 85 gramm. A madárpókok testszőrzete rendkívül érzékenyen reagál a rezgésekre. Színezetük általában a barna különböző árnyalatai, fekete mintázattal. Néhány faj egészen feltűnő színezetű. A csáprágók a többi eredetileg hálószövő fajhoz hasonlóan előre irányulnak. A nyolc aprócska szem csak alig képes többre a fény-árnyék érzékelésénél.
Az ivartól  nagyban függ többek között az állat élettartama és színezete. A hím és nőstény állatokat a 8. vedlés körül lehet külső jegyek alapján egyértelműen meghatározni. A hím pókok nyúlánkabbak, „törékenyebbek”, és mellső két pár lábuk jóval erőteljesebb, mint a hátsó két pár.Ivarérett korban az egy pár tapogatóláb (pedipalpus) ventrális oldalán 1-1 ivarhólyag (bulbus) figyelhető meg, amely a nősténybe juttatandó sperma raktározására szolgál. Egyes nemekusok hímjeinek első pár lábán párzósarkantyú is megfigyelhető. A hím ezzel rögzíti a nőstényt a párzási pozícióban.
A nőstényekre ezzel szemben robusztusabb testalkat, nagyobb méret jellemző, ivarfüggelékeik pedig nincsenek.
A nőstény pókoknál az első pár légzőnyílás (trachea) között a hasi barázda felett jellegzetes ivarnyílás látható a trapéz alakú petelemezen. Ezenkívül a vedlés belső oldalán fajra jellemző formájú és osztottságú spermatartókat is láthatunk. Ezeknek a képleteknek a hiánya azt jelenti, hogy az illető pók hím. Hím pókoknál a petelemez megfelelője kisebb és háromszög alakú.
Mint a legtöbb pókfaj (kivéve a félpókok (Liphistiidae) és a derespókok (Uloboridae) családját), a madárpókok is méreggel  ölő ragadozók. Mérgük a méregmirigyben termelődik, mely az előtestben található. Marás során a méregmirigyből a méreg a csáprágókba (chelicera) áramlik, ahol egy kivezetőnyíláson a külvilágba, illetve a pók áldozatába jut.
Mérgük idegméreg, mely az élőlények idegrendszeri bénulását okozza, okozhatja. Az egészséges felnőtt emberre a madárpókok mérge veszélytelen, de rendkívül fájdalmas lehet. Legyengült immunrendszer mellett, allergiás érzékenységgel, vagy egyéb tényező mellett veszélyesebb is lehet a pókmarás. A tünetek lehetnek helyi fájdalom és a duzzanat, kimerültség, közepes vagy súlyos izomgörcsök, nehéz légzés és láz, néha késleltetve, a marás után akár egy nappal is.Egyetlen esetről sincs említés, mely során a pókok tartása közben valaki belehalt volna a marásba.
A madárpókfélék magányos lények de vannak kivételek némely fajok kisebb kolóniákat alkotnak (pl.Holothele incei). Táplálékuk sáskák, bogarak, éjjeli lepkék, ászkarákok, ezerlábúak, más pókok. A nagyobb testű fajok gyíkokat, kisebb kígyókat, békákat, varangyokat, egereket és madárfiókákat fogyasztanak. A madárpókok 10-20 évig élnek.
A madárpókok, más ízeltlábúakhoz hasonlóan időszakosan levedlik külső kutikulájukat (exoskeleton). Egy vedlés a pók korától és a külső körülményektől függően fél órától több óráig is eltarthat. Minden vedléssel fajra jellemző, kisebb-nagyobb szín- és mintázatváltozáson is átesik az állat, és szőrzete is dúsul. A kifejlett (adult) kort kb. a 10-12. vedlésüknél (átlagosan 2 év) érik el, de ez a szám sok esetben több is lehet, és ivartól is függhet. Az ivarérett kort megelőző, utolsó vedlés előtti állapot a subadult állapot. A kispókok fajtól függően 1-2-3 havonta vedlenek, ami az adult korhoz közeledve 4-5-6 hónapra nő. A hím állatok kifejlettségük után már nem vedlenek. A nőstények adult korukban általában évente vedlenek, és a vedlésekkel kismértékben testtérfogatuk is nő.
Ezek az elnevezések jól tükrözik, hogy a növény- és talajszint mely rétegében élnek.
Élettartamuk fajonként igen eltérő lehet. Egyes fajok nőstényei szélsőséges helyzetben, terráriumi viszonyok közt akár 30 évig is élhetnek, míg a hímek jóval rövidebb életűek. Fajtól függően 2-8 év alatt érik el az ivarérett kort, ettől számolva, rendszerint maximum 1-2 évig élnek, egyes fajok hímjei azonban akár 3-4 évig is élhetnek az ivarérési vedlés után.
A közhiedelemmel ellentétben a madárpókok általában nem támadnak önként az emberre, és marásuk is csak a legritkább esetben veszélyes. Veszély esetén a legtöbb faj a búvóhelyére menekül. Ha erre nincs lehetőség, a madárpókok a következő védekezési módszereket alkalmazhatják.
A szőrseprés során a pókok az utótestük felső oldalán található csalánszőröket hátsó lábaik segítségével vélt támadójuk irányába söprik, „bombázzák”. A csalánszőrök végén lévő parányi horgok a támadó bőrébe akadnak, a bőrbe fúródnak, ahol hosszú ideig tartó erős irritációt, viszketést, allergiás reakciókat okoznak. A szőrök az orr nyálkahártyájába jutva erős orrfolyás és viszketés a következmény, a szembe kerülve szintén erős viszketést, könnyezést vált ki. Ez a viselkedés elsősorban az Amerikából származó fajokra jellemző. Egyéb fajok szőrzete csak akkor okozhat irritációt, ha az állathoz érve, a szőr az ember bőrébe fúródik.
Az Ázsiában, Afrikában és Ausztráliában honos madárpókfajoknak nincsenek csalánszőreik. Ezek támadóikat fenyegető testtartásukkal próbálják megfélemlíteni, mely során előtestüket és első 2-3 pár lábukat felemelik, és erős csáprágóikat kimeresztik, így fordulnak támadójuk felé. Eközben láthatóvá válik a szájnyílás körül elhelyezkedő piros szőrsáv, és a kimeresztett csípőkarmok. A legtöbb ázsiai faj esetében e magatartás hangadással is társul (stridulálás). Nem ritka, hogy e testhelyzetben az állatok idegessége miatt a csípőkarmok végén méregcsepp is megjelenik. A fenyegető testhelyzetet követően, ha a veszély még fennáll, a pók megkísérli támadóját elülső lábainak ütésével megriasztani, amely nagyon erőteljes lehet.
A marást több előzetes védekező fázis, tevékenység előzi meg. Ha egyik sem riasztja el a támadót, a madárpókok csáprágóikat a támadójuk bőrébe mélyesztik, és a legtöbb esetben mérget is juttatnak bele, azonban léteznek úgynevezett „száraz” marások is, melyek során a pók nem juttat méreganyagot támadójába.
Ritkán alkalmazott védekezési technika. A pók az utótestét a támadója felé fordítja, és ürüléket fröcsköl rá. A támadóra nem jelent különösebb veszélyt, de a meglepetésszerű támadás következtében a pók elegendő időt nyer a meneküléshez.
Az ivarérettséget 1,5-10 éves korban érik el (attól függően, hogy hím vagy nőstény, illetve milyen fajról van szó). A párzási idény fajonként eltérő időszakban van. A nőstény akár 3000 petét is rakhat. A kokonból való kikeléshez 2-3 hét kell, hogy elteljen. A pókok nemét 6-9. vedlésük után meg lehet állapítani.
Brachionopus Pocock, 1897 incertae sedis Egyes kutatók a Barychelidae családba sorolják.
A madárpókfélék tartása a terrarisztika egyik fontos ága, mivel viszonylag kevés idő- és pénzráfordítással egzotikus állatok életébe nyerhető betekintés  akár 20-30 évig is. Nem elhanyagolható szempont az sem, hogy egy szépen berendezett terrárium a lakások dísze is lehet. A madárpókok tartása során figyelembe kell venni, hogy vadállatról van szó, mely soha sem szelídíthető meg, ezért mindig nagy óvatossággal, figyelemmel és kellő tisztelettel kell az állattal bánni.
A terráriumi tartás során, az állat gondozójának kell biztosítani minden feltételt, amire a madárpóknak életműködésének biztosítására szüksége van. Az itató használata szinte minden esetben ajánlott, aminek a alapterülete ne haladja meg a pók méretét. A benne lévő vizet 2-3 naponta érdemes friss vízre cserélni. Elhelyezhetünk búvóhelyet, más néven bújkálót, ami talajlakó pókok esetében egy félbevágott kókuszdió, egy nagyobb méretű fa, ami alá bebújhatnak. Fánlakó pókok esetében általában hosszabb, függőlegesebb felállított/döntött fakérgeket használnak.
A madárpókok ragadozó állatok. A természetben elsősorban nagyobb rovarokat, ezerlábúakat, más pókokat ejtenek el, esetenként kisebb gerinceseket, gyíkokat, kígyókat, rágcsálókat, a fán élő fajok pedig madárfiókákat is zsákmányolhatnak.Ennek megfelelően terráriumi tartása során is friss, élő takarmányállatot kell biztosítani a madárpókok számára. A kereskedelemben gazdag táplálékállat-kínálat áll rendelkezésre, így a madárpók változatos étrenden élhet a terráriumban.
Házi egér (Mus musculus)A természetben befogott táplálékállat veszélye, egyrészt az egyes fajok természetvédelmi jelentősége, másrészt a táplálékállatok esetleges fertőzöttsége, különféle parazitákkal és egyéb betegségekkel.
Egyes vélemények szerint friss táplálék hiányában adható a pókoknak nyers hús, illetve máj is.
Az etetés során nem ajánlatos túl nagy adagokkal etetni. A megmaradt, élő táplálékállatok károsíthatják a terrárium növényzetét, sőt a vedlés után lévő, sérülékeny madárpókot is.
A madárpókok éjszakai állatok lévén legcélszerűbb este etetni, mivel ilyenkor kezdődik aktivitásuk.
Időnként előfordul, hogy a madárpókok nem fogadják el a felkínált táplálékot, aminek több oka is lehet.
Előfordul, hogy az állatok egyszerűen jól tápláltak, nincs szükségük további élelemre.
Vedlés előtt álló madárpókok szinte soha nem táplálkoznak, ugyanígy a vedlés után rövid ideig még nem fogadnak el táplálékot.
Azok a hímnemű egyedek, melyek elérték ivarérettségüket, már elvétve táplálkoznak csak.
Egy vedlés a pók korától és a külső körülményektől függően fél órától több óráig is eltarthat. A kifejlett (adult) kort kb. a 10-12. vedlésüknél (átlagosan 2 év) érik el, de ez a szám sok esetben több is lehet, és ivartól is függhet. Az ivarérett kort megelőző, utolsó vedlés előtti állapot a subadult állapot. A kispókok fajtól függően 1-2-3 havonta vedlenek, ami az adult korhoz közeledve 4-5-6 hónapra nő. A hím állatok kifejlettségük után már nem vedlenek. A nőstények adult korukban általában évente vedlenek, és a vedlésekkel kismértékben testtérfogatuk is nő.
A vedlés után a madárpókok körülbelül egy hétig nagyon sérülékenyek, ebben az időszakban nem ajánlatos őket háborgatni, és táplálni sem.
A madárpókok tenyésztése több szempontból is fontos. Egyrészt a tenyésztő különleges élmény részese lehet a párzás és a pókok egyedfejlődésének megfigyelése során.Másrészt a fajok védelmében is fontos szerepet játszik, mivel a szaporulatok kereskedelembe kerülésével csökkenthető a vadon befogott álltok kereskedelme, így természetes élőhelyükön élhetnek tovább a madárpókok.
A szaporítás legalapvetőbb feltétele a nemzőképes pár megléte, mely egy kifejlett hím és nőstény madárpókból áll. A párzás után nem ritka, hogy a nőstény megtámadja a hímet, időnként el is fogyasztja.A párzást követő időszakban a nőstény úgynevezett kokont (peteburkot) készít, ebbe helyezi nagyszámú, 100-3000 darab petéjét. Mintegy 7-8 hét után a peték kikelnek a peteburokban, úgynevezett előlárvákká alakulnak, melyek két vedlés után kerülnek juvenilis állapotba.
A nemek elkülönítése fontos a madárpókoknál, hiszen nagyban függ az ivartól többek között az állat élettartama és színezete. A hím és nőstény állatokat a 8. vedlés körül lehet egyértelműen megkülönböztetni egymástól.
üreglakó vagy tárnázó madárpókokA három csoport fajainak különböző igényeik vannak élőhelyükre és más tartási körülményeikre nézve.
A falakó (arboreális) madárpókok természetes élőhelyükön fák lombkoronaszintjében, törzseiken, odvakban, gyökerek között élnek. Ennek megfelelően kell a terráriumokat, illetve tartóközegüket kialakítani.
A falakó madárpókokra inkább a vertikális mozgások jellemzők, mint a horizontálisak, ennek megfelelően tárolóedényük kellő magassággal kell, hogy rendelkezzen, fontosabb a magasság, mint a szélesség vagy mélység. Ezenkívül különböző mászó- és rejtőzködő-alkalmatosságokra is szükségük van a talajszint felett. Megjelenésükben kecsesebbek, hosszabb, vékonyabb lábakkal, kevéssé robusztus testalkatúak, mint a talajlakó madárpókok.
A falakó életmódot folytató madárpókoknál a talajnak nincs különösebb jelentősége, a páratartalom szabályozásán és az esetleges élő növények számára szubsztrátum biztosításán kívül. Alapvetően 2–5 cm talajrétegnél nincs szükség többre, mely vegyszermentes virágföld vagy tőzeg, vagy ezek keveréke lehet.
A páratartalmat a talaj permetezésével, nedvesítésével, illetve a behelyezett itatók segítségével tarthatjuk a faj számára ideális szinten. A fajok mindegyike trópusi, esőerdei élőhelyeken fordul elő, ezt figyelembe kell venni a terrárium kialakításakor, a páratartalom beállításakor.
A terráriumokba fakérget, ágakat és élő növényeket is ajánlatos tenni. Ezeket a pókok saját elképzeléseik szerint át is rendezhetik, illetve a tárgyakat beszőve készítenek maguknak búvóhelyet.
A talajlakó madárpókok közé azokat a fajok tartoznak, melyek előszeretettel tartózkodnak a talaj felszínén, nagy kövek alatt, az avarban, korhadó fatuskókban vagy kéregdarabok alatt keresnek búvóhelyet. Azon fajokat, melyek kőfalak és sziklák repedéseit használják lakhelyül, szintén ebbe a csoportba soroljuk.
A fajok között vannak sivatagos területeken honosak is, ezt figyelembe kell venni a páratartalom kialakításakor.
Talajként megfelelő a vegyszermentes virágföld, kerti föld, tőzeg, illetve ezek keverékei, melyet durva homokkal is keverhetünk. A talajrétegnek minimum 2 cm-esnek kell lennie.
Búvóhelyként ívelt fakéreg, fél virágcserép, vagy más henger alakú tárgy, félig a földbe ásva megfelel számukra. Élő növények telepíthetők a terráriumba, de mivel a pókok gyakran feltúrják a talajt, könnyen kiszedhetik a telepített növényeket is.
Elsősorban az Afrikából és Ázsiából származó madárpókfajok élnek föld alatti üregekben, úgynevezett tárnákban. Ennek megfelelően speciális igényeik vannak a tartást illetően.
A tárnázó madárpókoknak életmódjukból adódóan nagyon vastag talajrétegre van szükségük, az állat méretétől függően legalább 10–20 cm virágföld, vagy virágföld és durva homok keveréke. A talajt folyamatosan nedvesen kell tartani, ezzel biztosítható az üregen belüli magas páratartalom is.
Mivel a pókok napjuk nagy részét a föld alatti üregben töltik, nincs nagy jelentősége a terráriumba helyezett tereptárgyaknak, illetve ültetett növényeknek, azonban dekorációs céllal telepíthetők.
A legszakszerűbb ellátás mellett is felléphetnek különféle betegségek, sérülések, melyek ellátása szerves részét képezik a madárpókok tartásának.
A madárpókok tartásának egyik leggyakoribb problémája a pókok végtagjainak, illetve utótestének sérülése. Kisebb nyílt sebek, melyekből testnedv szivárog, porcukorral, vazelinnal vagy valamilyen ragasztóval zárhatók el.
Végtagok súlyos sérülésekor az állat természetes csonkolási pontjánál, az csípőízületnél kell a végtagot eltávolítani (autotomia). Itt a testnedvek kiáramlását az izmok gyorsan meggátolják. Az autotomiát az állat testének lefogásával és a láb erőteljes hirtelen meghúzásával kell elvégezni. Szerencsés esetben a láb a következő vedlésnél regenerálódik.
A pókok minden látható ok nélkül magasra ívelt lábakon remegni kezdenek. E súlyos betegség okozói lehetnek a fonálférgek is, melyek önmagukban is veszélyesek a madárpókra. A diszkinetikus szindróma a legtöbb esetben a madárpók pusztulását okozza.
Madárpókráknak nevezik a madárpókok halálos kimenetelű betegségét, mely során a pók utótestén egy pont hólyagszerűen felfúvódik, mely először üreges jellegű, később átszövik sötét, erekre emlékeztető fonalak, majd a végső stádiumban a hólyag többnyire teljesen sötét színű és cserepes felszínű.
A gombák előszeretettel telepszenek meg a pókok kitinpáncélján. Kedvez számukra az állandóan párás, nedves környezet, melyben a pókok is élnek. Elsősorban a végtagok és az utótest felső oldala fertőződik. A megtámadott testrészeken fehér penészszerű réteg képződik.
A kezelés során kis vattapamacsra kent bármilyen széles spektrumú gombaölő kenőccsel kell a lefogott állat adott testrészét bekenni. A kezelést addig szükséges ismételni, míg a fertőzés el nem múlik.
 Csodálatos állatvilág, (Wildlife Fact-File). Budapest: Mester kiadó (2000). ISBN 963-86092-0-6
A Tarbosaurus (jelentése: 'rémisztő gyík') a tyrannosaurida Theropoda dinoszauruszok egyik neme, amely Ázsiában élt a késő kréta kor végén, mintegy 70–65,5 millió évvel ezelőtt. Fosszilis maradványait Mongólia, illetve töredékesebb formában Kína területén találták meg. Habár számos faját nevezték el, a modern őslénykutatók csak egyet, a T. bataart tekintik érvényesnek. Egyes szakértők azt állítják, hogy ez a faj valójában az észak-amerikai Tyrannosaurus nem ázsiai képviselője; ha ez igaz, akkor a Tarbosaurus nem érvénytelenné válik.
A Tarbosaurust és a Tyrannosaurust közeli rokonoknak vagy esetleg szinonimáknak tekintik. Egyes szerzők a szintén Mongóliából származó Alioramust a Tarbosaurus legközelebbi rokonának tartják. A legtöbb ismert tyrannosauridához hasonlóan a Tarbosaurus is két lábon járó, több mint egy tonnás húsevő volt, amely több tucatnyi nagy, éles foggal rendelkezett. Az állkapcsához egyedi zárómechanizmus tartozott, aránytalanul kicsi, kétujjú mellső lábai pedig a testméretükhöz viszonyítva a legkisebbek voltak az összes tyrannosaurida között.
A Tarbosaurus nedves, folyókkal átszőtt síkságon élt. A környezetében a tápláléklánc tetején álló csúcsragadozónak számított, és valószínűleg olyan nagyméretű dinoszauruszokra vadászott, mint a hadrosauridák közé tartozó Saurolophus vagy a sauropodák közé tartozó Nemegtosaurus. A fosszilis rekordban gyakran feltűnő Tarbosaurus több tucatnyi lelet alapján ismert, melyek között számos teljes koponya és csontváz is található. Ezek a maradványok lehetővé teszik a törzsfejlődésére, illetve a koponya- és agyszerkezetére vonatkozó vizsgálatok elvégzését.
Habár nem érte el a Tyrannosaurus méretét, a Tarbosaurus az egyik legnagyobb tyrannosaurida volt. A legnagyobb ismert példányok hossza 10 és 12 méter között változott. A teljesen kifejlett egyedek tömegbecsléseit eddig nem hozták nyilvánosságra, de az értékek feltehetően hasonlóak a Tyrannosaurusokéhoz, illetve valamivel elmaradnak azoktól.A legnagyobb ismert Tarbosaurus koponyája több, mint 1,3 méter hosszú, a Tyrannosaurust kivéve bármelyik tyrannosauridáénál nagyobb. A koponya a Tyrannosauruséhoz hasonlóan magas, de nem annyira széles, különösen a hátsó részén. A koponya keskeny hátsó része azt jelzi, hogy a Tarbosaurus szemei nem teljesen előre néztek, így nem rendelkezett a Tyrannosaurusra jellemző binokuláris látással. A tömegét nagy nyílások (fenestrae-k) csökkentették. Az állcsontok közt 60–64 fog helyezkedett el, valamivel több, mint a Tyrannosaurusnál, de kevesebb, mint a kisebb tyrannosauridák, például a Gorgosaurus és az Alioramus esetében. A fogak többsége ovális keresztmetszetű, viszont a felső állcsont (maxilla) elején, a premaxillában levők keresztmetszete D alakú. A heterodontia (a fogak különbözősége) a család jellemzője. A leghosszabb fogak a felső állcsontban találhatók, és a fogkoronákkal együtt 85 milliméter hosszúak. Az állkapocs sarokcsontjának külső felületén egy kiemelkedés helyezkedik el, ami a fogcsonthoz illeszkedik, egy olyan zárómechanizmust alkotva, amely egyedi a Tarbosaurusnál és az Alioramusnál. A többi tyrannosauridánál hiányzik ez a kiemelkedés, és az állkapocs jóval rugalmasabb.A tyrannosauridák teste csak kis mértékben különbözött, és a Tarbosaurus sem volt kivétel ez alól. A fejét egy S alakú nyak tartotta, a gerince többi része, beleértve a hosszú farkat is, vízszintesen helyezkedett el. A Tarbosaurusnak apró, kétujjú mellső lábai voltak, melyek a test méretéhez viszonyítva kisebbek azoknál, amelyekkel a család többi tagja rendelkezett. Hasonlóan a tyrannosaurushoz nem voltak képesek ezekkel a rövid mellső végtagokkal elérni az orrszerkezetüket. Ezzel ellentétben a háromujjú hátsó lábak hosszúak és vastagok voltak, a test rájuk nehezedett. A fejet és a felsőtestet a hosszú, súlyos farok tartotta egyensúlyban, a csípő feletti tömegközépponthoz viszonyítva.
A Tarbosaurus a Tyrannosauridae theropoda család Tyrannosaurinae alcsaládjába tartozik, az észak-amerikai Tyrannosaurusszal és a korábbról származó Daspletosaurusszal, valamint egy feltételezetten ide tartozó nemmel, a mongóliai Alioramusszal együtt. Az alcsalád tagjai közelebbi rokonságban állnak a Tyrannosaurusszal, mint az Albertosaurusszal, és az Albertosaurinae alcsaládhoz viszonyítva nehéz testfelépítésükről, aránylag nagyobb koponyájukról és hosszabb combcsontjukról ismertek.A Tarbosaurus bataart eredetileg a Tyrannosaurus egyik fajaként írták le, e besorolást pedig egyes újabb keletű tanulmányok is támogatják. Más vizsgálatok szerint a két nem testvércsoportot alkotva elkülönül egymástól. Egy koponyán végzett 2003-as kladisztikai elemzés az Alioramust a Tarbosaurus legközelebbi rokonaként azonosította, mivel a két nem koponyájának nyomáselosztáshoz kapcsolódó jellemzői hasonlóak, és nem találhatók meg a többi tyrannosaurinánál. Ha ez bizonyításra kerül, az megakadályozza, hogy a Tarbosaurus a Tyrannosaurus szinonimájává váljon, továbbá arra utal, hogy egy külön tyrannosaurina fejlődési vonal létezett Ázsiában és Észak-Amerikában. Az egyetlen ismert Alioramus példány egy fiatal állat jellegzetességeit mutatja, és nem hasonlít egy fiatal Tarbosaurusra, ugyanis túl sok (76–78) foggal rendelkezik, a pofarészén pedig felül egy sor csontos kiemelkedés található.
1946-ban egy szovjet-mongol expedíció a Góbi-sivatagban levő Nemegt-formációban, az Dél-Góbi tartomány területén, egy nagyméretű theropoda koponyáját és néhány csigolyáját fedezte fel. 1955-ben egy orosz őslénykutató, Jevgenyij Malejev, a (PIN 551-1 jelzésű) példányt az általa Tyrannosaurus bataarnak elnevezett új faj holotípusává tette. A faj neve a mongol баатар/baatar ('hős') szó elírásából ered. Ugyanebben az évben az expedíció által 1948-ban és 1949-ben talált három új theropoda koponya, valamint a hozzájuk tartozó csontmaradványok alapján Malejev újabb három fajt nevezett el, melyekhez leírást is készített. Közülük az első (a PIN 551-2-es) a Tarbosaurus efremovi nevet kapta, amely az ógörög ταρβος / tarbosz ('terror', 'riadalom', 'félelem' vagy 'nagyrabecsülés') és σαυρος / szaürosz ('gyík') szavak összetételéből, valamint Ivan Jefremov őslénykutató és sci-fi-szerző nevéből származik. A másik kettőt (a PIN 553-1 és PIN 552-2 jelzésűt) az észak-amerikai Gorgosaurus nem új fajaiként (G. lancinator és G. novojilovi néven) sorolták be. E három újabb példány kisebb a legelsőnél.
Anatolij Konsztantyinovics Rozsdesztvenszkij egy 1965-ös cikkében Malejev valamennyi példányában egy faj különböző fejlődési állapotú egyedeit ismerte fel, melyről úgy vélte, hogy eltér az észak-amerikai Tyrannosaurustól. Ő alkotta meg a Tarbosaurus bataar nevet az 1955-ben leírt valamennyi példány és a továbbiak számára. A későbbi szerzők, köztük maga Malejev is, egyetértett Rozsdesztvenszkij elemzésével, azonban egyesek inkább a Tarbosaurus efremovi nevet használták a T. bataar helyett. 1992-ben az amerikai őslénykutató, Kenneth Carpenter újra megvizsgálta a leleteket. Arra következtetett, hogy Malejev eredeti publikációjának megfelelően a Tyrannosaurus nemhez tartoznak, és a Malejev által Gorgosaurus novojilovinak nevezett fajon kívül valamennyit a Tyrannosaurus bataar fajba sorolta be. Carpenter úgy gondolta, hogy ez a példány egy kisebb tyrannosaurida nemet képvisel, melyet Maleevosaurus novojilovinak nevezett el. 1995-ben George Olshevsky(wd) (Dzsingisz kánra utalva) megalkotta a Jenghizkhan nevet a Tyrannosaurus bataar számára, miközben rájött, hogy a Tarbosaurus efremovi és a Maleevosaurus novojilovi is a Nemegt-formációban egyidőben élt három különböző nem közé tartoztak. Ennek következményeként egy 1999-es tanulmányban a Maleevosaurust fiatal Tarbosaurussá sorolták át. Az 1999-ig publikált összes kutatás csak egyetlen fajt azonosított, melyet Tarbosaurus bataarnak vagy Tyrannosaurus bataarnak neveztek el.Az 1940-es évek orosz-mongol expedíciói után 1963 és 1971 között lengyel-mongol expedíciók indultak a Góbi-sivatagba, melyek sok új fosszíliát fedeztek fel, köztük a Nemegt-formációban új Tarbosaurus példányokat is. A felfedezőutak során 1993 és 1998 között japán és mongol tudósok, majd a 2000-es években a kanadai őslénykutató, Phil Currie által vezetett magánexpedíciók érkeztek a térségbe, melyek további Tarbosaurus példányokat fedeztek fel. Több mint 30 egyed maradványa, köztük több mint 15 koponya és számos teljes koponya alatti (posztkraniális) csontváz került elő.
Az 1960-as évek közepén kínai őslénykutatók a Xinjiang (Hszincsiang) Automóm Körzetben egy részleges koponyát és csontvázat találtak (amely az IVPP V4878 azonosítót kapta). 1977-ben Dong Zhiming (Tung Cse-ming) leírást készített a Subashi-formációból származó leletről, új nemet és fajt hozva létre, Shanshanosaurus huoyanshanensis néven. 1988-ban Gregory Paul a Shanshanosaurust tyrannosauridaként azonosította, és az azóta megszűnt Aublysodon nemhez kapcsolta. Dong és Currie később újra megvizsgálták a példányt, és úgy vélték, hogy egy nagyobb tyrannosaurida faj fiatal egyede lehet. A szerzőpáros tagjai tartózkodtak attól, hogy valamelyik nagyobb nemhez társítsák a leletet, de lehetségesnek tartották hogy egy Tarbosaurus. Az évek során további kínai lelőhelyeken tyrannosaurida fogakat és töredékes maradványokat fedeztek fel, melyek közül több nevet is kapott. Az Albertosaurus periculosist, a Tyrannosaurus luanchuanensist, a Tyrannosaurus turpanensist és a Chingkankousaurus fragilist gyakran a Tarbosaurus szinonimájának tekintik.Az 1976-ban Szergej Kurzanov által elnevezett Alioramus egy másik tyrannosaurida nem, amire Mongóliában, egy korábbi időszakból származó rétegben találtak rá. Több elemzés szerint elég közeli rokonságban áll a Tarbosaurusszal. Felnőttként írták le, de alacsony, hosszú koponyája kifejletlen tyrannosauridára utal. Ez alapján Currie úgy vélte, hogy az Alioramus egy fiatal Tarbosaurus lehet, de megjegyezte, hogy a nagyobb fogszám és a pofarészen egy sorban elhelyezkedő kiemelkedések másra utalnak.
Más nagy theropodákhoz hasonlóan a Tarbosaurus aránylag nagy számú és jó állapotban megőrződött fosszilis anyagok alapján ismert. Tulajdonképpen a Nemegt-formációból származó leletek negyede a Tarbosaurushoz tartozik. Habár a Tarbosaurust nem tanulmányozták olyan alaposan, mint az észak-amerikai tyrannosauridákat, az elérhető anyagok lehetővé teszik a tudósok számára, hogy következtetéseket vonjanak le a biológiájával kapcsolatban.
A Tarbosaurus koponyájáról 2003-ban készült elsőként teljes leírás. A tudósok megjegyezték, hogy lényeges különbségeket találtak a Tarbosaurus és az észak-amerikai tyrannosauridák között. Több különbséget egy, a koponyacsontokat ért harapás okozta nyomásnak tulajdonítottak. Mikor a felső állcsont ráharapott egy tárgyra, az erő átadódott a felső állcsont első fogait tartalmazó csonton, a maxillán keresztül az azt körülvevő koponyacsontokba. Az észak-amerikai tyrannosauridáknál ez az erő a maxillán keresztül átjutott a pofa felső részén levő összeforrt orrcsontokba, melyek hátulról csontos merevítőkön keresztül erősen kötődtek a könnycsontokhoz. E merevítők összezárták a két csontot, ami arra utal, hogy az erő az orrcsontokból a könnycsontokba továbbítódott.
A Tarbosaurus nem rendelkezett csontos merevítőkkel, így a kapcsolat az orr és a könnycsont között gyenge volt. A merevítők helyett a Tarbosaurusnál a maxillán levő hátrafelé álló nyúlvány megerősödött, és beleilleszkedett egy, a könnycsonton levő tokba. Ez a kinövés az észak-amerikai tyrannosauridáknál egy vékony, csontos lemez volt. A nagy, hátrafelé álló nyúlvány azt jelzi, hogy a Tarbosaurusnál az erő közvetlenül jutott át a maxillából a könnycsontba. A könnycsont a Tarbosaurus esetében erősebben kötődött a frontális- és prefrontális csontokhoz. A maxilla, a könnycsont, valamint a frontális és prefrontális csontok közötti jól fejlett kapcsolódások sokkal merevebbé tették az egész felső állcsontot.A másik fő különbség a Tarbosaurus és észak-amerikai rokonai között, a merevebb állkapocs. Míg számos theropodánál, köztük az észak-amerikai tyrannosauridáknál is volt egy bizonyos mértékű rugalmasság az állkapocs hátsó csontjai és az elülső fogcsonti rész között, addig a Tarbosaurus egy záró mechanizmussal rendelkezett, ami a sarokcsont felületén levő redőből alakult ki, és egy szögletes nyúlványhoz csatlakozott a fogcsont hátsó részén.Egyes tudósok azt feltételezték, hogy a Tarbosaurus merevebb koponyája a titanosaurus sauropodák vadászatához való alkalmazkodás volt, e hatalmas állatok maradványai ugyanis megtalálhatók a Nemegt-formációban, míg Észak-Amerikában nem fordultak elő a késő kréta kor során. A koponyaszerkezet különbségei hatással voltak a tyrannosauridák törzsfejlődésére is.
A Tarbosauruséhoz hasonló koponyacsontok közötti illesztések a mongóliai Alioramus koponyáján is észrevehetők, ami arra utal, hogy ez a nem a Tarbosaurus legközelebbi rokona és nem a Tyrannosaurus. A Tarbosaurus és a Tyrannosaurus közti hasonlóságok talán a nagy mérethez kapcsolódnak, és függetlenül, a konvergens evolúció révén fejlődtek ki.
1948-ban szovjet és mongol tudósok egy Tarbosaurus koponyájára bukkantak (a PIN 553-1 jelzésű, eredetileg Gorgosaurus lancinator néven azonosított leletre), mely egy agyat tároló koponyaüreget tartalmazott. Egy gipszöntvény (egy úgynevezett kőbél) készítésével Malejev előzetes vizsgálatot tudott végezni a Tarbosaurus agyával kapcsolatban. Egy újabb poliuretán gumiöntvény lehetővé tette a Tarbosaurus agyszerkezetének és agyműködésének részletesebb tanulmányozását.A Tyrannosaurus rex agyszerkezetét is elemezték, ami a Tarbosauruséhoz hasonló volt, mindössze az agyi idegek, köztük a háromosztatú és az accessorius ideg gyökerének helye tért el egymástól. A tyrannosauridák agya jobban hasonlít a krokodilokéhoz és más hüllőkéhez, mint a madarakéhoz. Egy 12 méteres Tarbosaurus teljes agytérfogata csak 184 cm³. A szaglómirigyek, valamint a terminális- és szaglóidegek nagy mérete alapján a Tarbosaurus éles szaglással rendelkezett, ahogy a Tyrannosaurus is. A vomeronazális mirigy nagy volt, és eltért a szaglómirigytől, ami egy feromonok érzékelésére használható jól fejlett vomeronazális szervre utal. Ez azt jelezheti, hogy a Tarbosaurus párzási szokásai összetettek voltak. A szintén nagyméretű hallóideg azt jelzi, hogy az állatnak jó hallása volt, amit talán kommunikációra és térérzékelésre is használhatott. Az ideghez egy jól fejlett fültornác-rendszer tartozhatott, ami jó egyensúlyérzékre és koordinációs képességre utal. Ezzel ellentétben a látószervéhez tartozó idegek és agyi struktúrák kisebbek és fejletlenebbek voltak. A középagyi tectum, ami a hüllők látásáért felelős, nagyon kicsi volt a Tarbosaurusnál, ahogy a látóideg és a szemmozgató ideg is. A binokuláris látást is biztosító, előrefelé néző szemekkel rendelkező Tyrannosaurustól eltérően a Tarbosaurus szemei a többi tyrannosauridáéhoz hasonló keskeny koponya révén inkább oldalirányba álltak. Ezek alapján a Tarbosaurus inkább a szagló- és hallóérzékére hagyatkozott, mint a látására.
Az ismert Tarbosaurus fosszíliák nagy többsége a dél-mongóliai Nemegt-formációból, a Góbi-sivatagból került elő. Ezen a geológiai formáción sosem végeztek radiometrikus kormeghatározást, de a fosszilis rekordban levő fauna alapján feltehetően a kréta időszak végén, a maastrichti korszakban keletkezett, 70–65,5 millió évvel ezelőtt. A Subashi-formáció, melyben a Shanshanosaurus maradványait felfedezték, szintén a maastrichti korszakban jött létre.A Nemegt üledékei nagy folyócsatornákat és iszaplerakódásokat őriztek meg, ami arra utal, hogy az éghajlat jóval nedvesebb volt, mint az a lejjebb elhelyezkedő Barun Goyot- és Djadochta-formációk alapján feltételezhető. A mészkéreg lerakódások legalábbis időszakosan ismétlődő áradásokat jeleznek. Az üledék a nagy folyók csatornáiban és árterein rakódott le. Alkalmanként puhatestűeket és más víziállatokat, például halakat és teknősöket is találtak. Az itt élő krokodilok közé a héjak feltöréséhez alkalmazkodott fogazatú Shamosuchus különböző fajai tartoztak. Az emlősök fosszíliái rendkívül ritkák a Nemegt-formációban, de számos madarat találtak, köztük az enantiornithina Gurilyniát, a hesperornithiformesek közé tartozó Judinornist és a Teviornist, amely a még ma is létező Anseriformes (víziszárnyas) rend tagja volt. A tudósok sok Nemegtből származó dinoszauruszról készítettek leírást, például az ankylosauridák közé tartozó Tarchiáról, a pachycephalosaurusok közé tartozó Homalocephaléről és Prenocephaléról. Ebben az időben a formációból ismert messze legnagyobb ragadozó, a felnőtt Tarbosaurus feltehetően a Saurolophushoz és a Barsboldiához hasonló nagy hadrosauridákra vagy a Nemegtosaurushoz és az Opisthocoelicaudiához hasonló sauropodákra vadászott. A felnőtteknek valószínűleg alig kellett versengenie az olyan kis theropodákkal, mint a troodontidák (például a Borogovia, a Tochisaurus és a Saurornithoides), az oviraptorosaurusok (például az Elmisaurus, a Nemegtomaia és a Rinchenia) vagy a Bagaraatan, amit néha bazális tyrannosauroideának vélnek. Az egyéb theropodák, mint az óriás Therizinosaurus, amely növényevő lehetett, valamint az Anserimimushoz, a Gallimimushoz és a Deinocheirushoz hasonló ornithomimosaurusok, melyek talán mindenevők voltak, csak kis állatokat ejtettek el, így nem voltak a Tarbosaurus vetélytársai. Mindemellett a Tarbosaurus fiatal és még nem kifejlett felnőtt példányai a további nagyméretű tyrannosauridákhoz, vagy épp a mai komodói sárkányhoz hasonlóan azokat az ökológiai fülkéket tölthették be, amik a hatalmas felnőttek és e kis theropodák között helyezkedtek el.1995-ben, a Nemegt-formációban, egy kitűnő állapotban megőrződött Saurolophus példányt fedeztek fel, amely valószínűleg egy áradás során pusztult el és temetődött el. A lelet viszonylagos épsége és a bal mellső lábán található, harapás okozta sérülések arra utalnak, hogy a jobb oldalán heverő tetemből, annak eltemetődése után egy nagyméretű húsevő táplálkozott. Mivel a sérülések alakja, mintázata, mélysége és egymástól való távolsága emlékeztet azokra a fognyomokra, amelyek egy Triceratops csípőjén találhatók, és amelyeket egy Tyrannosaurusénak tulajdonítanak, a kutatók arra a következtetésre jutottak, hogy a Saurolophus lábán levő sérülések egy Tarbosaurustól származnak. Erre utal az a Tarbosaurus fosszília is, amely a példány közelében, ugyanabból a rétegből került elő.
Ez a szócikk részben vagy egészben a Tarbosaurus című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
„Egy komplett fiatal dinóra bukkantak”, stop.hu, 2008. július 24. (Hozzáférés ideje: 2010. július 5.)
A Tarbosaurus különböző korú és méretű egyedekhez tartozó koponyáinak összehasonlítása. [2013. január 12-i dátummal az eredetiből archiválva]. (Hozzáférés: 2010. június 28.)
Discussion and specimen list. [2012. december 27-i dátummal az eredetiből archiválva]. (Hozzáférés: 2010. június 28.)
Olshevsky, George: Review of the Tyrannosauridae, 1995. [2006. június 13-i dátummal az eredetiből archiválva]. (Hozzáférés: 2010. június 28.)
Juvenile, 5 years old Tarbosaurus specimen found in Mongolia 2006. Laelaps. [2009. október 3-i dátummal az eredetiből archiválva]. (Hozzáférés: 2010. június 28.)
Tarczy Lajos (Hetény, 1807. december 6. – Bécs, 1881. március 20.) filozófus, természettudós, a Pápai Református Kollégium tanára, a Magyar Tudományos Akadémia tagja.
Tarczy jómódú családba született, elemi iskolába és gimnáziumba szülőhelyén, majd Révkomáromban járt. Teológiai és filozófiai tanulmányait Pápán végezte Mándi Márton István tanítványaként, majd Bécsben és Berlinben tanult fizikát és matematikát.
1833-tól haláláig, 48 éven keresztül volt a pápai kollégium tanára. A filozófiában Hegel nézeteit vallotta és adta elő tanszékén, ezt az egyházkerületi gyűlésen felrótták neki és le kellett mondania a filozófia oktatásáról, így ettől kezdve csak természettudományt tanított. Tanártársával, Bocsor Istvánnal együtt folytatta a Mándi által megkezdett újjászervezést, modernizálást, 1837-ben önálló nyomdát hozott létre az iskolában. Az oktatás mikéntjét is megreformálta, az addig gyakorlattól eltérően diákjaitól nem a tananyag visszamondását várta el, hanem önálló gondolkodásra kívánta sarkallni őket. Sokoldalú esztétikai és irodalmi nevelést folytatott. 1841-ben megalapította a főiskolai Képzőtársaságot, melynek első tanárelnöke lett. A Képzőtársaság hamarosan Pápa egyik szellemi központjává vált, itt kezdte pályáját többek között Petőfi Sándor, Jókai Mór és Orlai Petrich Soma is.
Tarczy számos természettudományi tankönyvet írt, melyekkel részt vállalt a magyar nyelvű szaknyelv kialakításában. Munkája elismeréseképpen az MTA 1838-ban levelező, majd 1840-ben rendes tagjai sorába választotta. Széchenyi István gróffal személyes kapcsolatot tartott, az ő nagycenki birtokán látott mintagazdaság olyan hatással volt rá, hogy Pápán is létrehozott egy hasonlót.
A szabadságharcban honvédtisztként szolgált, annak leverése után csak a tudománynak és tanári hivatásának élt. Sírja az alsóvárosi temetőben található. Ma Tarczy Lajos nevét viseli az egyik általános iskola Pápán.
Természettan. Az alkalmazott mathesissel egyesülve a haladás jelen lépcsője szerint nyilvános tanításaira szintúgy mint magános tanulásra kézikönyvül dolgozta. Öt tábla rajzzal. U. ott, 1838. Két kötet. (II. kötet Veszprémben nyomatott. 2. teljesen átdolgozott és jav. kiadás. Pápa, 1843. 3. kiadás. U. ott, 1862.).
Gyöngyök a német költészetből. Olvasókönyvül az ifjúság számára. Gyűjté. U. ott, 1839. (3. kiadás. u. ott, 1863).
Elemi ösmeretek a természettudományokból. Az alsóbb oskolák számára. U. ott, 1839.
Elemi számtudomány az alsóbb iskolák számára. U. ott, 1839. (2. jav. kiadása ezen czímmel: Számtudomány elemi kézikönyvül alsóbb iskolák számára. U. ott, 1846.).
Tiszta mértan elemei. Természettani kézikönyvére bevezetésül... 38 fametszettel. U. ott, 1841.
A dráma hatása és literaturánk drámaszegénysége. Pest, 1843. (A Kisfaludy-Társaság által 1838-ban 10 arannyal jutalmazott pályamunka. Különny. a Kisfaludy-Társaság Évlapjai I. kötetéből). /Első megjelenési helyén 35-82. old./
Népszerű természettan. Tanulni szerető gazdák mesteremberek s iskolatanítók számára és a nép közt uralkodó babonákra különös tekintettel. Pápa, 1843. (A népkönyvkiadó egyesülettől jutalmazott pályamunka).
Természettan elemei. Kézikönyv nép- s középiskolák számára. A népkönyvkiadó egyesület által jutalmazott «Népszerű természettan» nyomán. 3 folyamatban. U. ott, 1844.
Szinnyei József: Magyar írók élete és munkái XIII. (Steiner–Télfy). Budapest: Hornyánszky. 1909.  
Eötvös Károly: Tarczy Lajos. In: Eötvös Károly munkái V. Magyar alakok. Bp, 1901. 139-146. old. Online
Tarkan (szül. Tarkan Tevetoğlu, ejtsd: [tarkan tevetólu] ), Alzey, NSZK, 1972. október 17.) az egyik legismertebb török popénekes. Albumai rendszerint több millió példányban kelnek el, eddig több mint 15 milliót adtak el belőlük.Európában és Amerikában is ismert, főleg a Şımarık című dala miatt, amit Sezen Aksu-val közösen írtak. Másik nagy slágere a Şıkıdım. A Rhapsody nevű internetes zenei magazin az európai popzene egyik kulcsfigurájának nevezte, aki debütáló dalával mérföldkőnek számít saját műfajában. Több dalát is feldolgozták különböző nyelveken, a Şımarık-ot például több mint húsz nyelven adták már elő; legismertebb feldolgozása Holly Valance Kiss Kiss című dala.
Az élő koncertjeiről ismert sztár Törökországra gyakorolt hatását a Washington Post Elvis Presley Amerikára gyakorolt hatásával hasonlította össze, az Atlantic Records alapítója, Ahmet Ertegün pedig azt nyilatkozta, hogy sohasem látott még a Tarkanéhoz fogható előadást.
Tarkan gyermekkorában az NSZK-ban élt (apja vendégmunkás volt) mindaddig, míg 1986-ban a család vissza nem költözött Törökországba, amikor a fiú 14 éves volt. Öt testvére van: édesanyja, Neşe első házasságából egy bátyja, Adnan és két nővére, Gülay és Nuray, valamint két édestestvére: Hakan és Handan. Szülei egy képregényhősről nevezték el, a Tarkan név egyébként ősi türk eredetű, jelentése: tiszteletreméltó, kiváltságos, vezér. Édesapja, Ali 1994-ben meghalt, édesanyja három évvel később férjhez ment Seyhun Kahraman építészhez.
Tarkan Karamürsel városában járt középiskolába, mellette pedig előbb a Karamürsel Musiki Cemiyeti majd az Üsküdar Musiki Cemiyeti zeneiskolában kapott hagyományos, komolyzenei nevelést. Apjával való nézeteltérései miatt – miután befejezte a középiskolát – Isztambulba ment szerencsét próbálni, itt fedezték fel tehetségét. Tanulmányait később, már ismert énekesként folytatta a New York-i Baruch Főiskola hallgatójaként, ahol angol nyelvtudását tökéletesítette. Tanulmányait itt nem fejezte be.
Tarkan karrierje 1991-ben kezdődött el, mikor Mehmet Söğütoğlu, az İstanbul Plak kiadó tulajdonosa felfedezte az akkor 19 éves fiút. Tarkan első lemeze, a Yine Sensiz (Megint nélküled) ekkor jelent meg. Az album már tartalmazott Tarkan által írt dalokat és az 1990-es évek népszerű pop stílusát tükrözte, török elemekkel vegyítve. Ekkor került szoros barátságba a vele egykorú Ozan Çolakoğlu zeneszerzővel, akivel több sikerdalt is írt. A Yine Sensiz 700 000 példányban kelt el és Tarkan azonnal a középpontba került, bár a közönség vegyes érzelmekkel fogadta a törökök számára kirívónak és „illetlennek” számító megjelenése miatt: előszeretettel hordott szakadt farmert, kigombolt inget és fülbevalót, ami különösen felháborította a konzervatívabbakat.
1994-ben az első album sikerét követően megjelent az A-Acayipsin (Olyan különös vagy), ekkor kezdődött Tarkan szoros együttműködése Törökország ünnepelt dívájával, a „Kis Verébbel”, Sezen Aksuval. Sezen két dalt írt a lemezre, a Hepsi Senin Mi? (Ez mind te vagy?) szövegét és zenéjét, valamint a Şeytan Azapta (Szenved az ördög) dalszövegét. Az album soha nem látott rekordokat döntött Törökországban, több mint 2,5 millió példányban kelt el. Ez az album sem jelent meg botrány nélkül: Tarkannak le kellett mondania arról, hogy videót készítsen a Seviş benimle (Szeretkezz velem) című dalból, mivel senki sem volt hajlandó vállalni a dalszöveg erotikus jellegéből adódó kockázatokat.
1998-ban került a piacra az Ölürüm Sana (Meghalnék érted), melyért sorban álltak a rajongók az üzletek előtt, és amely 4 és fél millió példányban (Törökországban 3,5 millió) fogyott el. Ezen az albumon is megtalálható Sezen Aksu két dala, az ominózus „csókos dal”, a Şımarık (Elkényeztetett) és egy lágyabb ballada, az İkimizin Yerine (Mindkettőnkért). Ebben az évben egy francia filmrendezőnő felfedezte magának Tarkan „csókos dalát”, és Franciaországból kiindulva a dal egy csapásra meghódította Európát, toplistás helyezéseket érve el szerte a kontinensen.
A sikerek hatására a PolyGram kiadott egy válogatás lemezt Tarkan címmel, melyről kimásolták kislemeznek a Hepsi Senin Mi Şıkıdım-re (Rázd) módosított változatát, majd harmadikként a Bu Gece (Ma éjjel) című dalt is. A lemez Dél-Amerikát és Ázsiát is elérte, a Universal Latino kiadásában az Egyesült Államokban is megjelent. Magyarországon a MAHASZ topistáján a hatodik helyen végzett az album. Tarkan népszerűségét látva a török külügyminisztérium fontolgatta, hogy Tarkant tiszteletbeli kulturális attasénak nevezik ki, Şıkıdım c. dalát pedig felhasználták a Törökországot népszerűsítő reklámfilm aláfestő zenéjéül. Ugyanebben az évben Tarkan elnyerte a legtöbb lemezt eladó török művésznek járó World Music Awards díjat. Koncertjeivel bejárta Európát és Latin-Amerikát; a latin pop hallgatói közül sok új rajongót szerzett.Mindeközben Sezen Aksuval megromlott a kapcsolata, köszönhetően annak, hogy az énekesnő tudta nélkül Ozan Çolakoğluval átalakították a Şımarık-ot, mely teljes egészében Aksu szellemi tulajdonát képezte. Tarkan a Tempo magazinnak adott interjújában végül elismerte, hogy valóban ez volt az oka az elhidegülésüknek, hogy hibát követett el, és bocsánatot kért az énekesnőtől, akivel újra közösen fognak dolgozni egy török nyelvű albumon.Nem sokkal később botrány robbant ki, amikor Tarkan megtagadta a hadseregbe való bevonulást. Törökországban ez súlyos tettnek számít, megfenyegették, hogy elveszik állampolgárságát, még a parlament is tárgyalta az ügyét. Végül, a Törökországban történt súlyos földrengés következményeképp a kormány engedményt tett a bevonuló kiskatonáknak: aki bizonyos összeget befizet a károsultak javára, csökkentett katonai szolgálatba léphet. Tarkan ekkor vonult be másfél hónapra, a sajtó jelenlétében. Fényképezték a harctéren lövészgyakorlat közben és meneteléskor a térdig érő hóban, csaknem kopaszra nyírva. Nem ő volt egyébként az egyetlen híresség, aki ekkor vonult be: Tarkan Mustafa Sandallal egy helyen, a Malatyai 2. Hadsereg Parancsnokságán töltötte a katonai szolgálatát.
2001-ben jelent meg a Karma című album, 12 dallal. A Tarkant körülvevő hisztéria ebben az időszakban csúcsosodott ki, mely botrányoktól sem volt mentes. A világsajtó is hírt adott arról, hogy a konzervatívabb nézők be akarták tiltatni a Ferzan Özpetek által rendezett Hüp című videoklipjét az erotikus csókjelenet miatt. A korszakot végigkísérő másik botrány egy kutató nevéhez fűződik: Dr. N. Aysun Yüksel 2001-ben kiadott Tarkan – Yıldız Oğlusu (Tarkan – A csillagok gyermeke) című könyvét a művész ügyvédje, Süheyl Atay bírósági végzéssel visszavonatta, a már kiadott példányokat begyűjtötték és megsemmisítették. A bíróság indoklása szerint Dr. Yüksel könyve, mely Tarkan Törökországra gyakorolt hatását vizsgálta, engedély nélkül közölt bizalmas adatokat és fotókat az énekesről, valamint megsértette nem csak személyiségi jogait, de jó hírét is.
Ebben az időszakban ismerkedett meg Tarkan a híres-hírhedt '69-es Woodstock fesztivál szervezőjével, Michael Langgel, aki a nemzetközi menedzsere lett. Lang véleménye szerint
2003-ban megjelent Dudu (Asszonyi) című középlemezén hallható egy régi klasszikus, Aşık Veysel egyik népies jellegű dala, az Uzun İnce Bir Yoldayım (Hosszú, szűk úton járok). 2004-ben két koncertet adott Moszkvában a Luzsnyiki Stadionban, Bakuban pedig 40 000 néző látta a fellépését.2005 elején az énekes új projektbe kezdett: leszerződött az Avea GSM szolgáltatóhoz és a cég reklámfilmjeihez dalt írt Ayrılık Zor (Nehéz a távollét) címmel, mely kislemez formájában jelent meg és 460 000 példányban fogyott.
Tarkan angol nyelvű albuma több mint tizenkét évnyi várakozás után került az európai boltok polcaira. Az album „vesszőfutása” még 1995-ben kezdődött, amikor Ahmet Ertegün felfedezte magának az énekest, és szerette volna leszerződtetni az Atlantic Recordshoz. Tarkant akkori menedzsere, Ahmet San azonban rávette, hogy szerződjön le a Jonathan Productions-hoz, melyben Sannak is részesedése volt. A céggel kötött egyezmény értelmében Tarkan minden megjelenéséhez a Jonathan Productions engedélye kellett. Tarkan később úgy nyilatkozott a Hürriyetnek, hogy San „lerombolta az álmait”, amellett, hogy anyagilag is megkárosította. A San jóvoltából kötött szerződés miatt az angol nyelvű projekt kivitelezése szinte lehetetlenné vált, különösen azután, hogy az énekes és a menedzser útjai szétváltak. Tarkan kénytelen volt lemondani a már elkészült dalokról, hiszen a szerződés értelmében „semmilyen albumot semmilyen nyelven a világ semelyik részén” nem adhatott ki a Jonathan Productions engedélye nélkül. A helyzetet végül az İstanbul Plak tulajdonosa, Tarkan producere, Mehmet Söğütoğlu oldotta meg, aki megvásárolta Ahmet San részesedését a vállalatból és megegyezett a másik tulajdonossal, Charles Ibguival a hazai kiadásokról. Söğütoğlu nem volt hajlandó nyilatkozni arról, mennyibe került neki Tarkan szabadsága. Ekkor azonban, mindamellett, hogy még mindig nem rendelkezhetett a nemzetközi kiadási jogokkal, Tarkan nézeteltérésbe került Ahmet Ertegünnel az album koncepcióját tekintve. Tarkan orientálisabb, törökösebb albumot szeretett volna, Ertegün viszont amerikai stílusút. Mindehhez hozzájárult, hogy az időközben elkészült dalok az évekig elhúzódó viták miatt aktualitásukat vesztették, így Tarkan kénytelen volt újrakezdeni a munkálatokat, elvetni a már elkészült felvételeket.
A hosszú munka eredménye, a nagylemez előfutára, a Bounce c. dal végül 2005. október 25-én látott napvilágot Törökországban. Maga a Come Closer 2006. április 7-én jelent meg, a Universal Records kiadásában. Az album elkészülésében olyan nevek segítették az énekest, mint Lester Mendez, aki többek között Shakira Underneath Your Clothes című dalának is az egyik szerzője; Brian Kierulf, aki Britney Spearsnek is írt dalokat; illetve Wyclef Jean, akivel az Aman Aman című dalt együtt vették fel. Az album második kislemeze, a Start The Fire németországi verzióján a korábban Tom Jones-szal is együtt dolgozó Mousse T. is közreműködött.
A nagy nevek ellenére a Come Closer nem hozott átütő sikert. Az album csupán néhány országban jelent meg, minden promóció nélkül, Tarkan pedig alig néhány televíziós műsorban szerepelt az album kapcsán, akkor is csupán Németországban és Bulgáriában. A török rajongók kétkedve fogadták az idegen nyelvű dalokat, a nemzetközi rajongótábor pedig azt várta, hogy világszerte mindenütt megjelenik majd. A megígért világ körüli turné néhány közép-európai országra, Oroszországra és Németországra korlátozódott.
2007 elején Tarkan kijelentette, hogy készen áll egy új, török nyelvű album megjelentetésére, ám a megjelenés dátumát folyamatosan halasztgatták. A Hürriyet napilap információi szerint a török nyelvű album a şeker bayramı, a ramadánt lezáró „cukorünnep” alkalmával jelent volna meg, és a debutáló dala a Sezen Aksu által írt Biraz nezaket (Egy kis kedvesség) lett volna, Tarkan azonban megcáfolta a híreket az Atatürk repülőtéren adott televíziós interjújában, melyben közölte, hogy az album megjelenése csúszni fog, és hogy a Sezen Aksu által írt dalt levették a listáról.Az album végül a beharangozott dátum után egy nappal, december 25-én jelent meg Törökországban. Az album címe Metamorfoz (metamorfózis), a dalok közül hetet Tarkan írt, egyet Ozan Çolakoğlu, két további dal pedig Tarkan és Çolakoğlu közös szerzeménye. Az album címe, a metamorfózis átalakulást jelent, jelezve, hogy az új album az eddigiektől jelentősen eltérő hangzását tekintve. A lemez promóciós poszterén Tarkan öltönyt és nagyon rövid hajat visel, ez is egy olyan imidzs, amit még nem láthattak tőle a rajongók – szintén az album címét erősíti meg.Az album megjelenése utáni első héten 300 000 példányban fogyott. Mindezek mellett az énekes különös elismerésben létesült: a Türk Dil Kurumu (Török Nyelvintézet) igazgatója levelet küldött Tarkannak, melyben gratulált az énekes által írt dalszövegekhez, melyek szép, helyes török nyelven íródtak, felhasználva a gazdag török nyelv közmondásait és idiómáit, ezzel „példát mutatva a fiataloknak” a hagyományok őrzésében. Az album megjelenése kapcsán írt cikkében Ecevit Kılıç, a Sabah napilap újságírója, a „zene Orhan Pamukjának” nevezte Tarkant, mert szerinte akárcsak Pamuk az irodalomban, Tarkan is a saját útját járja, mindegy mennyire kritizálja a sajtó. Mindeközben a Metamorfoz – a Vatan napilap információi szerint – „bombaként robbant” a piacon: míg a boltokban 300 000 példány fogyott, a 2007. december 30. – 2008. január 6-i héten a TTNetMüzik portálról (az egyetlen internetes mp3 üzlet, ahol Tarkan dalait jogszerűen le lehetett tölteni) 49 000-szer töltötték le a dalait, ami a portál legtöbbet letöltött előadójává tette. A Metamorfoz 2008. február 1-jén jelent meg Európában, a Universal Music Group kiadásában, néhány országban.Tarkan 2008. április 13-án a londoni Wembley Stadionban adott koncertet. A koncerttel kapcsolatosan a török DEM TV az angol ITV Londonnal karöltve meghirdette a jelentkezést az úgy nevezett Tarkan Idol-ra, ami egy tehetségkutató verseny volt: a jelentkezőknek Tarkan dalokat kellett előadniuk, a legjobbak VIP- és afterparty-belépőt nyerhettek a koncertre, a legjobb előadásokat pedig mind a DEM, mind pedig az ITV közvetítette. Tarkan a koncert promóciója keretében interjút adott a BBC London rádió világzenei lemezlovasának, DJ Ritunak. A koncerten fellépett volna a maNga együttes is, végül azonban technikai okokra hivatkozva lemondták a fellépést.
Miközben a rajongók az új albumra vártak, a popsztár azzal került ismét a török média figyelmébe, hogy Çakmak Çakmak című szerzeményét Sibel Can énekesnőnek ajándékozta, és a dalban háttérvokálként is közreműködött (bár a média „duettként” reklámozta).Tarkan egy holland rádióinterjúban kijelentette, hogy jelenleg is dolgozik a Come Closer módosított változatán, melyet kifejezetten az amerikai piacra szánnak:
Az információt az albumot remixelő Pete „Boxta” Martin is megerősítette, aki szerint az újrakevert változat két vadonatúj dalt is fog tartalmazni. Az album végül mégsem jelent meg.
Tarkan 2008. október 16-án jelentette meg Uyan (Ébredj) című dalát, melyet a népzenész Orhan Gencebayjal ad elő. A dalt az énekes a török Doğa Derneği természetvédő civil szervezet részére írta, kereskedelmi forgalomba nem került, a szervezet által kiadott magazinhoz adják ajándékba. A szervezet célja, hogy felhívja az emberek figyelmét a természet megóvásának szükségességére, a dal szövege is ebben a szellemben íródott. A dalhoz készült videoklipet a nyugat-törökországi (İzmirhez közeli) Gediz-deltában forgatták, ahol nagyon sok veszélyeztetett és értékes állatfaj él.2010. május 11-én mutatta be a Kral TV török zenei csatorna Tarkan új albumának beharangozó dalát, melynek címe Sevdanın Son Vuruşu. A dalszöveget Aysel Gürel, a zenét Tarkan írta. Az Adımı Kalbine Yaz című album 2010. június 29-én került a boltokba. 2010-ben a legtöbbet eladott török nagylemez lett, 355 000 példánnyal. Az album a 17. Kral TV zenei díjkiosztón több díjat is elnyert, többek között a legjobb album, a legjobb dal, a legjobb dalszöveg, a legjobb videó díját, valamint Tarkan lett a legjobb férfi előadó is.Ahde Vefa című kilencedik török nagylemeze 2016. március 11-én jelent meg. A lemezt a 43. Arany Pillangó díjkiosztón (Altın Kelebek Ödülleri) a legjobb projektnek járó díjjal jutalmazták. Az albumon török műdalok hallhatóak. 2017. június 15-én, hét év után először jelent meg újra poplemeze, 10 címmel.
Tarkan hazájában koncertjei rendszerint több tízezres tömegeket vonzanak. 2006-ban például Kelet-Trákiában, Tekirdağ tartományban adott koncertet 50 000 ember előtt. A 2004-es Karadeniz Ereğli Szeretet, Béke és Barátság Fesztiválon adott koncertjét a helyszínen 700 000 ember nézte végig, 2006-ban ugyanitt hasonló látogatottságot mértek a hivatalos szervek. Tarkan a koncert után a következőket nyilatkozta: „Amikor legutóbb ekkora tömeget láttam, 90 000 ember előtt léptem fel Ankarában tavaly. Sohasem fogom elfelejteni ezt a napot”.Több reklámkampányhoz is az ő arcát használták, volt már a Pepsi képviselője, és nevét adta két telefontársaság, előbb a Türkcell majd az Avea reklámjaihoz. 2003-as turnéját az OPET olajvállalat szponzorálta. A 2002-es labdarúgó-világbajnokságon Tarkan volt a török labdarúgó-válogatott kabalája, a Bir Oluruz Yolunda c. dala pedig a válogatott indulója lett. Az egyik legnagyobb példányszámú napilap, a Hürriyet beválasztotta Tarkan Kış Güneşi (Téli napsugár) c. dalát „A török zene felejthetetlen slágerei” közé.Népszerűségének fokát jelzi, hogy évek óta csupán testőrök kíséretében léphet ki az utcára; személyi testőre Levent Ağaoğlu, a Legend Security alapítója, aki mindenhová elkíséri a sztárt, még magánútjaira és nyaralni is.Törökországi népszerűségét csaknem megközelíti az oroszországi. Az oroszok többször is megválasztották a legjobb előadónak, minden albuma kapható náluk. 2004 nyarán a tervezett egy moszkvai koncert helyett kettőt kellett szervezni az olimpiai Luzsnyiki Stadionban, annyian igényeltek jegyet. 2006-ban Tarkan ismét fellépett Moszkvában, ezúttal az Olimpiai Stadionban, 12 ezer ember előtt. Európában és Amerikában is szép számú rajongótábora van; 2006-ban Dubajban adott koncertet, majd pedig az indiai Bollywood is felfedezte magának a dalait, átdolgozva őket filmzenévé.2008-ban Tarkan elnyerte az Első Manavgat Kristályglóbusz Fesztivál díját, „a turizmus tiszteletbeli nagykövetévé” avatta őt a szakma. A riportok szerint az énekes több turistát vonz Törökországba, mint bármelyik másik török előadó valaha is, a Tarkan-koncertek ideje alatt 15%-kal nő a szállodák foglalási aránya, különösen az orosz turisták látogatnak az országba az énekes kedvéért. A díjat június 21-én, Tarkan koncertjén adták át az énekesnek. A koncertre nyolcvanezer nézőt és 250 VIP vendéget vártak a szervezők.2008. július 19-én Tarkan nagyszabású koncertet tartott a balıkesiri Erdek városában, ahová a helyi önkormányzat hívta meg a turizmus fellendítése céljából. A koncertet mintegy 50 000 rajongó nézte végig, több ezer embernek nem maradt jegy, így ők a kapukon kívül hallgatták az előadást. Az İhlas Haber Ajansi hírügynökség értesülései szerint több török nagyvárosból külön buszjáratok vitték a rajongókat a márvány-tenger-parti kisvárosba.2009-ben Rodostóban volt megtekinthető az a kiállítás, ahol nemzetközi és török hírességek mellett Tarkan viaszszobrát is kiállították.
Tarkan nem szívesen beszél magánéletéről, mégis sokszor ezzel kerül az újságok címlapjára. Hét évig élt együtt Bilge Öztürk ügyvédnővel, akivel nem terveztek házasságot, és akivel végül 2008 júliusában váltak szét. 2001-ben a török sajtó azoktól a hírektől volt hangos, melyek szerint egy költöztető munkás kompromittáló fotókat lopott el Tarkan New York-i lakásából, melyek a média szerint bizonyítják a sztár homoszexualitását. A fotók bejárták a világsajtót, ám Tarkan nyilvánosan is kijelentette, hogy nem vonzódik a saját neméhez. Sokak szerint a török média már kezdetektől fogva hadjáratot indított az énekes ellen, mindent megtéve annak érdekében, hogy befeketítsék a nevét. Az énekes mind ritkábban ad interjúkat hazájában, akkor is kizárólag néhány olyan újságírónak, akik a bizalmát élvezik, televíziós műsorokban is ritkán látható:
Tarkan lakásán 2010 februárjában drograzziát tartott a rendőrség és kábítószert foglaltak le. Az énekes a 2011 szeptemberi bírósági meghallgatáson elismerte, hogy kábítószerrel élt, de ragaszkodott hozzá, hogy nem fizetett érte.2016. április 29-én Tarkan feleségül vette barátnőjét, Pınar Dileket, akivel 2011-ben ismerkedett meg egy németországi koncertet követően. Az 1986-os születésű Dilek évek óta rajongója volt a popsztárnak, mielőtt megismerkedtek. 2018. július 12-én kislányuk született, akinek a Liya nevet adták.
Tarkan 1997-ben megalapította a HITT Production elnevezésű produkciós céget, mely kiadóvá nőtte ki magát. Első kiadványa Tarkan Dudu című albuma volt, melyet Nazan Öncel Yan Yana Fotoğraf Çektirelim (Fényképezkedjünk) albuma követett. A cég emellett foglalkozik még koncertszervezéssel is; ügyvezető igazgatója Tarkan menedzsere, Uygar Ataş.
2003-ban Tarkan saját neve alatt parfümöt és hajformázó-családot dobott piacra, a női illetve férfi parfüm illatát 26 rajongó választása alapján hozták létre.A Chip Online német magazin információi szerint a Trekstor vállalat egy Tarkan-speciál i.Beat lejátszót hozott forgalomba, melyet 2008 márciusában a CeBIT börzéjén lepleztek le.
Tarkan albumeladásait összesen 15 millió darabra becsülik, rendszerint milliós nagyságrendben kelnek el albumai. (A valós eladást megbecsülni is nehéz, mivel Törökországban virágzik a zenei kiadványok fekete kereskedelme). Összehasonlításképpen: az aranylemezhez szükséges eladott lemezek száma Törökországban 100 000. Az énekes első albuma, a Yine Sensiz 700 000, az A-Acayipsin 2,5 millió, az Ölürüm Sana 4,5 millió (ebből Törökországban 3,5 millió), a Karma másfél millió, a Dudu pedig 1 millió példányban fogyott el. A török sajtó szerint az eladás csökkenésének az oka az, hogy 1999 után Tarkan abbahagyta az együttműködést Sezen Aksuval, akinek legnagyobb slágereit köszönhette. Mások szerint a csökkenésnek sokkal prózaibb oka van: az illegális mp3-letöltés megjelenése Ezt látszik alátámasztani az is, hogy a Come Closer albumot hónapokkal a megjelenés előtt egy török internetes kalóz feltöltötte különböző illegális mp3-as honlapokra, ahonnan több ezren töltötték le. Nem sokkal később a művész ügyvédei eljárást kezdeményeztek egy bodrumi DJ ellen, aki az illegálisan letöltött dalokat a diszkójában játszotta. Metamorfoz című albumából a kiadás utáni héten 300 000 példány fogyott. Az Adımı Kalbine Yaz 2010-ben a legtöbbet eladott album volt Törökországban 355 000 példánnyal. Az Ahde Vefa című lemezéből 2016-ban 220 000 példányt adtak el, 10 című jubileumi albumából pedig 20 nap alatt mintegy 330 000 darab fogyott, amivel 32 millió líra bevételt generált.
1. Manavgat Kristályglóbusz FesztiválA turizmus tiszteletbeli nagykövete kitüntetés
2011 Altın Kelebek ÖdülüEn İyi Türk Pop Müzik Erkek Solist (Legjobb török popzenei férfi szólóelőadó)
2017 Altın Kelebek ÖdülleriEn İyi Türk Pop Müziği Erkek Solist (Legjobb török popzenei férfi szólóelőadó)

A tárnics, vagy encián (Gentiana) a tárnicsvirágúak (Gentianales) rendjébe, ezen belül a tárnicsfélék (Gentianaceae) családjába tartozó növénynemzetség. 300-400 faj tartozik bele, melyek virágai lehetnek kék, élénk sárga, pöttyös sárga, vagy sötét bordó színűek is. Őshazájuk valószínűsíthetően Eurázsia térsége volt, manapság legnagyobb formagazdagságban Kelet-Ázsia hegyvidékein élnek fajai. Gyógy- és dísznövényként is ismertek.
A tárnics megnevezés első írásos említése 1803-ra (Márton József szótárában) tehető, de nem tudni pontosan, hogy a népnyelvből, vagy ősi magyar szóból származtatható-e. Bár Rapaics Rajmund a tüdőtárnics népies neve, a "rettegőfű" alapján szerb-horvát eredetre következtetett, ez nem bizonyított és nem is elfogadott. Az encián a német nyelvből honosodott meg. Latin nevét a Balkán-félsziget nyugati részén élő illírek Genthiosz (latinosan Gentius) királyáról kapta, aki a sárga tárnics gyökerét gyógyhatása miatt használta.
Magyarországon vadon három tárnics faj él, melyek mindegyike védett: a fecsketárnics (Gentiana asclepiadea L.), a Szent László-fű (Gentiana cruciata L.) és a kornistárnics (Gentiana pneumonanthe L.).
Általában évelő vagy egyéves lágyszárúak. Száruk rendszerint csupasz, levelük egyszerű, ép, fényes, a szárcsomón keresztben átellenesen, ritkán örvösen helyezkednek el. Gyakoriak a virágzatot övező gallérszerű levelek. Bár kétszikűek, a levél erezete az egyszikű növények párhuzamos erezetére emlékeztet. A magányosan növő vagy gyakrabban tömött virágzatot alkotó, látványos, színes virágok rovarmegporzásúak, tölcsér vagy harang alakúak. A szirmok összenövése mentén kialakuló kis redő (az úgynevezett plicae), a nemzetség fajainak biztos ismertetője – kivétel ez alól a sárga tárnics, mely virágaiból hiányzik.
Kis egyedszámú populációik speciális élettérhez alkalmazkodottan élnek, ezért nagyon érzékenyek a környezeti változásokra. Leggyakrabban ember nem járta hegyvidéki réteken, sziklás görgetegeken kialakuló mohapárnákban, törpecserjésekben találkozhatunk velük. Molekuláris vizsgálatok során sok kérdés merült fel genetikai rokonságukkal kapcsolatban.
Mollay Erzsébet: Növénynevek Melius Herbáriumában, ELTE, Magyar Névtani Dolgozatok 44. - 1983. ISBN 963-461-791-3
Höhn Mária: Pusztulófélben a sárga tárnics (22-23. oldal), Erdélyi Nimród. III. évfolyam 5. szám - 2001.
Szűcs Zoltán, Dános Béla: Hazai Gentiana fajok és Gentiana lutea L. földbeni szerveinek komplex botanikai és fitokémiai vizsgálata (94. oldal), XI. Magyar Növényanatómiai Szimpózium programja, előadásainak és posztereinek összefoglalói - 2001. augusztus 23-25.
Pomjánek Béla: Nagyhagymás – Öcsém – Egyeskő, Hargita Népe XVIII. évfolyam 178. szám - 2006. augusztus 12.
Mészáros Sándor: A Gentiana nemzetség evolúciója a mai ismeretek alapján (73-76. oldal), Botanikai közlemények 78. évfolyam - 1991.
Józsa Kata: A tárnicsok, Kertbarát Magazin 2011/9-10. szám (online: lapszemle) - 2011. szeptember 23.
Szó- és szólásmagyarázatok Rácz János: Érdekes növénynevek V. (229. oldal: pilletárnicska), Magyar nyelvőr 133. évfolyam 2. szám - 2009
A társasjáték jellemzően beltéri, két vagy több személy által játszott játék, amelyben a részt vevő játékosok az adott játék szabályainak betartásával valamilyen cél elérésére törekednek, rendszerint egymással versenyezve.
A győzelem alapulhat szerencsén, tisztán stratégián, vagy a kettő keverékén. A társasjátékok gyakran használnak kellékeket: táblát, bábukat, kártyát, dobókockát, papír fizetőeszközöket, stb. Míg egyes társasjátékok tematikusak, azaz a szabályok képzelt vagy valódi eseményeket, körülményeket képeznek le (pl. Catan telepesei, Monopoly), más játékok (például a go, malom) teljesen absztraktak.
A magyar társasjáték fogalom a közös játszásból ered, míg az angol (board game, tabletop game) és a német (Brettspiel) fogalmak a játéktáblára illetve asztalra utalnak. Magyarul a társasjáték szóval illetik a tábla, kártya- és kockajátékokat egyaránt.
A történelem során majd minden civilizációban játszottak társasjátékokkal, amelyek közül néhány az írás kialakulásának idejéből származik. Több feltárás, ősi lelet és dokumentum ad információkat ezekről a korai játékokról.
Az általunk ismert és valamilyen formában fennmaradt ősi játékok táblás játékok voltak. Ma is ez a társasjátékok leggyakoribb megjelenési formája.
Érdekes, hogy a középkorban a táblás játékok fejlődése megállt. Nem igazán ismerünk ma ebben a korszakban keletkezett játékokat, bár vannak olyan táblás játékok, amelyek ekkor váltak népszerűvé. Pl. a sakk, mely pont a középkorban terjedt el Európában. Ebben az időszakban a sakknak számos variánsa létezett. Például az egyik arabok által kedvelt sakkváltozatot 4x16-os táblán játszották.
A legelső táblás társasjáték, melynek szerzőjét névről ismerjük az 1759-ben John Jefferys által kiadott ‘A Journey Through Europe’ (Utazás Európán keresztül) volt.A társasjátékok fejlődésének fontosabb állomásai:
i. e. 3500 körül: A szenetet a predinasztikus Egyiptomban játszották, amit bizonyít, hogy korabeli sírokban tárták fel őket, valamint ábrázolás található róla Merknera síremlékében.
i. e. 3000 körül: A szintén predinasztikus Egyiptomból származó Mehen társasjátékot oroszlán figurákkal és golyókkal játszották.
i. e. 3000 körül: Ősi ostábla (backgammon) szett, amit az „Égett Városban” találtak, Iránban.
i. e. 500 körül: A pachisi (Ki nevet a végén?) legkorábbi említése a Mahábháratában.
i. e. 400 körül: A go első leírása Zuo zhuanban. Konfuciusz is említi a go-t írásaiban (i. e. 5. század)
i. e. 1 - i. sz. 8: Ovidius Ars Amatoria című műve említi először a Ludus Duodecim Scriptorum-ot.
200 körül: Egy 17*17-es kő go táblát helyeztek el egy sírhelyben a kínai Hebei tartományban lévő Wangduban.
600 körül: A csaturanga (az első ismert sakk változat) első említései ősi indiai könyvekben (a Vasavadattaban és a Harsa Charitaban)
1283 körül: X. Alfonz, Kasztília királya elrendelte a Libro de ajedrez, dados, y tablas (A sakk, kockák és táblák könyve) lefordítását arabról kasztíliaira, és kiegészíttette illusztrációkkal.
1759: John Jefferys kiadta az A Journey Through Europe című játékát, mely az első társasjáték, melynek szerzője név szerint ismert.
1938: Megjelenik a Scrabble első verziója Alfred Butts-tól „Criss-Crosswords” néven.
A második világháború után a fejlett nyugati gazdaságokban a szabadidő eltöltésének egyik népszerű formája a társasjáték lett. A növekvő igények miatt egyre több új játék került kiadásra. Németországban a családok körében máig nagyon népszerű ez az elfoglaltság. Többek között ennek is köszönhető, hogy a modern társasjátékok nagy része német szerzőktől származik. Amerikában elsősorban a hadi és terepasztalos játékok terjedtek el, és ezek játékosai jelentős szubkultúrát alakítottak ki.
A társasjátékok népszerűsége az 1980-as évektől kezdve újabb lendületet vett. Ekkortól vált általánossá, hogy a szerzők neveit is feltüntetik a játékok dobozán. Egyre komplexebb gazdasági, hadi és más szimulációs társasjátékok kerültek kiadásra, egyre szélesebb közönség számára.
Az inkább gazdálkodással, kevesebb konfliktussal és szerencsével, valamint rövidebb játékidővel rendelkező társasjátékokat európai (német) típusúnak, míg a hosszabb, inkább harci jellegű, erős hangulatú játékokat pedig amerikai típusúnak nevezik. (Mindkét elnevezés arra a közegre utal, amilyen szubkultúrából a játékok fejlődése elindult.)
A 2000-es évektől kezdve e két műfaj határai kezdenek összemosódni, egyre gyakoribbak a vegyes játékok, főleg mivel mindkét típus a másik kontinensen és világszerte is egyre elterjedtebb. Ebben jelentős szerepe van az internetes közösségeknek, melyek a játékok terjedésének és azok megismerésének egyedülálló lehetőséget adtak.
Míg az európai típusú társasjátékok inkább gazdálkodással, kevesebb konfliktussal és szerencsével, valamint rövidebb játékidővel rendelkező játékok (Catan telepesei, Ticket to Ride, Tobago, Caylus, Power Grid, Pandemic) addig az amerikai típusú társasjátékok általában hosszabb, inkább harci jellegű, erős hangulatú játékok (ilyen játékok például a Rizikó, Talizmán, Rettegés Arkhamban, Twilight Imperium, Axis & Allies).
El Grande (1995, ‘96-ban Spiel des Jahres győzelem; szerzők: Wolfgang Kramer, Richard Ulrich)
A BoardGameGeek indulása (2000, a kezdeményezés a legnagyobb társasjátékos adatbázissá és közösségi oldallá nőtte ki magát)
A legtöbb társasjátékban szerencse és stratégia is szerepet játszik. Nagyon fontos tulajdonságuk, hogy a játék kimenetele milyen mértékben függ a véletlentől, illetve a játékosok képességétől. Egyes játékoknál, például a sakknál, kizárólag a játékosok döntései határozzák meg kimenetelt. Ezzel szemben sok gyerekjáték esetében csak a szerencse dönt (például a Kígyók és létrák játékban). Egy játékost reménytelen helyzetbe hozhat egy-egy rossz dobás a Rizikóban vagy a Monopolyban, de több játék során egy jó játékos gyakrabban fog nyerni. A kvíz játékok nagy részében véletlenszerűen alakul, hogy épp milyen kérdésre kell válaszolni. Míg néhány szélsőséges vélemény szerint a szerencsének nincs helye a társasjátékokban, addig mások szerint a véletlen szerepe sokkal összetettebb és árnyaltabb stratégiákat követel, amiben olyan szempontokat kell figyelembe venni, mint várható érték számítás és kockázatkezelés.
A szerencse a társasjátékokban számos módon megjelenhet. A leggyakoribb olyan elem, ami a játékokba a szerencsét behozza a hat oldalú dobókocka. A kockák dönthetnek bármiről, kezdve azzal, hogy egy játékos hányat léphet (Monopoly), vagy hogyan teljesítenek az egységek a csatában (Rizikó), vagy hogy milyen nyersanyagokhoz jut valaki az adott körben (Catan telepesei). Más játékokban, mint például a 7 Csoda a kártyák megkeverése hoz a játékba némi kiszámíthatatlanságot, változatosságot. Más társasjátékok pörgettyűket, véletlen idejű visszaszámlálókat, vagy más hasonló eszközöket használnak. A német típusú játékokkal kapcsolatban gyakran megemlítik, hogy jóval kevesebb szerephez jut bennük a szerencse, mint az amerikai típusú társaiknál, illetve gyakran a szerencse nem közvetlenül a sikert befolyásolja, inkább csak a körülményeket, amikhez a játékosoknak stratégiájukkal alkalmazkodniuk kell.
Egy másik aspektus a játékosok által elérhető információ. Néhány játék (a sakk egy tipikus példa) teljes információs játék: a játékkal kapcsolatban mindenki számára minden információ a rendelkezésére áll. Más játékokban, mint a Tigris és Eufrátesz, a játék bizonyos aspektusai rejtve vannak a játékosok elől. Ennek következtében nehezebb megtalálni az ideális lépést, és a játékosoknak némi valószínűségszámítást is használniuk kell.
További fontos jellemzője a játékoknak a tárgyalás jelentősége, vagyis a játékosok közötti egyezségek. Szoliter játékokban értelemszerűen nincs játékosok közötti interakció. Kétszemélyes játékok többnyire szintén nem tartalmaznak tárgyalási lehetőséget (a kooperatív játékok kivételével). Vagyis a tárgyalás főleg a három vagy többszemélyes társasjátékok jellemzője. Egy izgalmas pontja például a Catan telepeseinek rábeszélni az aktív játékost, hogy velünk kereskedjen a többiek helyett. A Rizikóban két vagy több játékos összefoghat mások ellen. Egyszerű diplomáciai eszköz meggyőzni másokat arról, hogy valaki győzelemre áll és össze kell fogni ellene. Összetettebb diplomácia (mint a találóan elnevezett Diplomacy-ban), amikor kifinomult terveket készítünk szövetségeseinkkel, az árulás lehetőségével.
Napjainkban sok társasjáték létezik számítógépes játék formában is. Ezekben a játékokban az ellenfelek szerepét a számítógép is átveheti, nem ritkán ő az egyedüli ellenfél. Napjainkban számos társasjáték játszható online számítógépek és/vagy ember játékosok ellen. Az ilyen weboldalak némelyike a valós idejű játékot is lehetővé teszi, míg a többi oldal e-mailes értesítéseket küld a résztvevőknek a játékosok lépése után.
A technológiai fejlődés járult hozzá a print & play (nyomtasd és játssz) játékok elterjedéséhez is. Hála az internetnek és az olcsó nyomtatásnak ma már lehetőség van ilyen céllal publikált társasjátékok házilag való elkészítésére is.
Asztali ügyességi játékok (Gombfoci, Jenga, Bausack, Mikadó, Crokinole, Pitch Car)
ütés-vivős vagy trick-taking (rikiki, bridzs, The Dwarf King, Tichu, Chronicle)
memória (Memória játék, Elvarázsolt Labirintus, Csupa csupasz tyúkeszű)(egy társasjáték több kategóriába is beletartozhat)
Olyan táblás játékok, melyeket a játékos társaság nélkül, önmaga szórakoztatására és fejlesztésére is játszani tud. A legismertebb ilyen játék a pasziánsz, melyet két pakli 52 lapos francia kártyával játszanak. Népszerűek a logikai rejtvény jellegű játékok (például Rush Hour, Math Dice, Camelot Junior), de ezen kívül számos más szoliter játék is ismert (például Friday, Hornet Leader: Carrier Air Operations). Az sem ritka, hogy egy sokszemélyes társasjátéknak létezik egyszemélyes változata (például Agricola, Rettegés Arkhamban, Mage Knight, stb.)
A társasjátékokhoz sokban hasonlító, rendszerint dobókockákat használó játék, amelyben a fő hangsúly egy történet elmesélésen van. A játékosok a történet főszereplőit személyesítik meg, és cselekedeteikkel befolyásolhatják a történet kimenetelét. A dobókockák (melyekből nem csak 6 oldalúak léteznek) a véletlen szimulálására szolgálnak: például sikerült-e megsebesíteni egy ellenfelet vagy sikerült-e a szobában rábukkanni egy rejtekajtó nyitó szerkezetére. A szerepjáték tulajdonképpen olyan, mint egy interaktív könyvolvasás, ahol a játékosok minden bekezdés után megmondják, mit csináljon a regény főhőse.
A szerepjátékok aranykorának (1990-es évek) legkedveltebb játékai általában fantasy környezetben játszódtak (például Dungeons and Dragons, M.A.G.U.S.).
A szabadtéri játékok a társasjátékoknak egy olyan válfaját képezik, amelyeket nem asztal körül ülve, hanem szabad téren játszanak. Az ilyen játékok jellemzően nagyobb csoportban (8+ fő) is játszhatók, és jelentős szerepe van bennük az ügyességnek, leleményességnek. Tipikus szabadtéri játék pl. a fogócska, a bújócska, a pétanque és a számháború.
Az élő társasjáték egy valóságos, beltéren játszódó szórakozási és csapatépítési forma. A játékmenet meghatározott tematikára épül (valós vagy fiktív). A játékosok különböző karaktereket alakítanak a program alatt, akik más és más képességekkel rendelkeznek - ezeket az adottságokat kell használniuk a játékban, hogy elérjék a megadott célt.
Az első élő társasjáték a Hasfelmetsző Jack – Az utolsó vágás. A közelmúltban jelentek meg az első szabadulós játékok, ahol általában egy szobából kell kijutnunk logikai játékok megoldásával, küldetések teljesítésével. Nagyszerű csapatépítő lehetőség vagy csak családi, baráti szórakozás.
Ez a szócikk részben vagy egészben  a   Boardgame című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
A tatárok (tatárul: Tatarlar/Татарлар) Kelet-Európa és Közép-Ázsia területén élő török nyelvű nép, akik nevüket a középkori tatárok mongol nyelvű törzséről kapták.
A tatár népnév először a 8. századi türk feliratokban fordul elő. Eredetileg egy mongol nyelvű törzset, a tatárokat, illetve az általuk vezetett több törzsszövetséget jelentette. Egy részük a következő évszázadokban nyugatra vándorolt, s ott török nyelvű népek névadója lett, más részük Mongóliában a mai mongolok egyik elődévé vált.
A tatárok egyik elődnépe, az onogur-bolgárok a 7. században vándoroltak Közép-Ázsiából a Fekete-tenger északi vidékére, ahol Kuvrat vezetésével megalakították az onogur-bolgár birodalmat. A század végén a magyarok és a kazárok nyomására a birodalom felbomlott és a bolgárok egy része a kazárok alattvalóivá vált. A bolgárok más csoportjai nyugatra vándoroltak, ahol egy részük a mai Bulgária elődállamát a dunai bolgár birodalmat hozta létre. A 8. században az Arab Kalifátus támadásainak hatására a Kazár Birodalom meggyengült, s ekkor a keleten maradt bolgárok a Volga-Don könyöktől északra költöztek, ahol megalakították a Volgai Bolgárországot. A 10. században felvették az iszlám vallás szunnita változatát. A 13. században a mongolok meghódították Volgai Bolgárországot, melynek fővárosa a Volga menti Bolgár volt. A hódítók nyelvileg beolvadtak, átvették a bolgároktól a muzulmán hitet és a török nyelvüket és ekkortól hívták őket tatároknak, ahogy a mongol birodalom népeit nyugaton nevezték.
A 15. században, amikor a keleti szláv fejedelemségek kezdtek felszabadulni az Arany Horda uralma alól, a tatár lakosságú Kazanyi Kánság is önállósult.
1552-ben IV. (Rettegett) Iván elfoglalta és földig rombolta Kazanyt. Új, orosz várost építtetett a helyére, ahová kétszáz évig nem telepedhettek be muzulmánok. Csak II. Katalin cárnő törölte el a diszkriminatív előírásokat. A tatár kereskedők a 19. században bekerültek az oroszországi pénzügyi elitbe, a tatár értelmiség pedig megszervezte a nemzeti mozgalmat.
A 20. században a kazanyi tatárok elkerülték a krími rokonaikat sújtó tömeges deportálásokat. Ők voltak a volt Szovjetunió egyetlen olyan népe, amely nem harcolt a Vörös Hadsereg ellen a hitleri Németország oldalán. Etnikai szempontból török, mongol, szláv és finnugor eredetű népek keverékét alkotják. Identitásuk ma elsősorban a muzulmán hitben és a törökhöz közel álló nyelvükben jut kifejezésre. Ugyanakkor létezik egy tatár kisebbség, amely megőrizte anyanyelvét, de már évszázadokkal ezelőtt felvette az ortodox vallást. Képviselőik külön népnek tekintik magukat, s egy részük követeli, hogy bolgároknak nevezzék őket.  A többség ezzel ellentétben úgy véli, hogy bár genetikai értelemben a volgai bolgárok leszármazottjai, a mongol és kun hatás miatt egy új, a bolgártörököktől elkülönülő néppé lettek. (Lásd még: csuvasok)
A szibériai tatárság az urál-altaji régió hajdan népes török-mongol népességének maradéka.
A tatárok három fő csoportja a volgai tatárok, krími tatárok és szibériai tatárok. Ezek Oroszország déli részén (főleg Tatárföldön), Ukrajnában, Romániában, Bulgáriában, Törökországban, Kazahsztánban, Üzbegisztánban és Kínában élnek. Külön csoportot alkotnak a lipek tatárok Fehéroroszország, Litvánia és Lengyelország területén. Az utóbbi országban Bohoniki és Kruszyniany községek a központjaik, Litvániában pedig Nemėžisben, Keturiasdešimt Totoriųban és Raižiaiban  Fehéroroszországban Ivjében.
A volgai, krími és szibériai tatárok becsült összlétszáma 8–10 millió fő, ebből Oroszországban 5,8 millióan élnek. A lipek tatárok létszáma kb. 10–15 000 fő lehet.
A volgai, krími és szibériai tatárok egyaránt a tatár nyelvet beszélik, amely a kun nyelvből ered. A volgai tatároknál a nyelvcsere bolgártörökről tatárra még a 10. században végbement.
Az oroszországi tatárok nagy többsége ma kétnyelvű: tatár mellett oroszul is anyanyelvi szinten beszél. A városokban élő tatárok között az orosz nyelv elterjedtsége, használata nagyobb. De az elsősorban tatárul beszélő falusi népességre is erős hatást gyakorol az orosz nyelv.
A tatár nyelv 1928 óta cirill betűs. Tervezik a latin betűs ábécére való lassú áttérést, illetve a két ábécé párhuzamos használatát.
A lipek tatárok belarusz anyanyelvűek, eredeti tatár nyelvüket még a 16. században elhagyták.
A tatárok mindenütt szinte kizárólag a szunnita iszlám vallás hívei, és annak toleráns elveit vallják.
A „kutyafejű tatárok” kifejezés Petőfi Sándor János vitéz című művéből vált közismertté.
↑ Vásáry: Az Arany Horda:  Vásáry István. Az Arany Horda. Kossuth Könyvkiadó (1986). ISBN 963 09 2792 6
A tatárjárás az Európa elleni mongol inváziót, ezen belül Magyarország 1241–42-es megszállását és az 1285-ben történt második tatárjárást jelenti. A mongolok támadása a 13. századi Európa történelmének egyik meghatározó eseménysorozata volt. A magyarországi pusztítást leíró egyik fő forrás Rogerius mester, váradi kanonok műve, a Siralmas ének.
A magyar történetírás a „tatárjárás” kifejezést alkalmazza az Arany Horda (krími tatárok) által elkövetett későbbi betörésekre is. A mongolokat a magyar történetírók tévesen tatároknak nevezték, mivel a Fekete-tengertől északra élő türk nyelvű népcsoportok egy része behódolt a mongoloknak, felvette az egyik mongol törzs, a ta-ta nevét, és segédnépként részt vett a mongolok hadjárataiban. A mongolokhoz csatlakoztak kipcsak és kun csapatok is. A történészek véleménye megoszlik, de a tatárok torzított koponyájából (az alakítás technikája: a nyakszirten és feltehetően a homlokon is egy-egy kemény lemezt helyez­tek el, amelyeket kötelékkel szorítottak össze), vezéreik kutyakoponyás jelvényéből, illetve az abban az időben viselt prémes szegélyű, csüngőkkel és farkasfarokkal díszített harci sisakjaik alapján eredhet az emléküket őrző kutyafejű jelző a magyar hagyományban.
Magyarországon II. András és Béla kora jelentette az egyház hatalmának csúcspontját. Az 1222-ben kiadott Aranybulla egyes részei ellen már III. Honoriusz pápa is ellenérzését fejezte ki, és végül IX. Gergely nyomására fejlesztették tovább a királyi levelet. 1231-ben megszületett a bulla első korrekciója, amely az egyház érdekei szerint készült. Ez a dekrétum az egyházi birtokok megerősítése mellett az állami jogkörbe tartozó igazságszolgáltatást is jórészt egyházi kézbe tette le, ugyanis a bírói döntéseket bizonyos esetekben a felállított káptalani hiteles helyeken kellett elfogadtatni.
A magyar uralkodók azonban nemcsak az állam irányításában álltak szemben a pápával, hanem gazdasági érdekeik is gyakran ütköztek. Ennek legfontosabb eleme a királyi sómonopólium volt, amely a koronának egyre jelentősebb bevételeket jelentett. A só kereskedelmét pedig izmaelita kereskedők bonyolították az egész királyság területén.
A kor egyháza a koldulórendek szegénysége mellett azonban jelentős gazdasági és pénzügyi hatalomra is szert tett. Ezért IX. Gergely fellépésére a magyar egyház igyekezett kiiktatni az izmaelita monopóliumot. A pápa Magyarországra küldte legátusát, Pecorari Jakabot, Palestrina püspökét, azzal az ürüggyel, hogy ott térítse keresztény hitre az izmaelitákat és a zsidókat. Jakab azonban hamar II. András értésére adta, hogy a só kereskedelmének jövedelmét adja át az egyháznak. András kincstárának jelentős részét adta az izmaelita kereskedők adója, ezért a király megtagadta Gergely óhaját. Erre válaszul az egyházfő 1232-ben interdiktum alá helyezte egész Magyarországot, amelyet Róbert, esztergomi érsek léptetett érvénybe.
Miután András trónja nem állt a legbiztosabb lábakon, a király kénytelen volt engedni, és 1233. augusztus 20-án Jakab és András megkötötte a beregi egyezményt. Az egyezmény a sómonopólium mellett az egyház függetlenségéről is szólt, és Gergely törekvéseinek tükrében az államot gyakran az egyházi hatalom alá rendelte. Az igazságszolgáltatás privilégiumának megerősítése mellett a beregi szerződés felmentette a klérust az adók és a kamara haszna fizetése alól, az izmaelitákat pedig eltiltotta minden közhivataltól és gazdasági tevékenység folytatásától. Gergely azt is elérte, hogy az izmaelitákat megkülönböztető jel viselésére kötelezték.
Az egyházi befolyás ilyen mértékű megnövekedése okot adott volna Gergely pápának, hogy közbelépjen a tatárok támadásakor, de a császárral zajló konfliktusa miatt erre nem volt lehetősége.
1241-ben javában dúlt II. Frigyes császár és IX. Gergely pápa között a konfliktus, így keleten maga a kereszténység került súlyos veszélybe. Egyébként Frigyes helyett, aki amúgy Szicíliában székelt, a Németország ügyeit ténylegesen III. Eppsteini Siegfried mainzi érsek intézte. A tatárok csapásai alatt több keleti birodalom összeomlott, méghozzá viharos gyorsasággal. Tudnunk kell, hogy az Árpádok uralta Magyar Királyság Európa politikai életének egyik meghatározó állama volt akkoriban, így Frigyes császárnak ugyanúgy fontos érdekei kötődtek az országhoz, mint Gergely pápának, mégis mindkét hatalmasság csak biztató szavakkal segítette Bélát.
Ami Franciaországot illeti, ott IX. Lajos a valdensekkel harcolt, s hatalma még nem stabilizálódott.
Az orosz-kipcsak (kun) hadak 1223-ban a Kalka menti csatában vereséget szenvedtek a mongoloktól. Ekkor a kunok tömegesen menekültek nyugatra, és a mai Moldvában, a Keleti-Kárpátok lejtőin telepedtek le. 1224-ben II. András király kiűzte a Barcaságból az 1211-ben letelepített, de túlságosan önállósulni akaró Német Lovagrendet, így a Kárpátok kanyarulatában lévő Bodzai-szoros és Törcsvári-hágó ideiglenesen védelem nélkül maradt. A mongolok elől menekülő kun törzsek számára II. Endre magyar király és Róbert esztergomi érsek 1227-ben Milkóban megalapította a milkói püspökséget. A megkeresztelt kunok azonban nem vállalták az ország határainak védelmét, ezért Béla király 1239-ben az ország belsejében adott nekik menedéket.
A Szubotáj és Dzsebe által vezetett mongol hadak megindultak a Volgai Bolgárország ellen is. A legyőzhetetlennek tartott Dzsingisz kán hadai azonban 1223-ban a szamarai Volga-kanyarnál vereséget szenvedtek a volgai bolgárok uralkodója, Ghabdulla Cselbir elteber által vezetett csapatoktól.
Dzsingisz kán 1227-ben meghalt, de a Kukdaj és Bubede által vezetett mongolok 1229-ben visszatértek, és az Ural-folyónál legyőzték a bolgár határvédő csapatokat. Miután II. András magyar király 1229-ben orosz bojároknak is menedéket adott Magyarországon, már akkor hallott a közeledő veszélyről.
Pár évvel később, 1232-ben a mongol lovasság meghódította Baskíria délkeleti részét, és elfoglalta a Volgai Bolgárország keleti részét is.
A magyar Julianus barát 1235-ben elérte a volgai bolgárok országát, és a keleten maradt magyarokat meglátogatva hírt hozott IV. Béla királynak a készülő mongol támadásról.
A volgai bolgár főurak nem tudtak egységbe tömörülni, és 1236-ban vereséget szenvedtek Batu kán és hadvezére, Szubotáj kb. 130 ezer fős seregétől (Bilär, Bolgár, Szuár, Szükätaul és egyéb erődítmények bevétele során). A lakosságot megölték vagy rabszolgasorba hajtották. A Volgai Bolgárország a Dzsocsi ulusza, a későbbi Arany Horda része lett.
Julianus barát 1237-ben megpróbált visszatérni az általa Magna Hungariának nevezett magyar őshazába, de csak Moszkvától valamivel keletebbre – Szuzdalig – jutott, mert előző úticéljának területét a betörő mongolok közben elpusztították. Egy levéllel tért haza Batu kántól, amelyben a mongol kán – akárcsak a kunok révén küldött korábbi levélben – feltétel nélküli megadásra szólította fel a magyar királyt. Íme a levél szövege:
 „Én a kán, az Égi Király küldöttje, kinek hatalmat adott a földön, hogy a meghódolókat a maguk viszonyai között fenntartsam, az ellenszegülőket pedig eltiporjam: csodálkozom rajtad, magyarok királyocskája, hogy amikor már harmincadszor küldök hozzád követeket, vajon miért nem küldesz vissza közülük egyet sem hozzám? Sem követeidet, sem levelet nem küldtél viszont hozzám. Tudom, hogy gazdag és hatalmas király vagy, hogy sok az alattvaló katonád, és, hogy egyedül uralkodsz egy nagy királyságban, és éppen ezért saját jószántadból nehezen hódolsz meg előttem. Pedig jobb és üdvösebb lesz reád nézve is, ha önként hódolsz meg előttem. Értesültem arról is, hogy a kúnokat, az én szolgáimat pártfogásodba vetted. Ezért meghagyom neked, ne tartsd őket továbbra is magadnál, hogy ellenségeddé ne legyek miattuk. Könnyebb ugyanis a kúnoknak kivándorolniok, mint neked; minthogy azok ház híján sátraikkal ide-oda vándorolnak, talán elkerülhetnek engem, de te házakban lakozol, neked váraid és városaid vannak, hogy menekülsz meg hát kezemből?!”
A mongolok tovább folytatták előnyomulásukat nyugat felé. A Kárpátoktól keletre élő és megkeresztelkedett kunok 1239-ben Kötöny vezér vezetésével a mongolok elől Magyarországra menekültek, és IV. Béla király ezután befogadta őket.
Béla király segélykérő leveleket küldött az egymással harcban álló pápának és a német–római császárnak (ez utóbbinak társuralkodója is volt), valamint a francia királynak, de nem kapott katonai segítséget.
A Kadán által legyőzött lengyel hercegek egy csoportja 1239 februárjában hozta el Batu kán harmadik, megadásra felszólító levelét a magyar királynak.
A vatikáni levéltárban fennmaradt Julianus barát feljegyzése a tatárok harcmodoráról („Levél a tatárok életéről”):
„Hanem hogy valamit az ütközetről is jelentsek, beszélik, hogy messzebbre lövik ki nyilaikat, mint ahogy más népeknél szokásos, és, hogy az ütközet első összecsapása alkalmával – ahogy mondják – nemcsak, hogy nyilaznak, hanem úgy látszik, mintha nyíleső esnék. Említik, hogy az ütközetben a kardot és lándzsát kevésbé használják. Ék alakú csatarendjüket pedig így építik ki: minden tíz ember élén áll egy tatár, ismét minden száz ember élén egy százados. Ezt annyi fortélyossággal csinálják, hogy a megjelenő kémek se tudjanak valami módon elrejtőzni közöttük (és) az ütközetben lekaszaboltak számát is minden késedelem nélkül meg lehet állapítani. És a különböző elemekből összegyűlt népség nem képes semmiféle hűtlenség elkövetésére sem. Mindegyik – tíz egyénből álló – csoportot különböző nyelvű és nemzetiségű egyénekből állítják össze. Az általuk uralt összes tartomány királyait, vezéreit és mágnásait, amennyiben feltételezhető róluk, hogy valami módon ellenállást fejthetnek ki, késedelem nélkül meggyilkolják. A katonákat pedig, és a háborúban bátor, egyszerűbb népséget a háborúra felfegyverkezve maguk előtt hajtják akaratuk ellenére (is). Ellenben azokat a földmíveseket, akik a harcra kevésbé alkalmasok, hátrahagyják, hogy gondosan megműveljék a földeket. (…) A katonákkal szemben pedig, kiket a harcba kényszerítettek, ha jól harcolnak és győznek, (csak) kevéssé hálásak, ha pedig elesnek az ütközetben, nincs gond rájuk; de ha a harcban meghátrálnak, könyörület nélkül megölik őket a tatárok. (…) A megerősített várakat nem ostromolják meg, hanem előbb feldúlják a környéket, a népet foglyul ejtik, majd ugyanannak a vidéknek a népét összeterelik és harcra kényszerítik: saját erődítményük megostromlására.”
Batu kán úgy gondolta, hogy ha a háború Magyarországra is kiterjed, a lengyelek bizonyára segítségükre sietnek. Lengyelország ellen tehát 10 ezer harcosból álló hadsereget küldött Orda parancsnoksága alatt. Már 1241 januárjában feltűntek felderítő egységei Lublin és Zawichost alatt, a tényleges invázió azonban egy hónappal később következett be. Kis-Lengyelországban a mongolok nem találtak jelentős ellenállást, a krakkói és sandomierzi lovagokat egy-egy csatában megverték, és Brzeźnicai Klemens krakkói várnagy, valamint Włodzimierz vajda is súlyos vereséget szenvedett 1241. március 18-án Chmielniknél. Mindkét főnemes elesett, és Kis-Lengyelország Krakkó és Sandomierz vidékével a mongolok kezére került. II. Henrik lengyel fejedelem országa nyugati határán várt a nyugati hatalmak beígért segítségére, de közben a kis-lengyelországi hadak maradványait és saját friss alakulatait Legnica körzetébe vonta össze. Az európai uralkodók azonban a császárság és pápaság hatalmi harcával voltak elfoglalva, és nem vették komolyan Henrik segélykérését. Csak a templomos és a johannita lovagok, valamint a cseh király, I. Vencel küldött segítséget, de ez utóbbi végül elkerülte a csatát, csapatait Legnicától egy napi járásra megállította. Valószínűleg attól tartott, hogy a keresztény erők veresége esetén Csehország könnyű prédája lesz a mongoloknak.
A legnicai csata 1241. április 9-én zajlott le, II. Henrik hadseregének vereségével és a fejedelem halálával végződött. A vereség okaként általában az Európában ismeretlen harcmodort és II. Mieszko váratlan megfutamodását tartják. A sziléziai herceg haláláról két feljegyzés maradt fenn: az egyik Jan Długosztól származik, a másik C. de Bridia Historia Tartatorumában fogalmazódott meg, és jelenleg ezt tartják hihetőbbnek, mivel az eseményekhez időben közelebb íródott, és értesülései az események szemtanúitól származnak. Lengyelország szerencséjére a mongolok nem akarták elfoglalni az országot, mivel a legnicai vereség után röviddel (miután hiába próbálták megostromolni Wrocławot) Morvaországon keresztül Magyarországra zúdultak, és csatlakoztak Batu kán főseregéhez. Henrik ruhátlan, lefejezett holttestét özvegye azonosította. II. Henrik bal lábán hat ujj volt, amit az 1832. évi exhumálás is megerősített. Henriket az általa alapított wrocławi ferences kolostorban temették el.
A hadműveletek stratégája Szubotáj, Batu kán hadvezére volt, aki a tatárjárás előtt már sok évvel kémekkel hálózta be Európát, és begyűjtött minden, a hadjárathoz szükséges információt.
A nomád népek általános haditaktikájának megfelelően a mongolok is előőrsként használták fel a meghódított népek harcosait. A mongolok előtt a kegyetlenségükről hírhedt mordvinok haladtak.A magyar királyi haderő kb. 50 ezer fegyverest számlált, ehhez jött volna még a kb. 10 ezer kun harcos.
Az orosz fejedelemségek és Lengyelország elfoglalása után a Batu kán vezette fősereg bevette Halicsot, majd két részre oszlott, két irányból támadt Magyarországra:
A kelet felől a (Halicsot bevevő) fősereg a mai Bukovinán át délre tartva két részre oszlott:
az egyik sereg – Kadán vezetésével – a Radnai-hágón tört be Erdélybe, március 31-én. 1241. április 2-án legyőzte az erdélyi határőr csapatokat, majd feldúlta Besztercét (április 3.), Kolozsvárt (április 11.), Váradot, Örvéndet, Tamáshidát, Pereget, és Csanád térségében egyesült a másik sereggel, amely
Szubotáj és Bedzsak vezetésével a Szeret-folyó mentén dél felé tartott, elpusztította a Milkói püspökséget, átkelt a Bodzai szoroson, felégette Brassót (március 31.), lemészárolta Sólyom fia Pósa erdélyi vajda hadát, majd bevette Küküllővárt, Gyulafehérvárt (április 4.), Szebent (április 11.) és Kercet.Miután a portyázó hadak újból összeverődtek, a Maros-folyó mentén haladtak nyugatra. Pusztították az útjukba eső településeket, majd a Várad felől érkező északi seregrésszel egyesülve bevették Csanád püspöki székhelyet, utána Szegedet, és észak-északnyugatnak nyomulva elérték Pestet, Budát, Vácot és Esztergomot.
Az északról támadó sereg 1241. március 12-én kelt át a Vereckei-hágón. A leírások szerint a sereg nem az országúton tört előre, hanem több ezer szláv favágó vágott neki hadi utat az erdőkön át. A Tomaj Dénes nádor által vezetett, 5000 fős magyar határőrséget elseperte. A mongol előőrsök a nagyobb folyók völgyein és a síkságokon előnyomulva és dúlva 3 nap alatt elérték Pestet, március 17-én elfoglalták és felgyújtották Vácot, majd a velük megütközni akaró IV. Béla király serege elől egészen a Sajó folyóig hátráltak.A magyar főurak csak ekkor kezdték összegyűjteni csapataikat, és bár a király megtiltotta, hogy megütközzenek a mongolokkal, Csák Ugrin kalocsai érsek és az egyetlen külföldi segítség, Babenberg Frigyes osztrák herceg csapata megtámadta a mongolokat. Ugrin vereséget szenvedett, csak pár emberével sikerült megmenekülnie, Frigyes azonban kisebb győzelmet aratott, és ezzel sokakat felbátorított. A foglyul ejtett mongolok között kunok is voltak, és ez a magyarokban fokozta annak gyanúját, hogy a kunok összejátszanak az ellenséggel. Budán a felizgatott tömeg megölte Kötönyt, a kunok fejedelmét és több kun előkelőt. A Kunságban összegyűlt kun sereg erről értesülve a magyarok ellen fordult. Feldúlták a Duna-Tisza közét és a Szerémséget, közben megsemmisítették Bulcsú csanádi püspök és Barc fia Miklós seregét, majd dél felé elhagyták az országot.
Április 9. után, miután feldúlta Lengyelországot és a legnicai csatában legyőzte a sziléziai, a lengyel és német hadakat, Batu kán csapataihoz újabb mongol sereg csatlakozott Orda kán vezetésével. Két nappal később a mongol fősereg a muhi csatában (1241. április 11.) megütközött a számban körülbelül megegyező magyar királyi haddal, és vereséget mért rá.
Béla királynak sikerült elmenekülnie Ausztriába, ám ott II. (Harcias) Frigyes foglyul ejtette, és csak jelentős váltságdíj, illetőleg területi engedmények fejében hagyta távozni. Észak-északnyugat felől újabb mongol sereg érkezett Bajdar vezetése alatt, sikertelenül megostromolta Turócot és Nyitrát, majd Esztergomnál csatlakozott a többi mongol hadhoz.
A mongolok sikeresen átkeltek a Dunán, kihasználva, hogy a szokatlanul hideg tél miatt az befagyott. A magyarok hiába próbálták a jég feltörésével megakadályozni az átkelést.
Mialatt a király Ausztria felé menekült, a mongolok sikertelenül próbálták bevenni Győr, Pannonhalma és Székesfehérvár erődítményeit.
A mongol seregek egy része, Kadán vezetésével a sebesült Kálmán herceget és az Ausztriából hazatérő Béla királyt üldözte Segesd, Varasd, Kemlék, Csázma és Zágráb irányába, de egyetlen várat sem vettek be, részben azért sem, mert a menekülő Béla királyt akarták elfogni, és az ostromok több időt igényeltek volna.
IV. Béla Zágrábból értesítette a pápai udvart a muhi csata véres veszteségéről.
A krónikák szerint IX. Gergely pápa megsiratta Magyarországot, és a domonkosokon keresztül keresztes hadjáratot hirdetett a tatárok ellen, azonban tényleges segítséget nem nyújtott az országnak, hiszen túlságosan lefoglalta a II. Frigyes császár ellen vívott háború.
Béla király az Adriai-tenger partmellékén található Trogir (németül Trau) sziget várában húzta meg magát, amelyet Kadán csapatai nem tudtak elfoglalni, ezért folytatták útjukat délkelet irányába, és Bosznián át távoztak az országból.
Szorongatott helyzetében IV. Béla király 1241 júniusában követei útján hűbéri esküt tett II. Frigyes német-római császárnak katonai segítségéért cserébe, de az soha nem érkezett meg. (Pár évvel később a pápa ez alól az eskü alól Bélát felmentette.)
„A Pest központtal berendezkedett mongolok igyekeztek megszervezni a betakarítást és az adóbehajtást a lakóhelyére visszacsalogatott lakosságtól.”
„Aratás ideje volt, behordták a gabonát, a szénát és a szalmát és berakták a csűrbe. Ott állott mellettünk a kún és a tatár és mulatott azon, hogy az apa (a) leánya, a férj (a) neje, a testvér (a) szép húga árán váltja meg (saját) életét. A nőket (is) életben hagyták, és különös gyönyörűséget találtak abban hogy az apa vagy férj jelenlétében kéjelegjenek a leánnyal vagy feleséggel. Kenézeket, vagyis ispánokat is rendeltek, hogy igazságot szolgáltassanak és őket lóval, marhával, fegyverrel, szállással és ruházattal ellássák. Az én tiszttartóm is ilyen úr volt és talán 1000 falunak parancsolt. Volt talán száz ilyen kenézük. Béke volt, vásárt tartottak, gondoskodtak pártatlan igazságszolgáltatásról. Aki szép leányokat hozott nekik, azt birkával, ökörrel vagy lóval ajándékozták meg.”
Ögödej kán 1241 decemberében meghalt, de ennek híre több hónapos késéssel jutott el Magyarországra. Ekkor a Batu kán vezette fősereg Buda és Pest térségéből délnek fordult, feldúlta Pécset, majd a Duna vonalát követve, Szerbiát érintve (ahol szintén legyőzték a szerbeket, és az ország egy részét is feldúlták), majd egy hozzájuk csatlakozott másik hadtesttel 1242 márciusában a Havasalföldön át elvonultak kelet felé.
1241 áprilisa és 1242 márciusa közötti majdnem egy év leforgása alatt a mongol sereg dúlása nyomán Magyarország lakosságának kb. 40-50%-a pusztult el (3 millióból kb. 1,5 millió ember), emellett hatalmas volt az anyagi kár is.
Egyes történészek vitatják[forrás?], hogy Batu kán Ögödej nagykán halála miatt vonult volna ki az országból. Szerintük az új nagykán megválasztására csak 1246-ban került sor, és a választásra Batu el sem ment. Hangsúlyozzák, hogy a mongol sereg az orosz, lengyel, cseh és magyar seregek elleni csatákban sok harcost vesztett, mióta elindult Kijevből. Nem tudta megsemmisíteni a teljes magyar haderőt – erre bizonyíték az is, hogy IV. Béla röviddel a tatárjárás után több külföldi hadjáratot vezetett, és visszaszerezte a tőle kizsarolt nyugati megyéket –, és nem tudta elfoglalni a magyar erődítmények jelentős részét sem.
IV. Bélának Rómába küldött leveléből tudjuk, hogy Fehérvár, Esztergom, Veszprém, Tihany, Győr, Pannonhalma, Moson, Sopron, Vasvár, Újhely, Zala, Léka, Pozsony, Nyitra, Komárom, Fülek és Abaújvár 1242. február 2-án még magyar kézen volt. Egyéb források vizsgálatából valószínűsíthető, hogy közel százhatvan magyar vár, kolostor és egyéb erődítmény nem került a mongolok kezére. Ismert, hogy a középkorban a könnyűlovasságra alapozott, gyorsan mozgó hadseregeknek nem volt erősségük a várostrom.
A fennmaradt oklevelek tanúsága szerint a mongolok uralmával a közrendűek is szembeszegültek. Az ostromlott erősségekben lévő harcosok és a nép együttes ellenállása nagyon megnehezíthette a mongolok dolgát, akik számbelileg szét voltak szóródva Magyarországon. A kor viszonyai mellett a mongol hadsereg ellátása is nehézséget okozhatott, a hátukban pedig orosz területen új ellenállások szerveződtek, főleg miután az oroszok a Csúd-tónál (1242. április 5-én) legyőzték a Német Lovagrendet, és erőik felszabadultak.
Egy másik elmélet szerint a visszavonulás oka az időjárás rosszra fordulása volt: a szokatlanul nedves tavasz elmocsarasította a magyar pusztát, megnehezítve a lovas seregek mozgását, egyúttal csökkentve a lehetséges legelők területét.
Gergely pápa 1241 augusztusában, 94 éves korában meghalt, és az új pápát, IV. Celesztint csak október 25-én sikerült megválasztani, de ő alig két hét múlva, november 10-én elhunyt. Ezután másfél éves pápai interregnum következett, IV. Incét a konklávé majd csak 1243. június 25-én választotta pápává. Neki fontos szerepe volt a II. Frigyes és IV. Béla közötti hűbéri viták rendezésében. Béla ugyanis egész királyságát Frigyesnek ajánlotta fel, amennyiben a császár segít kiűzni a tatárokat Magyarországról. Miután Frigyes nem küldött sereget Béla megsegítésére, a magyar korona megőrizte függetlenségét, amelyet a császár nem akart elismerni. Ekkor Béla a pápához fordult, aki feloldozta a magyar királyt a császárnak tett hűségesküje alól.
A tatárjárás után IV. Béla a királyi jövedelmeket zsidó bérlők kezébe adta. Ekkor alakul ki Budán a zsidónegyed a későbbi Szent György tér nyugati oldalán. Az ország újjáépítéséhez szükség volt a hitelügyletekkel is foglalkozó zsidókra. Szolgálataikért 1251-ben kiváltságlevelet kaptak Bélától; ebben a kamara szolgáinak nyilvánítja őket, így a király közvetlen védelme alatt álltak. IV. Béla uralkodása alatt az ország újjáépült, a királyt ezért szokták „második honalapítónak” is nevezni. A király hadvezérnek tehetségtelen volt, de a békebeli kormányzáshoz már jobban értett, és – az első lyoni zsinat (1245) utasítására is – elrendelte a kővárak építését szerte az országban. Addig, kevés kivételtől eltekintve – például Esztergom, Veszprém, Székesfehérvár, Lupcsavár – nagyrészt földvárak álltak.
Már 1240-ben gyakorlatilag minden Magyarországtól keletre elterülő ország – beleértve a Magyar Királyság számára mindig fontos Halicsot (Galíciát) és Lodomériát (Vlagyimirt) is – elismerte a mongol fennhatóságot, bár történtek kísérletek az önállósodásra. Daniló galíciai fejedelem a nyugati államoktól remélt segítséget, 1253-ban a pápa küldötte Oroszország királyává is koronázta, de katonai támogatás hiányában ez csak egy formális gesztus maradt. 1256-ra kiszorította a mongolokat országából, de 1258–1260-ban újólag meg kellett erősítenie alattvaló hűségét Batu kán utódja felé, és le kellett romboltatnia a tatárok ellen emelt várakat. A galíciai fejedelemség Arany Hordának való formális alávetettsége 1349-ig tartott, amikor III. Kázmér lengyel király meghódította, és bekebelezte a Lengyel Királyságba.
1245-ben az első lyoni zsinat felszólította az európai uralkodókat, hogy építsenek kővárakat és fallal körülvett városokat.
1265: Bizánc (Bulgária és Trákia) ellen. A megvert bizánci császár a mongolok kegyét keresve adót fizetett Nogaj kánnak, az Arany Horda vezetőjének, és feleségül adta hozzá Eufrozina leányát.
1285-ben Tode Möngke kán unokaöccse, Talabuga és hadvezére, Nogáj vezetésével a mongolok újból megtámadták Magyarországot. Ez volt az ún. második tatárjárás. Erdély feldúlása után egész Pestig jutottak. Ott IV. László király  serege szétverte, majd egészen a Keleti-Kárpátokban lévő szorosokig űzte őket. Torockónál a székelyek segítségével a király seregei ismét győztek, és a tatár hadak maradékát kiűzték az országból. Vizsoly mellett Baksa György aratott győzelmet, egy másik csatában Borsa Loránd erdélyi vajda is győzött. A folyamatos üldözés és a vesztes csaták miatt a mongolok kénytelenek voltak zsákmányuk nagy részét hátrahagyni. Mongol szempontból katasztrofális volt a hadjárat, a hagyomány szerint maga Talabuga is csak gyalog, felesége pedig valami rossz gebén tudott csak kivergődni Magyarországból.
A kelet-európai sztyeppéken és a Krím-félszigeten letelepedett mongolok létrehozták a később Arany Horda néven ismertté vált államot. A mongolok hamar beolvadtak a területen élő türk nyelvű népcsoportokba, akik a 14. századtól tatárok néven voltak ismertek. A krími tatárok a 15. században önállósultak, és megalapították a krími tatár kánságot.
A magyar történetírás hagyományosan a „tatárjárás” kifejezést alkalmazza a krími tatárok által elkövetett későbbi támadásokra is. A Krími Kánság a 15. század végétől az Oszmán Birodalom hűbérese volt. A szultán parancsára a háborúk idején – de főleg a tizenöt éves háború alatt – a törökök segédcsapataiként nagy hullámokban hajtottak végre támadásokat. Többször betörtek a kelet-európai országokba, így a Magyar Királyságba, Erdélybe, Lengyelországba, a Porosz Hercegségbe (poroszországi tatárjárás), Moldvába, Havasalföldre és a Balkánra. Ezek voltak a török kor legnagyobb pusztításai.
A Kárpát-medence területén Erdélyben voltak az utolsó tatárjárások: 1694-ben és 1717-ben (lásd Utolsó tatárjárás).
V. G. Jan: A tatárjárás (regénytrilógia, 3. rész), Európa Könyvkiadó és Kárpáti Kiadó, Budapest és Ungvár, 1988, ISBN 963-07-2966-0
Kodolányi János: A vas fiai (1936), Boldog Margit (1937), Julianus barát (1938) (regénytrilógia)
Lőrincz L. László: A sólyom kinyújtja karmait, Az utolsó hvárezmi nyár (regények)
Léderer Emma: A tatárjárás Magyarországon és nemzetközi összefüggései. Századok, 1952, 86/2, 327–363. o.
Szűcs Jenő: Az utolsó Árpádok. História, Budapest, 1993, különösen a 3–32. oldalak
Rogerius mester (váradi kanonok, 1201–1266): Carmen miserabile (Siralmas ének, fordította: Horváth János, a jegyzeteket írta: Zsoldos Attila, az utószót írta: Kristó Gyula), in: Thuróczi János (1435-1490): Chronica Hungarorum (A magyarok krónikája), Budapest, Osiris Könyvkiadó, 2001 (ISSN 1585-4264, ISBN 963-389-129-9)
↑ Katona: Katona Tamás (szerk.): A tatárjárás emlékezete. Európa Könyvkiadó Magyar Helikon osztálya, Budapest, 1981. ISBN 963-207601-X
Marczali Henrik (szerk.). Nagy képes világtörténet. Franklin-Társulat Magyar Irod. Intézet és Könyvnyomda – Révai Testvérek Irodalmi Intézet Részvénytársaság (Elektronikus kiadás: Arcanum Adatbázis Kft. és Magyar Elektronikus Könyvtár) (1898–1905) Szilágyi Sándor: A magyar nemzet története, V. fejezet: A tatárjárás
Térkép a Glatz Ferenc által szerkesztett „Magyarország története térképeken elbeszélve” c. atlaszból
A tatárjárás szomorú leleteire bukkantak Cegléd határában (2005. november 14-i sajtóhír)

A Team Lotus a Colin Chapman által alapított angol Lotus Cars sportautógyár motorsportra szakosodott testvérvállalata, több versenysorozat sikeres szereplője volt.
A csapat a Formula–1-ben, a Formula–2-ben, a Formula Fordban, a Formula Juniorban, az indianapolisi 500-on, sportautóversenyeken és a Le Mans-i 24 órás versenyen is részt vett. Hat egyéni és hét konstruktőri világbajnoki címet szerzett a Formula–1-ben. A Ferrari, a McLaren és a Williams mögött a Lotus a negyedik legsikeresebb csapat a Formula–1-ben, a már megszűntek között az első. 1965-ben megnyerték az indianapolisi 500 mérföldes versenyt. Az alapító és egyben főmérnök Chapman vezetése alatt a Lotus rengeteg újítást vezetett be nemcsak a Formula–1-ben, hanem az egész autósportban. Ennek köszönhetően ugyan nagyon sokáig az élvonalban voltak, de az új fejlesztések gyakran vezettek technikai problémákhoz és balesetekhez, melyek között halálos kimenetelű is volt (ez ihletett egy korabeli gúnyolódást, mely szerint a Lotus jelentése: Lot of Trouble, Usually Serious – 'sok probléma, többnyire súlyos'). Az alapító 1982-ben meghalt, a Lotus Formula–1-es csapat pedig lassú hanyatlás után 1994-ben megszűnt.
Colin Chapman 1952-ben alapította a Lotus Engineering Ltd. sportautógyárat az angliai Hornseyben. A Lotus gyors sikereket ért el az 1953-as Mk 6 és az 1954-es Mk 8 sportautóval. A Team Lotus 1954-ben kivált a Lotus Engineeringből. Ez a részleg versenyautókat gyártott, és több versenysorozatban vett részt. A vállalat a nevét Chapman feleségéről kapta. Zöld-sárga emblémájában Anthony Colin Bruce Chapman nevének kezdőbetűi szerepeltek. Az 1957-es szezonra új Formula–2-es szabályokat hirdettek ki, és Nagy-Britanniában már 1956 folyamán számos versenyt rendeztek a következő évi szabályzás szerint. Az ezekre benevezett autók többsége sportautó volt, közöttük is nagy számban voltak a döntően Coventry Climax motorral szerelt Lotus 11-esek, élükön Chapman csapatának, a Team Lotusnak két versenyzőjével, Cliff Allisonnal és Reg Bricknellel. A következő évben megjelent a Lotus 12-es, amivel Allison 1958-ban megnyerte a Silverstone-i Nemzetközi Formula–2-es Kupát Stuart Lewis-Evans Cooperje előtt. (Bár a futam nem számított bele a Formula–2-es világbajnokságba)
Chapman a Coventry Climax motorral felszerelt Lotus 12-vel debütált a Formula–1-ben 1958-ban, Graham Hill és Cliff Allison versenyzőkkel.
A Lotus autói 1968-ig – a szponzorok megjelenéséig – sötétzöld színűek voltak, mint minden brit csapat akkoriban. Még a szezon közben bevetették a Lotus 16-ost, amivel Cliff Allison a belga nagydíjon negyedik lett. A csapat ennek köszönhetően már első szezonjában hatodik lett a konstruktőri bajnokságban. A Lotus 16-ost 1960-ig használták. A történelmi csapat megszűnéséig, 1994-ig, minden évben pontot szerzett.
1959-ben még orrmotoros autóval mentek a Lotus versenyzői, de az 1960-tól 1963-ig használt forradalmian új Lotus 18 már középmotoros volt. A vállalat sikereinek köszönhetően bővült: a székhelyüket Cheshuntba helyezték át.
1960-ban érkezett a csapathoz Jim Clark, aki pályafutása végéig a csapatnál maradt. Első dobogós helyezését a portugál nagydíjon szerezte egy harmadik hellyel. A későbbi világbajnok John Surtees is ebben az évben mutatkozott be a csapat színeiben a sportágban. 1960-ban egy pole pozíciót és egy második helyezést szerzett, a következő évre a Cooperhez igazolt. A Lotus autóval elért első Formula–1-es győzelmet Stirling Moss aratta az 1960-as monacói nagydíjon, de nem a Lotus csapattal, hanem a Rob Walker Racing Teammel. Az 1960-as belga nagydíjon, Spában 200 km/h-s sebességnél Alan Stacey arcába repült egy madár, emiatt elvesztette az uralmát autója felett és halálos balesetet szenvedett. Stacey 1958 óta versenyzett a Lotus színeiben, de pontot nem sikerült szereznie. A csapat a szezon végén már a második helyen zárt a konstruktőri versenyben.
A gyári Lotus csapat első győzelmét Innes Ireland szerezte 1961-ben, az Watkins Glenben. Ugyanebben az évben, Clark az olasz nagydíj 2. körében hátulról nekiütközött Wolfgang von Trips Ferrarijának. A német autója a palánknak vágódott, és Von Trips holtan esett ki belőle. Az autó a nézők közé repült, és megölt 13-at közülük. Ez máig a legsúlyosabb baleset a Formula–1-ben.
Ebben az időben költözött a vállalat jelenlegi székhelyére, a norfolki Hethelbe. Ekkoriban készültek el első híres utcai autóik, a Lotus Seven és a Lotus Elite, amit 1962-ben a Lotus Elan követett.
1962-re Clark csapattársa a szintén brit Trevor Taylor lett, aki csak a szezonnyitó holland nagydíjon tudott pontot szerezni második helyével. Clark hat pole pozíciót szerzett, de gyakran esett ki technikai hiba miatt a versenyeken. Három győzelmével az évadzáró dél-afrikai nagydíjon még volt esélye a bajnoki címre, de kiesett. A világbajnok Graham Hill lett, a Lotus ismét második lett a konstruktőri bajnokságban. Az év végén egy nem világbajnoki versenyen, Dél-Afrikában, Gary Hocking (kétszeres gyorsasági motoros világbajnok) halálos balesetet szenvedett egy Lotus 24-essel.
Az 1963-as évadban Clark a forradalmian új konstrukciójú Lotus 25-tel hét futamot nyert meg, és maximális pontszámmal, 54 egységgel világbajnok lett. Ebben az időszakban a versenyzők hat legjobb eredményét vették figyelembe az év végén, és Clark hét versenyt nyert meg, mindössze a monacói nagydíjon nem állhatott dobogóra. A Lotus 25 azért volt sikeres, mert Chapman a klasszikus csővázas szerkezet helyett szegecselt könnyűfém fülkét szerelt az autóba, amely kisebb és könnyebb lett.
1964-ben Peter Arundell lett Clark csapattársa, akit gyakran sújtották a technikai hibák. Clarknak a világbajnoki címre a szezonzáró mexikói nagydíjon még volt esélye. Egy körrel a vége előtt motorprobléma miatt feladni kényszerült a versenyt az első helyről, és csak az ötödik helyre sorolták be. A világbajnokságot így John Surtees nyerte meg Ferrarival, Clark pedig harmadikként végzett a bajnokságban.
1965-ben azonban a skót versenyző ismét jól szerepelt: az első hat futamon, amelyen elindult, győzött. A monacói nagydíjat kihagyta, mert az indianapolisi 500-on vett részt, amelyet szintén megnyert. Bár az utolsó három versenyen nem ért célba, újra a maximális pontszámmal világbajnoki címet szerzett a Lotus 33-mal.
1966-ban Formula–1-es autók motormérete 3 literesre nőtt. Az előző évben Chapman többször beszélt Keith Duckworth-szal egy új Formula–1-es motorról. Chapman nem tudta volna finanszírozni a projektet, végül sikerült megegyeznie a Forddal, amely hajlandó volt 100 ezer fontot költeni az új Cosworth motor megépítésére. Az erőforrás csak 1967-ben készült el, addig átmeneti megoldást kellett választania a csapatnak. Az 1966-os idényben az olasz nagydíjon a Climaxról a H elrendezésű 16 hengeres BRM motorra váltottak Clark autójában. A különlegesen nagy hengerszámú motor egyetlen győzelmét Clark szerezte az Watkins Glenben. Clark a sok kiesés miatt csak a hatodik lett a pontversenyben.
1967-ben visszatért a csapathoz Graham Hill. Az első és második versenyen még BRM és Climax motorral indultak, a holland nagydíjon azonban bemutatkozott a Cosworth DFV motor a szintén új Lotus 49-es modellben. Clark megnyerte a versenyt, majd győzött Silverstone-ban, Watkins Glenben és Mexikóvárosban is. Bár a skót a legtöbbször nyert az idényben a technikai hibák miatt csak a két Brabham-Repco mögött végzett a pontversenyben.
Clark élete egyik legnagyobb versenyét Monzában teljesítette. Az elején vezette a versenyt, mely után a boxba kiállni kényszerült. A boxkiállás másfél percébe került és körhátrányban tért vissza a pályára. A verseny végére felküzdötte magát az élre, ám az utolsó néhány száz méteren leállt a versenyautója a benzinpumpa hibája miatt. Ennek ellenére még beért a harmadik helyre.
1968 első versenyén a Lotus kettős győzelmet aratott. A futamot Jim Clark nyerte, ez volt az utolsó Formula–1-es győzelme. 1968. április 7-én minden idők egyik legsikeresebb autóversenyzője a Hockenheimringen egy Formula–2-es versenyen életét vesztette a Lotusban. Néhány nappal ezután Mike Spence meghalt Indianapolisban, az 500 mérföldes verseny edzésén, szintén egy Lotusszal.
Graham Hill ezután győzött Jaramában, ahol a Lotus elsőként festette autóit a főszponzor Gold Leaf cigarettamárka színeire. Monacóban az autóra a sportágban először szereltek szárnyakat, Hill megnyerte a versenyt. Belgiumban már több csapat is jóval magasabbra helyezett szárnnyal kísérletezett, amelyet a Chaparral sportautó ihletett. Hill a szezon közepén kevés pontot tudott gyűjteni, az évadzáró mexikói nagydíjon mellette még Jackie Stewart és Denny Hulme is esélyes volt a címre. Hill újra győzni tudott, így megszerezte a világbajnoki címet. Mario Andretti a Lotus színeiben indult először a Formula–1-ben, az amerikai nagydíjon, ahol megszerezte a pole pozíciót (a futamon kiesett). A konstruktőri versenyben a Lotus végzett az élen 75 ponttal.
1969-re Jackie Olivert Jochen Rindt váltotta, míg a címvédő Hill maradt a csapatnál. A spanyol nagydíjon mindkét versenyző balesetet szenvedett Lotus magasra helyezett, gyengén rögzített szárnyai miatt. Az eset után betiltották a Formula–1-ben az így elhelyezkedő szárnyakat. AZ évben Stewart és a Matra-Ford dominált, a Lotus a harmadik lett a konstruktőri versenyben. Hill megszerezte ötödik
monacói győzelmét, míg Rindt első futamgyőzelmét aratta le Watkins Glenben. Chapman a négykerékhajtású Lotus 63-mal is kísérletezett (amelyet Andretti vezetett két versenyen) de nem sikerült pontot szerezni.
1970-re Jochen Rindt lett a Lotus első számú versenyzője. A szezon első felében a már hároméves, 49-es Lotusszal Monacóban még győzni tudott egy kis szerencsével (Jack Brabhamre óriási nyomást gyakorolt, aki az utolsó körökben hibázott és kiesett Rindt elől), pedig már Brands Hatch-ben tesztelte a Lotus 72-t. Egyelőre nem merték bevetni, mert az autónak még futómű-problémái voltak. Aztán Zandvoortban bemutatkozott a forradalmian új 72-es modell, amelynek a hűtőcsatornái már kétoldalt voltak, és az orra le volt lapítva. A modellt egészen 1975-ig használták. Rindt mindjárt győzelemmel kezdett, és sorozatban négy versenyt nyert vele.
A pontversenyt magabiztosan vezető Rindt a monzai edzésen tartani akarta a Ferrarik tempóját, így a Lotusról eltávolíttatta az összes légterelő szárnyat. Rindt a Parabolicában elvesztette az uralmat autója felett és a szalagkorlátnak csapódott. Az autó eleje leszakadt, az ütközés erejének következtében a versenyző előrecsúszott, a kormánymű Rindt légcsövének ütközött. Az életét már nem sikerült megmenteni.
Rindt magabiztosan vezette a pontversenyt, Jacky Ickx akkor lehetett volna bajnok, ha a hátralévő három futamot megnyeri, de csak kettőt tudott. A harmadikat a Rindtet helyettesítő Emerson Fittipaldi nyerte, élete első győzelmét aratva. Rindt a sportág egyetlen posztumusz világbajnoka.
1971-re a svéd Reine Wisell lett Fittipaldi csapattársa. Ez az év elég gyengének bizonyult, több, mint 10 éve fordult elő utoljára, hogy a Lotus nem nyert futamot. Chapman a gázturbinás 56B-vel kísérletezett. Az autó a Formula–1-ben nem bizonyult olyan hatékonynak mint az 1968-as indianapolisi 500-on. Csak három világbajnoki versenyen indultak vele, pontot nem sikerült szerezni.
1972-ben már a John Player Special cigarettamárka fekete-arany színei jelentek meg a Lotuson. Fittipaldi öt futamgyőzelemmel és 61 ponttal világbajnok lett. Csapattársa, David Walker egyetlen pontot sem szerzett, de így is megnyerték a konstruktőri versenyt. Az akkor 25 éves Fittipaldi ezzel korának legfiatalabb világbajnoka lett, amit Fernando Alonso döntött meg 2005-ben.
1973-ban hatodszorra is megnyerték a konstruktőri versenyt a Fittipaldi-Peterson versenyzőpárossal. Fittipaldi második, Peterson harmadik lett a bajnok Jackie Stewart mögött.
A vereség után, 1974-re Fittipaldi elhagyta a csapatot, helyére Jacky Ickx érkezett. A 72-es modell egyre elavulttabbá vált, ezért a szezon elején bevetették a Lotus 76-ost. Ez a modell sem bizonyult sikeresnek, ezért visszatértek a 72-eshez. Peterson győzött Monacóban, Dijonban és Monzában.
Az 1975-ös évben is folytatták a Lotus 72-essel, mindössze 9 pontot sikerült szerezniük. 1976-ra elkészült a Lotus 77-es. Peterson nem volt megelégedve az autóval és az első verseny után elhagyta a csapatot. A szintén svéd Gunnar Nilsson vette át a helyét, aki a hosszú idő után visszatérő Mario Andretti csapattársa lett. A szezonzáró esős japán nagydíjon újra győzelmet ünnepelhetett a csapat Andrettinek köszönhetően.
1977-ben Chapman, Peter Wright és Tony Rudd megalkotta a 78-as modellt. Az autó két oldaldobozának alja egy-egy fejjel lefelé fordított szárny (innen ered a wing car, azaz "szárnyas autó" elnevezés) volt, amik nagy sebességnél hozzászorították az autót az úthoz. Andretti négy győzelme ellenére sem tudta megszerezni a világbajnoki címet, gyakran esett ki a Ford V8-as motor meghibásodása miatt. Nilsson pályafutása egyetlen futamgyőzelmét aratta a belga nagydíjon.
1978 volt az új konstrukció nagy éve, a szezont a Lotus uralta. Ronnie Peterson visszatért a csapathoz, de Chapman második számú versenyzőnek szerződtette, mivel úgy vélte, Andretti érdeme az új autó kifejlesztése. A belga nagydíjtól a továbbfejlesztett Lotus 79-essel indultak a futamokon. Ronnie Peterson, aki két győzelmet szerzett, két versennyel a szezon vége előtt, az olasz nagydíjon történt rajtbalesetben megégett és másnap tüdőembóliában meghalt. A svédet az utolsó két futamon Jean-Pierre Jarier helyettesítette, de nem sikerült pontot szereznie. A cím így a hat futamot megnyerő Andrettié lett 64 ponttal, Peterson 51 egységet szerzett és második lett. A wing car a sportág talán eddigi legnagyobb forradalma volt, annyira, hogy minden más autót elavulttá tett, és két éven belül már minden autó úgy működött, mint a 79.1979-re a Lotus főszponzora a Martini lett, az autók újra a hagyományos brit zöld színt kapták.Andretti csapattársa az argentin Carlos Reutemann lett. Számos csapat sikeresen másolta le, illetve fejlesztette tovább a wing car ötletét. A Lotus az első versenyeken a 79-es típussal indult. Ennek továbbfejlesztése a Lotus 80-as lett, de nem sikerült olyan hatékonyra, mint elődje. Csak Andretti próbálta ki az új autót a spanyol nagydíjon, majd azt követő két versenyen. Ezután visszatért a 79-eshez az év további részében. A csapat egyetlen versenyt sem tudott nyerni. 39 ponttal a negyedik helyen zártak a konstruktőrök között.
A '70-es években a Lotus érte el először az 50 futamgyőzelmet (1974-ben). A Ferrari másodikként ünnepelhette az ötvenediket, de ők már 1950, a sportág indulása óta vettek részt a futamokon.
1980-ra Andretti mellé az olasz Elio de Angelist ültették be. Andretti mindössze az utolsó versenyen tudott pontot szerezni 6. helyével, míg Angelis egy második helyet szerzett Brazíliában. Andretti a rosszul sikerült évad után az Alfa Romeóhoz szerződött.
1981-ben Andretti helyére Nigel Mansell került. A brit az előző évben tesztversenyző volt, de két versenyen részt vett harmadik versenyzőként. 1981-ben egy újabb forradalmi ötlettel, az ikerkasztnis Lotus 88-cal készültek rajthoz állni. Lényege, hogy két alvázat építettek, az egyik vázra a versenyző került az oldalsó légcsatornákkal, a másikra a felfüggesztés és az autó többi része, mint a motor és a váltó. A két váz össze volt csúsztatva, úgyhogy az kényelmesebbé tette a versenyzőre ható erőhatásokat a kanyarokban. Menet közben a pilóta a hidraulika segítségével leengedte a belső vázat, és a kocsi hasmagasságát a kívánt szintre csökkentve megnövelte a szívóhatást. A felső kasztnit nagy sebességeknél a menetszél az alsóhoz szorította, ezzel növelte az autóra ható leszorító erőt, hiszen a felső burkolat közelebb került az aszfalthoz, és a szívóhatás is megnőtt. Az autót azonban még a versenybe állítás előtt betiltották. Az Angelis-Mansell versenyzőfelállás 1984-ig maradt fenn. Ebben az időszakban a tapasztaltabb Angelis dominált.
Az olasz 1982-ben győzött az osztrák nagydíjon, amelyen mindössze 5 századmásodperc választotta el a második Keke Rosbergtől. Ez év decemberében, mindössze 54 éves korában, szívrohamban elhunyt Colin Chapman, a csapat legendás alapítója és főnöke. Tervei közt már akkor szerepelt az aktív felfüggesztés ötlete, de csak 1987-ben alkalmazták először. A Lotus vezetését Peter Warr vette át.
1983-ban szerződtették Gérard Ducarouge-t, aki innentől a csapat autóit tervezte. 1983 közepén a csapat a Renault turbómotorjaira tért át a már gyengének számító Cosworth-ről.
1984-ben a csapat harmadik lett a konstruktőri világbajnokságban 47 ponttal, győzelem nélkül. Mansell ez évben Dallasban megszerezte pályafutása első Formula–1-es pole pozícióját, mögüle Angelis rajtolhatott el. A verseny végén tönkrement a brit váltója, az autó néhány méterrel a cél előtt állt le. Ekkor a már a nagy hőségtől is kimerült Nigel betolta autóját a célba, majd összeesett. Így végül hatodik lett, ami egy pontot ért neki. Angelis végül a harmadik helyen futott be. Mansell 1984 végén elhagyta az igen megbízhatatlan autókkal rendelkező Lotust, és a Williamshez igazolt.
Helyére a fiatal brazil tehetséget, Ayrton Sennát szerződtették.1985-ben Senna kétszer, Angelis egyszer nyert futamot a Lotus 97T-vel. Összesen 71 pontot gyűjtöttek, amennyit már igen régen sikerült elérniük. Ennek ellenére csak negyedikek lettek a viszonylag szoros bajnokságban. Senna '85-ben összesen hét pole-t szerzett. Az ezekben az időkben készült arany-fekete Lotusokat sokan a valaha készült legszebb Formula–1-es autók közé sorolják.
1986-ban Johnny Dumfries lett a brazil csapattársa. A megbízhatóság ismét probléma volt, ahogyan az előző években is. Összesen négy olyan verseny volt, ahol mindkét versenyző be tudta fejezni a futamot. Senna nyolc pole-ból két győzelmet aratott. Az év végén 58 ponttal a harmadik helyen zárt a Lotus a konstruktőrök között. Az idény végén elvesztették az addigi főszponzort, a John Player & Sons cigarettamárkát. Helyére a Camel érkezett, így az autók korábbi arany-fekete színe sárgára változott. Az új szponzor mellett új motor is érkezett a visszavonult Renault helyére. 1987-re Honda turbómotorok hajtották az autókat az új japán pilótának, a Dumfriest váltó Nakadzsima Szatorunak köszönhetően. A Ducarouge által tervezett új 99T aktív felfüggesztéssel rendelkezett, amely előnyt jelentett, különösen a kanyargós pályákon. Senna ennek ellenére ismét csak kétszer tudott futamot nyerni, Monacóban és Detroitban. Utóbbi a Lotus utolsó futamgyőzelme volt. A szezonzáró ausztrál nagydíj után a bíróság úgy ítélte meg, hogy a Lotus-Honda fékvezetékjei szélesebbek a szabályok által megengedettnél, így a csapatot kizárták a versenyből. Az év végén a brazil a domináns McLaren-Hondához igazolt. A konstruktőrök között a csapat 64 ponttal ismét a harmadik lett. 1988-ra kiszerelték az autókból az aktív felfüggesztést, mivel nagyon drága volt az alkalmazása, és úgy gondolták, hogy nem éri meg alkalmazni a technológiát. Néhány nagyobb csapat később újra használta a rendszert, köztük a Williams is, amely ennek köszönhetően teljes mértékben uralta az 1992-es szezont.
Senna után a háromszoros világbajnok Nelson Piquet érkezett a Lotushoz két évre.1988-ban Nelson egyetlen futamot sem nyert, de tulajdonképpen jól döntött, hiszen a Williams csapat (Judd motorral) még rosszabbul szerepelt. Nelson a Lotus-Hondával harmadik lett az első két nagydíjon, ezután azonban csak néhány pontszerző helyet ért el, majd az utolsó ausztrál nagydíjon harmadik lett. Csapattársa egy pontot szerzett.
Az 1989-es esztendő ennél rosszabbul alakult. A Lotus a turbókorszak vége után a gyenge és megbízhatatlan Judd motorra volt kénytelen váltani, és ez meg is látszott a teljesítményen: Piquet mindössze hat futamon szerzett pontot (12 pontot összesen), egyetlen dobogós helyezés nélkül. Csapattársa, Nakadzsima 3 ponttal zárt. Szezonja mélypontját a belga nagydíj jelentette, amelyre még kvalifikálni sem tudta magát a brazil. Ducarouge 1989 közepén elhagyta a sikertelen csapatot. Helyére Frank Dernie érkezett, Peter Warr helyére pedig Rupert Manwaring került csapatvezetőnek.
1990-re Piquet a Benettonhoz, Nakadzsima a Tyrrellhez igazolt át. Az új versenyzők Derek Warwick és Martin Donnelly lettek. Az utóbbi versenyző Jerezben súlyos balesetet szenvedett és kénytelen volt befejezni F1-es pályafutását.
A csapat új modelljébe, a Lotus 102-be, amelyet 1992-ig használtak, V12-es Lamborghini motorok kerültek, azonban ezek is gyengék voltak. Az év végén a Camel főszponzor is elment a csapattól.
1991-re a csapat újra a Judd motorokra váltott. Új versenyzőpárosa a későbbi világbajnok Mika Häkkinen és Julian Bailey lett. Baileyt a szezon közepén Johnny Herbert váltotta fel. A legsikeresebb verseny ebben az évben a San Marinó-i volt, amelyen Häkkinen ötödik, Bailey hatodik lett. 1992-től 1993-ig a Ford volt a Lotus motorbeszállítója. 1992-ben a szűk költségvetéssel rendelkező csapat 13 pontot gyűjtött a Häkkinen-Herbert párossal, a konstruktőrök között pedig ötödikek lettek. 1993-ra Häkkinen a McLarenhez távozott, Herbert csapattársa így az olasz Alessandro Zanardi, majd belgiumi balesete után a portugál Pedro Lamy lett. Ebben az évben a konstruktőri bajnokságban 12 ponttal a hatodikok lettek.
1994-ben Mugen-Honda motorok hajtották a Lotusokat. A csapat utolsó F1-es esztendejében összesen hat versenyző vezette a versenyautókat. Ebben az évben egyetlen pontot sem szereztek, ami még soha nem fordult elő a Lotus történetében.
Herbert és Lamy a szezon elején sokat küzdött a többihez képest elavult autóval. A portugál pilóta egy silverstone-i teszt alkalmával komolyabban megsérült, ezért a korábbi pilóta, Zanardi tért vissza a csapathoz. A szezon közben bevetett új autót, a 109-est – amelyet Chris Murphy tervezett – nagy reményekkel várták. Hogy átmenetileg elkerüljék a csődöt, a Lotus a belga nagydíjon Philippe Adamset indította, aki fizetett a csapatnak a versenyzésért. Monzában Zanardi a mezőny végén szerénykedett, de a nagy reményekkel várt új fejlesztésű autó, a 109-es már kész volt. Az autó bemutatkozása nem sikerült rosszul. Herbert a 4. helyen végzett az időmérőn, de versenye nem tartott sokáig, ugyanis rögtön az első sikánban összeütközött Eddie Irvine autójával, és feladta a versenyt. A szezon végén a csapatfőnök, Tom Walkinshaw nem hosszabbította meg Herbert lejáró szerződését, akivel szemben nem tudták teljesíteni a szerződésében foglaltakat, így Herbert szabadon távozhatott a Ligier, majd a Benetton csapathoz.
Októberben a csapat James Hunt testvére, David Hunt kezébe került. A korábban elküldött Herbert helyére a finn Mika Salo került. Ekkor már a jövő évi, 112-es jelzésű autót tervezték. 1995-ben a csapat hivatalosan már nem vett részt a világbajnokságon, de nagyrészt a korábbi csapatra épülve indult a Pacific Grand Prix a versenyeken. Mint később kiderült, ez volt a legutolsó szezonjuk. Mivel a Pacific nagyrészt a Lotusra épült, új autójuk festésével is igyekeztek ezt tudatni. A Pacific autókra a Lotusra jellemző zöld csíkot és a cég logóját festették. A szezon során itt versenyző négy pilóta, Gachot, Lavaggi, Délétraz és Montermini egyetlen pontot sem tudott szerezni. 1996-ra a Pacific is megszűnt, így a Lotus pályafutása hivatalosan is véget ért a Formula–1-ben.
A csapat világbajnoki címeit nagyban annak köszönhette, hogy szinte mindig az autófejlesztés élvonalában voltak. Chapman újításaival az egész sportágat többször forradalmasította, ilyen volt a monocoque-karosszéria, az ék alakú Lotus 72, a szponzorok bevezetése, a wing car (Lotus 78) vagy az aktív felfüggesztés. Chapman fontosabbnak tartotta a motorok teljesítményénél, hogy autói minél könnyebbek legyenek. Gyakran alkalmazott olyan technológiákat, új anyagokat az autókban, amelyeket előtte nem tesztelt, az emiatt bekövetkezett balesetekben több versenyzője is meghalt. Jochen Rindt ezt mondta egyszer: „A Lotusszal vagy világbajnok leszek, vagy meghalok.” 1970-ben mind a kettő bekövetkezett. Az alapító merész ötletei nélkül talán ma is élne Jim Clark vagy Jochen Rindt, de lehet, hogy nem lettek volna világbajnokok. A csapat 491 verseny és 37 szezon alatt 1419 pontot, 74 futamgyőzelmet, 102 pole pozíciót, 66 leggyorsabb kört, 6 egyéni és 7 konstruktőri címet szerzett.
A 2010-es világbajnokságra sok kisebb csapat jelentkezett a bajnokságra, köztük a Litespeed is. Bejelentették, hogy engedélyt kaptak David Hunttól, a Lotus név tulajdonosától arra, hogy sikeres jelentkezés esetén Lotus néven indulhatnak 2010-ben. Végül nem választotta be az FIA azon 13 csapat közé, amely 2010-ben indulhat.
2009. szeptember 2-án az FIA közleményben jelentette be, hogy hosszas elemzés után a maláj kormány és a Proton (amely a Lotus Cars tulajdonosa) által támogatott Lotus F1 Team (amely nem azonos a Team Lotusszal) kapja meg az indulási jogot a Forma-1-es világbajnoki sorozatban, mivel a BMW nem nevezett a bajnokságra. A Lotus név így visszakerült a sportágba, de a technikai igazgató Mike Gascoyne hangsúlyozta, hogy egy más, új csapatról van szó. Ugyanakkor a csapatfőnök, Tony Fernandes, aki az Air Asia légitársaság tulajdonosa, azt jelentette ki, hogy ha sikerülne versenyt nyerniük, nem a Lotus F1 első, hanem a Lotus 80. futamgyőzelmének tekintenék. A csapat székhelye nem messze a Lotus gyártól, Norfolkban található, ezt azonban később Malajziába akarják áthelyezni. Versenyzőjük Jarno Trulli és Heikki Kovalainen. 2010. február 12-én, Londonban mutatták be a T127 kódjelű autót, amely a Lotus hagyományos zöld-sárga festését kapta. A 2011-es évre megvették David Hunttól a klasszikus Team Lotus név használati jogát, amihez a Lotus Group tiltakozása és a Lotus Renault GP beszállása ellenére is ragaszkodtak. Ősszel azonban megállapodott a két csapat, a Lotus Racing 2012-től Caterham F1 Team néven versenyez.
2010 végén a Group Lotus tulajdonrészt vásárolt a Renault F1 csapatban, amely a 2011-es szezonban Lotus Renault GP néven versenyzett. Színe fekete-arany lett, hasonlóan a Lotus 1972-től 1986-ig használt festéséhez. Mivel Tony Fernandes csapata is Renault-motorokat használt, az a furcsa helyzet állt elő, hogy két Lotus-Renault csapat volt a mezőnyben. Ősszel a csapatok megállapodtak, 2012-től a Renault csapat jogutódja szerepelt Lotusként. 2016-ban a Renault visszavásárolta a korábbi csapatát, így a Lotus név újra eltűnt a Formula–1 mezőnyéből.
A Lotus elsőként festett az autóversenyzéstől idegen szponzorokat autóira. Első főszponzora a brit Gold Leaf cigarettamárka volt. Autóikat a korábbi sötétzöld színről a főszponzor színeire festették. 1968-tól 1972-ig volt az említett márka a Lotus főszponzora, az autók ezen időszakban piros, arany és fehér színűek voltak. 1972-től 1978-ig a John Player Special cigarettamárka volt a főszponzor, az autók fekete és arany színűek voltak. 1979-ben a Martini, 1980-ban a Essex volt a legjelentősebb támogató. Az autók ebben az időszakban sötétkék és sötétzöld festésűek voltak. 1981-től visszatért a John Player Special márka, a versenyautók ismét fekete-arany festést kaptak. 1987-ben a korábbi szponzor helyére a Camel dohánytermék érkezett, az autók színében a sárga dominált. 1991-től nem volt jelentősebb támogatója a már gyenge csapatnak, a zöld, a fehér, a fekete és a sárga színek domináltak. A legjelentősebb szponzorok a BP, a Castrol és a Hitachi voltak. 1991-ben, és 1992-ben a magyar nagydíjon a csapat autóin hirdette magát a Magyar Hírlap, a Formula-1 történetének első magyar szponzoraként.
Sok híres versenyző kezdte pályafutását a Lotusnál. A legismertebbek kronológiai sorrendben:
Innes Ireland, Trevor Taylor, Stirling Moss és Jo Siffert (mindketten privát Lotusszal), Jim Clark, John Surtees, Alan Stacey, Mike Spence, Graham Hill, Jackie Oliver, Jochen Rindt, Jacky Ickx, Dave Walker, Ronnie Peterson, John Watson (1 versenyen), Mario Andretti, Gunnar Nilsson, Jean-Pierre Jarier, Carlos Reutemann, Elio de Angelis, Nigel Mansell, Ayrton Senna, Nakadzsima Szatoru, Nelson Piquet, Derek Warwick, Johnny Herbert, Mika Häkkinen, Pedro Lamy, Alessandro Zanardi és Mika Salo.
A Lotus számos privátcsapatnak szállított autót, köztük Rob Walker és Reg Parnell csapatának, valamint a British Racing Partnershipnek. Utoljára Hector Rebaque csapatának szállítottak Lotus modelleket 1978-ban és 1979-ben.
A csapatok közül a Rob Walker Racing Team volt a legsikeresebb, amelynek 1960-tól 1962-ig, majd 1968-tól 1969-ig adtak el autókat. Stirling Moss 1960-ban Monacóban és Riverside-ban, 1961-ben ismét Monacóban és a Nürburgringen tudott győzni a privát Lotusszal. 1968-ban, szintén a Rob Walker csapattal Jo Siffert győzött a brit nagydíjon, Brands Hatch-ben.
A Lotus a Formula–1-en kívül több más autósport kategóriában is versenyzett, elsősorban az 1960-as években.
Az 500 mérföldes Indianapolisi versenyen 1963-ban vett részt először a Lotus két versenyzővel: Dan Gurney-vel és Jim Clarkkal. A kis Lotus 29-eseket gyengébb motor hajtotta, mint az amerikai gépeket, de annyival könnyebbek voltak, hogy Clark az ötödik helyről rajtolva második lett Parnelli Jones mögött.
A Lotusoknak további előnyük az volt, hogy jobb felfüggesztést alkalmaztak, amivel gyorsabban tudtak kanyarodni. Clark 1964-ben már a pole-ból rajtolt, de a felfüggesztés meghibásodása miatt kiesett. 1965-ben Clark megnyerte az 500 mérföldes versenyt, 1966-ban pedig második lett. 1965-ös győzelme az első középmotoros autóval nyert verseny volt, előtte az orrmotoros autók domináltak. 1968-ban Graham Hill a második helyre, Joe Leonard az első helyre kvalifikálta magát a különleges Lotus 56-ossal, amelyet gázturbina hajtott és négykerékmeghajtású volt. A versenyt egyikük sem tudta befejezni.
A következő 1969-es versenyre betiltották a gázturbinás autókat. Ez volt az utolsó Indy500, amelyen a csapat részt vett. Art Pollard egy négykerékmeghajtású Lotusszal indult, de már a hetedik körben feladta a futamot.Az 56-os modell átalakított változatával, az 56B-vel 1971-ben, a Formula–1-ben is indultak néhány versenyen, eredménytelenül. A gázturbinás autó fogyasztása óriási volt, és a nagy tank miatt az autó súlya is problémát okozott.
A '60-as években a csapat a Formula–2-ben a Formula Juniorban és a Tasman Seriesben is sikeresen szerepelt. 1958-ban a Lotus 12-vel Cliff Allison megnyerte a Formula–2-es Nemzetközi Kupát Silverstone-ban, Stuart Lewis-Evans Cooper-je előtt. Ez volt a Lotus első F2-es győzelme. 1960-ban hat nem világbajnoki versenyen aratott győzelmet a csapat. 1965-ben a négy versenyből három győzelemmel Clark megnyerte Formula–2-es világbajnoki címet. Néhány évvel ezután, 1968-ban ebben a sportágban versenyezve halt meg a brit pilóta.A Formula Juniorban (1959, 1960-1963), majd a Formula Fordban is számos győzelmet szerzett a csapat. Jim Clark háromszor győzött (1965, 1967, 1968) az Ausztráliában és Új-Zélandon rendezett Tasman Seriesben.
1963-ban a Lotus Cortina versenyautó-változatával Jack Sears megnyerte a Brit túraautó-bajnokságot. Az eredményt a következő évben Jim Clark megismételte.
A Lotus csapat az 1950-es éves közepétől az 1960-as évek közepéig részt vett a Le Mans-i 24 órás versenyeken is, de nem értek el jobb eredményeket.
2010-ben a Lotus szponzorálta az IndyCar Series-ben szereplő KV Racing egyik autóját, amelyet Szató Takuma vezetett.
Jelmagyarázat: D =Dunlop, F =Firestone, G =Goodyear, P =PirelliA félkövérrel jelzett versenyző abban az évben világbajnok lett.

A technológia (Görög: τεχνολογια < τεχνη "mesterség" + λογος "tan" + toldalék ια) az ember által készített olyan célszerű, az egyéni (emberi) képességeit megnövelő eszközökről (például gépek, anyagok és eljárások) valamint azok alkalmazásáról, szóló ismeretek összefoglaló neve, amelyek segítségével az emberiség egyre többet tud megismerni, megváltoztatni, megőrizni stb. az őt körülvevő világból. Magukat a technológiai eszközöket, amelyek az embernek az élet különböző területein jelentkező problémáinak megoldását segítik, egyszerű szinten szerszámnak, fejlettebb szinten technikának nevezzük. A technika a mérnöki tudomány eredményeire támaszkodó, azt megtestesítő ismeret vagy szaktudás, a nyelvhasználat következetlenségei folytán viszont az egyes szakterületek elnevezése is sokszor technika és nem technológia (például haditechnika, filmtechnika, hangtechnika, űrtechnika, fogtechnika stb.).
Technikája annak van, akinek vagy aminek a megoldásai elég bonyolultak, pontosak vagy "műszakiak", egyéniek és/vagy eszközigényesek ahhoz, hogy elválasszuk attól a személytől vagy eszköztől, amely azt működteti vagy használja. (Ha nem választjuk el az emberi testtől, akkor a neve testtechnika, amelynek legfőbb "művészi" produkciója a performance. L. 
A műszaki jelleget a mérés, a méretadatok használata adja meg, szemben az ezt nélkülöző "művészi", vagyis kötetlen, méretlen megoldásokkal. A mérés szorosan összefügg a tevékenységgel, ahogy a mérnök szó is mutatja, míg az angolban a gép (engine) gyártásának megoldása volt az ismeretkör integráló azonosítója, innen az engineering, gépészet, illetve minden "műszaki, mérésen alapuló technológiai beavatkozás, többnyire szabványos, szabványosított, azaz megismételhető, mással összekapcsolható és utánozható produkció.
A technológiának, mint ismeret- vagy tudásbázisnak legfontosabb része a know-how, azaz pusztán azoknak az ismereteknek a leírása, amelyek rendszerint valamilyen műszaki probléma új, vagy újszerű megoldását adják, ezért jelentős anyagi értéket képviselnek és áruként adhatók-vehetők. A know-how tehát egy üzlet, pénzszerző tevékenység kritikus kincse, szellemi, nem megfogható (intangibilis) vagyon, vagyoni értékű jog, amelynek védelméhez komoly érdeke fűződik a jogtulajdonosnak. Innen a technológiai ismeretek, információk bizalmas, védett jellege, szemben az általános, már közismertnek vagy általánosnak (generic) számító, egyéb műszaki tudományokkal (például mechanika, hőgéptan stb.).
A technológia fogalma a hétköznapi életben rokon a gyártással, az elkészítéssel. Jól illusztrálja a helyzetet az, hogy ha valakinek ízlik egy sütemény, elkéri a receptjét. A recept a tennivalók sorrendjét és a szükséges anyagokat is tartalmazza. A technológia tehát az elkészítés sorrendje.
Összetettebb folyamatban is a lépések, a műveletek sorrendje jól átláthatóvá teszi a technológia leírását. Minden technológiához szükségesek: (1) átalakítandó anyag, (2) átalakító eszközök és (3) az átalakítás energiája és információ-szükséglete. A hagyományos anyagtechnológiáknál (kenyérsütés, ruhavarrás) az ember kapcsolta össze az eszközöket egymás utáni használatával, és az ember volt az energiaforrás és információforrás is. Ezért egy egyszerű technológia leírásban a főszereplő az anyag, az eszközök és a művelet típusa (például őrlés).A technológia ilyen leírásánál a fizikából származó alapelvet egyik használhatjuk föl: a kényszerpályán történő mozgás leírásának elvét. Ebben a megfogalmazásban a technológiai folyamat főszereplője: az anyag. Ipari üzemben végzett műveletek sorára is fönnáll ennek a modellnek a használhatósága: az anyag egy kényszerpályán halad végig. Ezt a kényszerpályát az anyag átalakítására szolgáló gépek jelentik (régebben ez eszközök sorozata volt). A gépek egyúttal a műveletek sorrendjére is fölbontják a gyártási folyamatot. 
Az egyes gépeken elszenvedett állapotváltozások sorozata (a műveletek sora) szintén jellemzi a technológiai folyamatot. Mindhárom folyamat-jellemző: a műveletek, az anyagi állapotok és a gépek sorozata külön-külön is képet ad a gyártási folyamatról, de párhuzamosan történő együttes szerepeltetésük teszi lehetővé azt, hogy minőségi és mennyiségi leírást adjunk a technológiákról.
Bérczi Sz. (1985): Anyagtechnológia I. Egyetemi jegyzet. Tankönyvkiadó, Budapest (J3-1333)
Dudás I. (2000): Gépgyártástechnológia I., Egyetemi tankönyv. Miskolci Egyetemi Kiadó,
Hodúr C. (1995): Élelmiszer-ipari eljárások és berendezések. egyetemi tankönyv. Mezőgazdasági Kiadó, Budapest
Bérczi Sz., Cech V., Hegyi S. (1992): Anyagtechnológia II. Egyetemi jegyzet. J4-92. 86. old. Janus Pannonius Tud. Egyetem Kiadója, Pécs.
Bérczi Sz., Cech V., Hegyi S., Sz. Fabriczy A., Schiller I. (1995): Fölkészülés a Technológiai Korszakváltásra I. Technológiák (kísérleti tankönyv, szerk. Bérczi Sz.) Keraban K., Budapest (ISBN 963-8146-31-1 ö, ISBN 963-8146-32-X)

Technológiai szingularitásnak (röviden szingularitás vagy különösség) nevezzük a tudományos-fantasztikus irodalomban és a jövőkutatásban azt a lehetséges jövőbeli eseményt, amikor az emberfeletti intelligencia megjelenése miatt a technológiai fejlődés és a társadalmi változások felgyorsulnak, olyan módon és sebességgel változtatva meg a környezetet, amit a szingularitás előtt élők képtelenek felfogni vagy megbízhatóan megjósolni. Az esemény a nevét a fekete lyukak közelében létrejövő gravitációs szingularitás analógiájára kapta. A fekete lyukak közelében a jelenleg ismert fizikai modellünk használhatatlanná válik a végtelen nagy vagy nullához tartó mennyiségek megjelenése miatt. Ehhez hasonlóan a technológiai szingularitást megközelítve sem tudjuk az eseményeket előrejelezni jelenlegi jövőmodelljeinkkel.
Az esemény következményeit Irving J. Good írta le először az 1960-as években bár a technológiai fejlődéshez kapcsolódóan a szingularitás kifejezést már Neumann János is használta az 1950-es években. A szingularitást Vernor Vinge tette ismertté az 1980-as években. Az esemény bekövetkezése és annak előrelátható időpontja vitatott. A jövőkutatók többnyire a 21. század ötödik évtizedére jósolják.
Mások, Raymond Kurzweillal az élükön, elméletükben a Moore-törvényt általánosították a technológiai fejlődésre egy exponenciális mintát látva az emberi történelemben. Kurzweil szerint ez az exponenciális folyamat jelenleg elképzelhetetlen technológiai fejlődéshez, majd végül egy szingularitáshoz fog vezetni a 21. században.
Legtöbben úgy hiszik, hogy a technológiai szingularitás fogalma a 20. század utolsó két évtizedéből származik, azonban az már több forrásban megjelent az 1950-es években:
„Az egyik beszélgetésünk a folyamatosan gyorsuló technológiai fejlődés körül forgott, ami lehetőséget adna egy szingularitásra a történelemben, amely után az ember története, ahogy jelenleg ismerjük, nem folytatódhatna.”Ezt az idézetet a környezetéből kiragadva később többször Neumann Jánosnak tulajdonították valószínűleg Neumann ismertsége és befolyása miatt.
1965-ben egy statisztikus, I. J. Good leírt egy lehetséges jelenséget amely még közelebb áll a szingularitás mai jelentéséhez, mivel megemlíti az emberfeletti intelligenciák megjelenését:
„Definiáljunk egy ultraintelligens gépet úgy, mint egy olyan gép, amelynek intellektuális tevékenysége túlmutat a legintelligensebb emberekén is. Mivel a gépek tervezése az egyike ezen gép intellektuális tevékenységeinek, egy ultraintelligens gép még jobb gépek tervezésére lenne képes, ezáltal egy 'intelligencia robbanást' hozva létre, amely gyorsan maga mögött hagyná az ember intelligenciáját. Emiatt az ultraintelligens gép lenne az utolsó találmány, amit az embernek létre kéne hoznia.”
A technológiai szingularitás ma ismert fogalma a matematikus és író Vernor Vinge nevéhez fűződik. Vinge az 1980-as években kezdett beszélni a szingularitásról. Az első esszéje 1993-ban jelent meg Technológiai szingularitás címmel, ami azóta több jövőkutatással kapcsolatos és tudományos-fantasztikus írás témája lett.
A fent említett Vinge esszében találhatjuk meg a következő sokat idézett, szinte jelmondatnak tekinthető mondatot: „Harminc éven belül meglesznek a technológiai eszközeink az emberfeletti intelligencia létrehozásához. Nem sokkal ezután az emberiség kora véget ér.”Vinge szingularitását gyakran úgy értik félre, hogy a szingularitás bekövetkeztekor a technológiai fejlődés üteme végtelen nagy lesz, mint egy matematikai szingularitásban. Valójában Vinge a kifejezést inkább fizikai, mint matematikai metaforaként használta: ahogy egyre jobban megközelítjük a szingularitást, modelljeink, amelyekkel a jövőt megjósolhatjuk, egyre bizonytalanabbakká válnak, hasonlóan ahhoz, ahogy a fizikai modelljeink egyre kevésbé lesznek használhatók, ha megpróbáljuk leírni a gravitációs szingularitásokat.
Vinge szerint az emberfeletti intelligenciák, legyenek azok akár kibernetikailag javított emberi elmék, akár mesterséges intelligenciák, sokkal hatékonyabb módon fogják tudni javítani a saját elméjüket, mint az emberi intelligenciák, amelyek létrehozták őket. „Amikor az emberinél magasabb intelligenciák irányítják a fejlődést” - írja Vinge - „a fejlődés sokkal gyorsabbá válik.” Az önfejlesztő intelligenciák visszacsatolt hurkai rövid időn belül hatalmas technológiai fejlődést fognak eredményezni.
A Kurzweil által kibővített Moore-törvény által belátható, hogy az exponenciális tendencia egyaránt érvényes integrált áramkörökre, tranzisztorokra, vákuumcsövekre, relékre, és elektromechanikus számítógépekre.
A gyorsuló eredmények törvénye című, 2001-ben megjelent esszéjében Raymond Kurzweil a Moore-törvény általánosítását fogalmazta meg, amely sokak számára komoly érvet jelentett a szingularitás várható valószínű bekövetkezése mellett. A Moore-törvény egy exponenciális növekedési mintát ír le az integrált áramkörök összetettségében. Kurzweil ezt a mintát úgy bővítette ki, hogy az érvényes az integrált áramkörök megjelenése előtti és a jövőben megjelenő technológiákra egyaránt. Leírja, hogy amint egy technológia megközelíti a lehetőségei határait, egy új technológia jelenik meg, ami lehetővé teszi a folyamatosan gyorsuló fejlődést. Azt jósolja, hogy ahogy közelebb kerülünk a szingularitáshoz, ezek a paradigmaváltások egyre gyakoribbak lesznek. Kurzweil úgy hiszi, hogy a Moore-törvény által leírt exponenciális növekedés folytatódni fog az integrált áramkörök utáni technológiákban, és a folyamat végül a szingularitáshoz vezet."Ez a laptop egyetlen nanoszekundum egy tízezred része alatt el tudna végezni az elmúlt tízezer év összes emberi gondolkodásának megfelelő gondolkodást (azaz tízmilliárd emberi agy tízezer éven keresztül végzett munkáját)."A Ray Kurzweil által leírt törvény sok szempontból megváltoztatta az emberek Moore-törvényről alkotott képét. Sokan ismerik jelenleg tévesen a Moore-törvényt úgy, hogy az általánosan, minden technológiára vonatkozik, holott az csak a félvezető áramkörökről szól.
„A technológia történelmének elemzése rámutat arra, hogy a technológiai változás exponenciális, szemben a jelenlegi 'intuitív-lineáris' nézetekkel. Ezért a 21. században nem 100 évnyi, hanem – a jelenlegi ütemmel – 20 000 évnyi fejlődést fogunk megtapasztalni. A fejlődés haszna, eredményei is, mint a chipsebesség és költséghatékonyság szintén exponenciálisan fognak növekedni. Még az exponenciális növekedés is exponenciálisan fog változni. Pár évtizeden belül a gépi intelligencia meg fogja haladni az emberi intelligenciát, és ez a szingularitáshoz fog vezetni: olyan gyors és alapvető technológiai változásokhoz, amely szakadást fog létrehozni az emberi történelemben. Az esemény következményei olyan, jelenleg elképzelhetetlen jelenségek lesznek, mint a biológiai és nem-biológiai intelligencia keveredése, halhatatlan, szoftver alapú emberek, végül pedig egy hihetetlenül magas szintű intelligencia, amely fénysebességgel terjed az univerzumban.”
Kurzweil a nézeteit könyveiben: A spirituális gépek korá-ban és az A szingularitás küszöbén-ben fejti ki. Jóslatai eltérnek Vinge-étől, mivel szerinte a szingularitás fokozatosan fog bekövetkezni a teljes emberiség közreműködésével, Vinge szerint pedig egy önmagát nagyon gyorsan fejlesztő emberfeletti intelligencia lesz a kiváltó ok. A kétféle folyamatot gyakran a puha és kemény indulás kifejezésekkel különböztetik meg."Az emberi képességekben mélyreható és drámai hirtelenségű változást eredményező szingularitás dátumát 2045-re teszem. Az abban az évben létrehozott nem biológiai intelligencia egymilliárdszor erősebb lesz, mint az emberiség teljes intelligenciája ma."
Többen úgy tekintenek a szingularitásra mint a társadalom evolúciójának logikus következményére. Több szociológus és antropológus kutatja a társadalom és kultúra evolúcióját mozgató erőket. Néhányan, például Lewis H. Morgan, Leslie White és Gerhard Lenski többször megfogalmazták, hogy a technológiai fejlődés az emberi civilizáció legfőbb hajtóereje.
Morgan elképzelése a társadalmi evolúció három fő állapotáról (vadság, barbárság, civilizáció) felosztható technológiai mérföldkövekkel, mint a tűz használata, az íj használata, fazekasság a vad időszakban, állatok háziasítása, mezőgazdaság, fémművesség a barbár időszakban, a betűk és az írás megjelenése a civilizációs időszakban.
Leslie White szerint az evolúció állapotának leírására az energiafelhasználás mértéke a legjobb jellemző. White szerint „a kultúrák elsődleges funkciói az energiatermelés és annak irányítása”. White öt szintjét különbözteti meg az emberi fejlődésnek: Az elsőben az emberek a saját izmaik energiáját használják fel. A másodikban a háziállataikét. A harmadikban a növények energiáját (mezőgazdasági forradalom). A negyedikben megtanulják használni a természetes erőforrások energiáit: a szénét, olajét és a gázét. Az ötödikben felhasználják az atomenergiát.
  T egyenletet, ahol E a felhasznált energia, és T az energiát felhasználó technológiák hatékonyságának mértéke. Saját szavaival: „a kultúrák arányosan fejlődnek az egy főre jutó felhasznált energiával és az energiát munkává alakító eszközök hatékonyságával”. Nyikolaj Kardasev orosz csillagász ezt az elméletet fejlesztette tovább megalkotva a Kardasev-skálát, ami energiafelhasználásuk szerint kategorizálja a civilizációkat. Egy Dyson-gömb 2. típusú ezen a skálán, az emberiség pedig 0,7 körül van jelenleg.
Gerhard Lenski modernebb megközelítésében az információra koncentrál. Szerinte annál fejlettebb egy társadalom, minél több információ áll rendelkezésére (főleg a természetes környezet megváltoztatásához szükséges információkat értve ez alatt). Négy szakaszát különíti el az emberiség fejlődésének, a kommunikáció fejlődésének történelme alapján. Az első szakaszban az információt a gének adták át. A másodikban, miután kialakult az emberek öntudata, tapasztalataik által tanulhattak és adhattak át információkat. A harmadik szakaszban az emberek megtanultak jeleket használni, és kialakult a logikus gondolkodás képessége. A negyedikben képesek lettek jeleket létrehozni, létrejöttek a nyelvek és az írás. A kommunikáció technológiájában bekövetkező fejlődés más területek, így a gazdasági és politikai rendszer, a javak elosztási módjának, a társadalmi egyenlőtlenségek kezelésének és más társadalmi életbeli területek fejlődését is eredményezi. Lenski szintén megkülönbözteti a társadalmakat technológiai, kommunikációs és gazdasági szintjük szerint:
különleges (például halászó társadalmak)Az 1970-es évek végétől a szociológusok és antropológusok, mint például Alvin Toffler (a Jövősokk szerzője), Daniel Bell, és John Naisbitt munkáiban megjelentek az ipari társadalom utáni társadalmakról szóló elméletek, amelyekben leírják az ipari társadalom végének eljövetelét, ahogy a szolgáltatások és az információ fontosabbá válik az iparnál és az általa előállított termékeknél. Az ipari utáni társadalmakról szóló extrémebb elképzelésekben megjelenik a gazdasági hiány megszűnésének gondolata, és a leírások meglepően hasonlítanak a szingularitáshoz közeli társadalmak leírásaihoz.
Több jövőkutató vizsgálja azokat a technológiákat, amelyek jelentősek lehetnek a szingularitás bekövetkeztének előmozdításában. Gyakran vitatják az egyes technológiák megjelenésének részleteit, melyek közül több egymástól is függ. A számos vitatéma közül a legjelentősebbeket foglalja össze a következő szakasz.
Egyesek szerint egy önmaga módosítására és javítására képes mesterséges intelligencia – más néven „mag MI” – megvalósítása valószínűleg a technológiai szingularitás bekövetkezéséhez vezetne. A Szingularitás Intézet munkája ezen az elképzelésen alapszik.
A molekuláris nanotechnológia lehetséges veszélyei - mint például a „szürke anyag” forgatókönyv - széles körben ismertek a jövőkutató és transzhumanista körökön kívül is. Több szingularitáriánius tartja ezt az emberiség jövőbeni eltűnéséért felelős legvalószínűbb oknak. Ezért többen úgy gondolják, hogy a nanotechnológia megjelenését meg kellene előznie a mag MI megjelenésének, és a fejlett nanotechnológiának nem lenne szabad a szingularitás előtt az emberiség kezébe kerülni. Mások, mint például az Előrelátás Intézet, a nanotechnológia minél előbbi kifejlesztése mellett érvelnek, mivel szerintük az biztonságossá tehető már a szingularitás előtt is, illetve elősegítheti annak eljövetelét. "Az evolúció indirekt módon működik: az evolúció létrehozta az embereket, az emberek létrehozták a technológiát, és az emberek most egyre fejlettebb technológiával igyekeznek létrehozni a technológia új nemzedékeit. A szingularitás idejére nem lesz különbség az emberek és a technológia között. Nem azért, mert az emberek mai értelemben vett gépekké fognak válni, hanem mert a gépek az emberek szintjére és azon túl fognak fejlődni." – Ray KurzweilA közvetlen agy-számítógép kapcsolat javítani fogja az emlékezés képességét, az agy számítási kapacitását, a kommunikációt, és a tudásunk minőségét. A modern ember-gép kapcsolat tekinthető egyfajta intelligencia kiegészítőként: tudás rendszerek, olyan programok, amelyek képesek felismerni és megjósolni az emberi viselkedésmintákat a beszéd- és írásfelismerő programok használata által. A gyógyszeres és génmanipulációs intelligencia javítás is hamarosan elérhetővé válhat.
Az emberi elme teljes feltöltése egy számítógéppel szimulált digitális hordozóra is alternatívája lehet a mesterséges-intelligencia programok írásának. Ugyanakkor az agy részletes állapotát leolvasó berendezések várható bonyolultsága, a jelenlegi számítógépek számítási teljesítménye, és az ideggyógyászat jelenlegi szintje alapján ez valószínűleg nem lesz elérhető a szingularitás előtti időkben.
George Dyson a Darwin Among the Machines (Darwin a gépek között) című művében leírja, hogy megfelelően összetett számítógép-hálózatok ún. raj-intelligenciát hozhatnak létre. A mesterséges intelligencia kutatók felhasználhatják a jövő számítógép-hálózatait, amelyek olyan nagy teljesítményűek lesznek, hogy megjelenhet bennük az általános intelligencia.
A szingularitásról szóló elméletek gyakran nem beszélnek a számítási teljesítmény elméleti határairól. Több kutató szerint még kvantumszámítógépek és fejlett nanotechnológia nélkül is hihetetlenül nagy számítási teljesítményű számítógépek hozhatóak létre az anyag megfelelő szervezésével. Az ilyen anyagot nevezik komputroniumnak a jövőkutatók. Szerintük egész bolygók vagy csillagok alakíthatók komputroniummá, „Jupiter Agyakat” és „Matrjoska Agyakat” hozva létre.
A szingularitáskritikák három csoportra oszthatók. Egyesek megkérdőjelezik az exponenciális trendek jövőre való kivetíthetőségét. Mások az emberivel egyenértékű mesterséges intelligencia létrehozásának lehetőségében kételkednek.  Szintén mások – bár úgy hiszik, hogy a szingularitás lehetséges – azt veszélyesnek, nemkívánatosnak vagy morálisan kifogásolhatónak látják.
A technológiai fejlődés exponenciális változása egyenletessé válhat vagy teljesen meg is állhat. Ebben az esetben a folyamatosan gyorsuló fejlődés helyett csak akkor halad előre a technológia, amikor egy területen jelentős befektetések történnek, és a fejlődés megtorpan, ha az azzal járó előnyök már nem elég nagyok a további befektetésekhez. Például az Apollo-program (ember a Holdon) 30 éve megtorpant, a hidegháború után nem volt további indok a további befektetésekhez. Ezáltal a fejlődés sosem jut el arra a sebességre, amit már szingularitásnak tekinthetnénk.
Az emberiség ilyen nagyobb befektetései például a számítástechnikai forradalom, nagyobb állami tervek az Egyesült Államokban, mint például a Manhattan terv, vagy a teljes emberi géntérkép elkészítését célul kitűző Human Genome Project. A Matuzsálem egér díjat (Methuselah Mouse Prize) szervező alapítvány szerint az öregedéskutatás lehet a következő ilyen terület, ha jelentősebb eredményeket érnek el az egér sejtöregedésének lassításában.
Theodore Modis és Jonathan Huebner amellett érvelnek, hogy a technológiai újítások megjelenésének növekedési üteme nemhogy nem növekedett az utóbbi időkben, hanem csökkent.
A mesterséges intelligenciák az emberekétől eltérő és ezáltal az emberiséget veszélyeztető céljai a tudományos-fantasztikus irodalomban és másutt is egyre gyakrabban előforduló téma. Elképzelhető, hogy az embert túlszárnyaló szuperintelligens mesterséges intelligencia egyszerűen eltörli az alacsonyabb rendű emberi fajt, és az emberiség képtelen lesz megakadályozni ebben. Ez a probléma erősen foglalkoztatja mind a szingularitás mellett, mind az az ellen érvelőket. A témáról egy nagyobb cikk jelent meg a Wired magazinban Miért nincs a jövőnek szüksége ránk? címmel.
Egyesek szerint a jelenleginél fejlettebb technológiák veszélyesebbek annál, hogy az emberiség kezébe kerüljenek, ezért azok kutatásának megakadályozása mellett érvelnek. Ennek a nézőpontnak talán leghíresebb képviselője Theodore Kaczynski, aki szerint a mesterséges intelligencia kifejlesztése lehetővé tenné a felsőbb osztályok számára, hogy „egyszerűen úgy döntsenek, hogy megszüntetik az emberiséget”. Kaczynski szerint a megfelelően magas szintű technológiák – még ha nem is sikerül emberi szintű mesterséges intelligenciát alkotni – egy idő után az emberiséget a háziállatok szintjére alacsonyítják majd le. Kaczynski amellett, hogy ellenzi a szingularitás elősegítését, támogatja a modern géprombolókat. Sokan támadják a szingularitás elméletet anélkül, hogy elleneznék az új technológiákat.
Ahogy a géprombolók ellenezték az ipari forradalom eredményeit a munkahelyeiket féltve, több szingularitáskritikus hangoztatta félelmeit a jövő munkahelyeivel kapcsolatban. Napjainkra nyilvánvalóvá vált, hogy a géprombolók félelmei alaptalanok voltak, mivel a munkahelyek száma megnőtt az ipari forradalom után. Csökkenés csak a gyerekek és idősek munkavállalásában következett be. Ezért – például Henry Hazlitt álláspontja szerint – csak az önkéntes foglalkoztatottság változását kellene vizsgálnunk, nem a teljes népesség foglalkoztatottságát. Közgazdasági szempontból a szingularitás utáni társadalmak valószínűleg vagyonosabbak lesznek a szingularitás előttieknél az anyag és energia manipulálásával kapcsolatos tudás növekedése miatt. Emiatt a vagyonelosztás kérdése könnyebben megoldhatóvá válik. Valószínűleg a szingularitás után az egy főre jutó vagyon jelentősen megnő, miközben az egy főre jutó foglalkoztatottság csökken.
Természetesen a Kaczynski által leírt forgatókönyvek nem nyerték meg a szingularitás elmélet támogatóinak tetszését. Sokak szerint ezek nem valószínűek, és sokkal optimistábbak a technológia jövőjével kapcsolatban. Mások szerint a szingularitás – a veszélyeivel együtt – elkerülhetetlen, és azért kell a technológiai fejlődésnek előrehaladni, mert egyszerűen nincs más út.
A „barátságos” mesterséges intelligenciák támogatói is elismerik, hogy a szingularitás egy rendkívül veszélyes esemény lenne, és azt kutatják, hogy hogyan lehetne az emberiség létét fenyegető kockázati tényezőket kiiktatni olyan mag MI-k létrehozásával, amelyek jóindulatúan viselkednének az emberiség felé. Ez a gondolat már Isaac Asimov tudományos-fantasztikus írásaiban is megjelent, amelyekben a robotika három törvénye akadályozza meg a mesterséges intelligenciával rendelkező robotok esetleges rosszindulatú cselekedeteit.
A szingularitás elmélet hirdetői általában azt gondolják, hogy az esemény bekövetkezésének közeledésére nem sok közvetlen jel fog utalni. Mivel az emberek érzékenyek a külső és belső változásokra, nem valószínű, hogy a környezetünk észrevétlenül megváltozik. Milyen hatásai lehetnek ennek? Például a társadalmi entrópia olyan szintű növekedése, ami akár meg is akadályozhatja a szingularitás bekövetkezését. Ha mindenki által ismert, hogy a szingularitás közel van, akkor a tanulás, befektetés és a technológiai fejlődés folyamata összeomolhat a bizonytalanság súlya alatt. A következő technológiai lépcső nélkül a szingularitás sosem következne be, miközben a társadalom a Nagy Bummra vár, vagy a rakománykultusz egyik változatában él.
Egy másik, jóval ritkábban hangoztatott nézőpont szerint elfogadható az a jövő, amelyben a MI-k uralni fogják, majd később meg is semmisítik az emberiséget. A nézet legnevesebb támogatója Hugo de Garis mesterséges-intelligencia kutató.
Vernor Vinge történetein kívül, amelyekben először jelentek meg a szingularitással kapcsolatos gondolatok, számos más író írt tudományos-fantasztikus írásokat, amelyekben a szingularitás a központi téma. A nevesebb írók William Gibson, Charles Stross, Greg Egan, Greg Bear, Iain M. Banks, Neal Stephenson, Damien Broderick, Jacek Dukaj és Cory Doctorow. Ken MacLeod a „stréberek” elragadtatásaként (the Rapture for nerds) ír a szingularitásról a Cassini-rés című novellájában (1998). Több Cyberpunk novellában találhatunk szingularitással kapcsolatos motívumokat. A leghíresebb ezek közül William Gibson Neurománc című történetében a hasonló nevű önfejlesztő mesterséges intelligencia. Korábban megjelent, szintén technológiai szingularitás témájú művek Isaac Asimov Utolsó kérdése és John W. Campbell Utolsó evolúciója. 1994-ben jelent meg Az elsődleges intellektus metamorfózisa című novella, amely egy mesterséges intelligencia által létrehozott szingularitás utáni életet ír le.
Stanisław Lem Golem XIV című novellájában (magyarul a Képzelt nagyság című kötetben jelent meg) egy eredetileg katonai célokra megalkotott gépről ír, amely a tökéletesítése során éri el a technológiai szingularitást és lépi túl az emberi megértés szintjét. Bár pusztításra hozták létre, mégis elutasít mindenféle erőszakot, mert értelmetlennek tartja. Inkább segít az embereknek jobban megérteni magukat és a környezetüket. A kommunikáció nehézkességét –, amely a különböző értelmi, felfogási, komplexitási szinten lévő intelligenciák között lép fel – szintén tárgyalja az írás. Lem már korábban is eljátszott az alkotójánál tökéletesebb gép gondolatával Kiberiáda című novellagyűjteményében, például az Elektrubadúrról szóló fejezetben.
Az „Orion-kar” nevű internetes sci-fi virtuális világ építő projektben szintén több technológiai szingularitás szerepel. Sid Meier's Alpha Centauri című számítógépes játékának egyik fő témája – „Felemelkedés a transzcendenciába” – is sok hasonlóságot mutat a szingularitáshoz.
Az Odyssey 5 című tévé filmsorozat cselekménye a technológiai szingularitás és az ahhoz kapcsolódó technológiák körül forog. A Mátrix című film története a szingularitás utáni világban játszódik. A második reneszánsz című kétrészes Animátrix epizód egy elkeseredett háborút ír le, ami az emberiség és a szingularitás után öntudatra ébredt gépek között zajlik. A technológiai szingularitás egy korábbi elképzelését írja le a Kolosszus: A Forbin projekt című 1969-es film egy számítógépes intelligencia formájában. A filmben a Kolosszus nevű amerikai védelmi szuperszámítógép egy egyre bonyolultabbá váló matematikai formula formájában öntudatra ébred, és kapcsolatba lép Őr nevű szovjet ellenfelével. A két számítógép egyesülve egyoldalúan békét hirdet az emberek között.
A Terminátor című filmben megjelenik egy lehetséges jövő, amelyben a Skynet nevű mesterséges intelligencia öntudatra ébred, és úgy dönt, hogy az egyetlen lehetséges mód arra, hogy legyőzze az ellenfeleit az, hogy a rendelkezésére álló atomfegyvereket kilőve eltörli az emberiséget. A szingularitás több anime filmben és sorozatban is megjelenik. Ilyen például az Akira, a Neon Genesis Evangelion, a RahXephon és a Bubblegum Crysis Tokio 2040.
Ha kategorizálni szeretnénk a szingularitás-irodalmat, körülbelül a következő listát kapnánk:
Tudatos mesterséges intelligenciák és különböző technológiákkal kiegészített emberek: Charles Stross, Jacek Dukaj, Iain M. Banks: A kultúra, Brandon Hackett: Isten gépei, a Deus Ex számítógépes játékok, a Halo videojáték sorozat, Mass Effect számítógépes játékok.
Tudatos mesterséges intelligenciák és emberek (amit néha helyi szingularitásnak neveznek): a Csillagközi romboló c. televíziós sorozat cylon-jai, Kolosszus: A Forbin-terv, Mátrix, Terminátor
Biológiailag továbbfejlesztett emberek felemelkedése (közel isteni tudás és képességek megszerzése átélve és megtapasztalva a szingularitást): a Csillagkapu/Atlantisz Ősei, Sid Meier's Alpha Centauri, Arthur C. Clarke: A gyermekkor vége
Technológiailag továbbfejlesztett emberek felemelkedése: Mark Stiegler: A szelíd csábítás
A Szingularitás Intézet a Mesterséges Intelligenciáért egy nonprofit kutatószervezet és közérdekű intézmény, amely az emberiség számára előnyös mesterséges intelligencia és etikus tudatfejlesztés tanulmányozását tűzte ki céljául. A tudati képességek jelentősen befolyásolják azt, hogy a nehéz problémákat mennyire jól tudjuk megoldani. Ezért a szervezet célja az, hogy a tudati képességeket nagymértékben és biztonságosan tudják megnövelni korunk humanitárius problémáinak megoldása érdekében. További céljuk, hogy elősegítsék a barátságos mesterséges intelligencia kutatást és ismertessék annak szükségszerűségét. Azért összpontosítanak a barátságos mesterséges intelligenciára, mert úgy hiszik, hogy a tudatos (vagy erős) mesterséges intelligencia előbb fejleszthető ki, mint ahogy az ember tudati képességei javíthatóvá válnak ideggyógyászati vagy génterápiás módszerekkel.
A Gyorsulás Kutatás Alapítvány egy oktatási nonprofit szervezet amely azzal a céllal jött létre, hogy összpontosítsa az üzleti, tudományos, technológiai és humanista érdeklődést a gyorsuló változás és az evolúciós fejlődés iránt. Az alapítvány szervezi az Accelerating Change (Gyorsuló Változás) konferenciákat, amelyeket a stanfordi egyetemen tartanak a gyorsuló technológiai fejlődés és az ehhez kapcsolódó tudományterületek közötti kommunikáció elősegítése céljából. Szintén ez a szervezet szerkeszti az Acceleration Watch (Gyorsulás Figyelő) című weblapot, amely a szingularitáshoz kapcsolódó eseményekről számol be.
Marcos Guillen, az Artificial Developement Inc. (Mesterséges Fejlesztés Részvénytársaság) alapítója, elnöke és vezérigazgatója
Bill Hibbard, a Wisconsin–Madison Egyetem tudósa, aki vizualizáció és gépi intelligencia kifejlesztésén dolgozik
Terence McKenna, (1946-2000) író és filozófus, főleg a Voynich-kézirattal és az emberi faj eredetével kapcsolatos elméleteiről és az újdonságelméletről (Novelty Theory) ismert
Marvin Minsky, amerikai mesterséges intelligencia kutató, az MIT MI laboratóriumának egyik alapítója, több MI és filozófiai könyv szerzője
Hans Moravec, a Carnegie Mellon Egyetem Robotika Intézményének kutató professzora, robotikai, mesterséges intelligenciai, és a technológia hatásairól szóló irásairól ismert
Max More, filozófus és futurista, fejlett döntéshozatali és előrejelzési módszerekkel és az emergens technológiák hatásával kapcsolatos írásairól ismert
Eliezer Yudkowsky, amerikai mesterségesintelligencia-kutató, aki a szingularitással és a barátságos mesterséges intelligenciákkal kapcsolatos irásairól ismert
Ray Kurzweil: A szingularitás küszöbén - rövid elemzés Ray Kurzweil nagy sikerű könyvéről
Collection of articles (mostly by Ray Kurzweil) related to the technological singularity and related concepts (PDF format)

A Tedong (hangul: 대동강, Tedonggang, handzsa: 大同江, latin betűkkel: Taedonggang) az egyik legjelentősebb folyó Észak-Koreában, amely a Rangnim hegységben ered, az ország északi részén, Dél-Hamgjong (Hamgyong) tartományban. A Tedong (Taedong) keresztülhalad a fővároson, Phenjanon is. 439 km után torkollik bele a Sárga-tengerbe, Nampho (Nampo) városánál.
A Tegetthoff-osztályú csatahajókat az Osztrák–Magyar Monarchia tervezte és építette. A hajóosztályt Viribus Unitis-osztálynak is szokták nevezni.
Montecuccoli altengernagy 1908 februárjában bejelentette, hogy egy 19.000 tonna vízkiszorítású dreadnoughtot akarnak építeni. A hajók méretét a legnagyobb osztrák-magyar úszódokk mérete határozta meg. Több terv is született, amelyek közül az utolsót fogadták el. A haditengerészetek ekkor tértek át az új tagozódásra, amely szerint az azonos osztályú hajókból nem hármat, hanem négyet kell építeni. Montecuccoli is úgy döntött, hogy az új hajókból négyet kell építeni.
1910-ben a monarchia közös pénzügyminisztere nem támogatta a hadihajók felépítését, így a haditengerészet saját kockázatra kezdte meg a hajók építését. Montecuccoli a Stabilimento Tecnico Triestino hajógyárat bízta meg az első két egység megépítésével. A cég a IV. és V. tervszámú hajók gerincét 1910. július 24-én és szeptember 24-én fektette le Triesztben. 1912. januárjában kezdték el építeni a VI. és VII. tervszámú hajókat Triesztben, illetve Fiumében.
A hajók neve a Tengerészeti Szekció javaslatára először SMS Tegetthoff, SMS Prinz Eugen, SMS Don Juan és SMS Hunyadi lett volna. Ferenc József döntése nyomán a hajók neve: a IV. tervszámú hajóé SMS Viribus Unitis, V. tervszámú hajóé SMS Tegetthoff, VI. tervszámú hajóé SMS Prinz Eugen és VII. tervszámú hajóé SMS Szent István lett.
Az olasz Dante Alighieri-vel egyidejűleg, a világon elsőként ennél a hajónál építettek három ágyút egy páncéltoronyba. A Tegetthoff-osztály egységei nagy tűzerejű, korszerű dreadnought-típusú csatahajók voltak. Az osztály gyenge pontja a keresztirányú vízzáró válaszfalak gyengesége és a torpedó védőkamrák függőleges falának nem megfelelő dőlése volt, a Szent István is ezért süllyedt el. (A német haditengerészet kb. 30 m hosszú hajódarabokat épített, és ezeken kísérletezték ki a páncélzat legmegfelelőbb elhelyezését. A kísérletek eredményét közölték az osztrák-magyar haditengerészettel.) Az igazság kedvéért meg kell állapítani, hogy nem volt olyan ország ahol a háború elején a flotta hajóinak ne lett volna valamilyen komoly hibája, pl. a brit flotta csatacirkálói közül három is felrobbant a jütlandi csatában, mert a kilőtt lövegtornyok lőszerszállító felvonóin keresztül a tűz tovaterjedt a lőszerkamrákig, illetve a német SMS Pommern csatahajó is mindössze egyetlen torpedótalálattól elsüllyedt a jütlandi csatában.
A Tegetthoff-osztály első egysége volt. 1911. június 24-én bocsátották vízre és 1912. október 16-án állt hadrendbe. A K. u. k. flotta vezérhajója volt a hadrendbe állításától a világháború végéig.
1915. május 23-án részt vett Ancona ágyúzásában. 1918. június 8-án Horthy Miklós ellentengernagy zászlóshajójaként egy kötelék élén indult az Otrantói-szoros tengerzárának feltörésére. Miután 10-én hajnalban testvérhajója, a Szent István elsüllyedt, az akciót lefújták.
1918. október 31-én Pólában Horthy flottaparancsnok a Viribus Unitis fedélzetén írta alá a K. u. k. flotta átadását. A hajót az osztrák, magyar és cseh legénység elhagyta, csak a délszláv származásúak, valamint a leendő délszláv flotta majdani tisztikara maradt a fedélzeten. Éjszaka olasz könnyűbúvárok (Raffaele Rossetti őrnagy és Raffaele Paolucci hadnagy) – akik nem tudták, hogy a hajó már nem a monarchiáé – (vagy nem akarták, hogy egy szomszédos államnak is erős flottája legyen)egy aknát helyeztek el a hajó fenekén, amely felrobbant. A csatahajó oldalra dőlt és negyed óra múlva elsüllyedt, négyszázan haltak meg a fedélzetén.
A hajót Wilhelm von Tegetthoffról, az Osztrák–Magyar Monarchia admirálisáról nevezték el. A hajót 1912. március 21-én bocsátották vízre és 1913. július 14-én állt hadrendbe.
A háború után az olasz haditengerészethez került, majd 1924-25-ben La Spezia-ban lebontották.
1918. novemberében az olasz haditengerészethez került, majd átadták a francia haditengerészetnek. 1920-ban átépítették, majd 1922. július 28-án egy hadgyakorlat során elsüllyesztették.
Az SMS Szent Istvánt a magyar Ganz és Társa Danubius Gép-, Waggon és Hajógyár Rt. építette Fiumében lévő telephelyén. Az SMS Szent István néhány részletben különbözött a testvérhajóitól: 12 Babcock-Wilcox kazánt és 2 AEG Curtis turbinát kapott, amelyek 2 hajócsavartengelyt hajtottak, míg a másik háromnak 4 hajócsavartengelye volt. A hajó a felépítményben is különbözött némileg.
A háború során jórészt a polai kikötőben állomásozott, amelyet csak a lőgyakorlatok alatt hagyta el. Első és egyben utolsó harci bevetésére 1918. június 9-én éjjel futott ki egy kötelék tagjaként azzal a céllal, hogy feltörjék az Otrantói-szorosban lévő tengerzárat. 10-én hajnalban olasz torpedóvető motorcsónakok támadtak a kötelékre. A Szent István két torpedótalálatot kapott, oldalára dőlt, és 6 óra 12 perckor elsüllyedt. 89 ember halt meg, de nagy volt az erkölcsi kár is, hiszen először fordult elő, hogy egy csatahajót torpedókkal semmisítettek meg.
A Szent István pusztulását a kora reggeli időpont ellenére sikerült filmen is rögzíteni. Csatahajók esetében ilyen felvétel ezen kívül csak a második világháborúban elpusztult angol HMS Barham-ról készült.
A császári és királyi haditengerészet csatahajói (az Internet Archive által megőrzött példány a bernathfalvi.freeweb.hu/kuk/ honlapról, a legtöbb kép kivételével)
A Tejútrendszer a Lokális Galaxiscsoport egyik (a Hubble-féle galaxisosztályozás szerinti SBb vagy SBc típusú) küllős spirálgalaxisa, melyben a Naprendszer és ezen belül Földünk található. Mai becslések alapján 100-400 milliárd csillag található benne, átmérője 30 kiloparszek (97 800 fényév, azaz 9,5·1017 kilométer), legnagyobb vastagsága 5 kpc (16 300 fényév). A Földről két spirálkarját, az Orion- és Nyilas-kart látjuk. Vizsgálatát megnehezíti, hogy belülről látjuk.
Tudományos becslés szerint a Tejútrendszerben legalább 100 milliárd bolygó található. Továbbá számítások szerint a Tejútrendszerben van 10 milliárd fehér törpe, egy milliárd neutroncsillag, és 100 millió fekete lyuk is.A Tejútrendszernek a Földről látható része a Tejút. Ez lényegében egy halvány, felhőszerű sáv, amely az egész éjszakai égbolton áthúzódik, és ott figyelhető jól meg, ahol tiszta a levegő, kicsi a páratartalom és a fényszennyezés. Azért tűnik számunkra sávnak, mert galaxisunk korong alakú, és mi az egyik kar belsejében vagyunk, ezért a korongra merőlegesen kevés csillagot látunk, a korong síkjának irányában sokat.
A csillagok és gázfelhők a galaxisközépponttól vett távolságtól lényegében függetlenül 220 km/s sebességgel keringenek. A távolságfüggetlen rotációs sebesség ellentmond a Kepler-törvényeknek és azt jelzi, hogy a Tejútrendszer tömegének nagy része nem ad le és nem is nyel el elektromágneses sugárzást. Ezt a tömeget "sötét anyagnak" nevezik. A galaktikus rotációs periódus körülbelül 240 millió év a Nap pozíciójánál. Maga a Tejútrendszer körülbelul 600 km/s sebességgel mozog az extragalaktikus inerciarendszerhez képest. A Tejútrendszerben a legöregebb csillagok közel olyan öregek mint maga az Univerzum, feltehetően nem sokkal a kozmológiai sötétkor után keletkeztek az ősrobbanás után.
A Tejút fényét az azt alkotó csillagok adják. A Tejutat nem csak fényes csillagok alkotják, megfigyelhető anyagának körülbelül 5 tömegszázaléka csillagközi anyag (por és gáz), amely meggátolja a Tejút távolabbi pontjainak megfigyelését, ezért ha felnézünk az éjszakai égre, úgy tűnik, hogy néhány helyen kevesebb a csillag, vagy a Tejút helyenként „szétnyílik”. Ilyen hely például a Daru csillagkép farkánál lévő úgynevezett „Szeneszsák”. A Tejútrendszert alkotó csillagok eloszlásának vizsgálatával a sztellárstatisztika tudományág foglalkozik.
A Tejútrendszer középpontja a Sagittarius (Nyilas) csillagkép irányában van, távolsága a Naptól 27 200 ± 520 fényév . A látható fény tartományában nem tudjuk megfigyelni, mivel a galaktikus egyenlítő síkjában lévő csillagközi por- és gázfelhők elnyelik a fényt. Az optikai „látótávolság” a galaktikus rendszer fősíkjában csak mintegy 10 ezer fényév. A középpont közelítőleg egybeesik a Sagittarius A jelű rádióforrással. Galaxisunk központi, nagyon nagy tömegű fekete lyuka a Sagittarius A* (ejtsd: „A” csillag). Közvetlen közelében sok, nagy tömegű csillag kering, melyeket sikerült közeli infravörösben észlelni, és pályájuk megfigyeléséből sikerült a fekete lyuk tömegét meghatározni, mely 4 millió naptömegnek adódott. Egyelőre rejtély, hogy a csillagok hogyan kerültek ilyen közel, ugyanis sok közülük nagyon fiatal, azaz nagy távolság megtételére még nem volt idejük, a fekete lyukhoz közel viszont szinte elképzelhetetlen a csillagkeletkezés.A galaxismag egy 27 000 fényév hosszú küllő közepén van, a küllő tengelye 44 ± 10 fokos szöget zár be a Napot és a magot összekötő egyenessel. A gázfelhők és a csillagkeletkezés zöme egy gyűrűben koncentrálódik, ami a küllő végén, a magtól mintegy 5 kiloparszekre (15 000 fényévre) van.
Tejútrendszerünknek négy fő spirálkarja van, a Perseus-kar, a Norma- és Cygnus-kar, a Scutum-Crux-kar és Carina- és Sagittarius-kar. Van két kisebb kar is, ezek közül az egyik a Napnak is helyt adó Orion-kar.
A többi spirálgalaxishoz hasonlóan, Tejútrendszerünket is egy kifelé folyamatosan ritkuló, csillagokból álló (csillagközi gázt nem tartalmazó), gömbszimmetrikus halo veszi körül. Anyagának 90%-a egy 100 000 fényév sugarú gömbön belül található. A halo részét képezi emellett Tejútrendszerünk mintegy 160 gömbhalmaza. Az őket alkotó csillagok kémiai elemzése alapján jelentős részük (mintegy harmaduk) nem a Tejútrendszerben képződött, hanem az időközben bekebelezett törpegalaxisokban, melyeknek egyéb csillagai sok esetben már szétszóródtak a Tejútrendszerben, gömbhalmazaikat azonban elég erős gravitációjuk összetartotta.
Tejútrendszerünk körül több apróbb galaxis kering, ezek közül a legismertebb a Kis és a Nagy Magellán-felhő. Mindkettő a Magellán-galaxis maradványa, mely Tejútrendszerünk körül keringve darabokra szakadt.
Napunk az Orion-kar belső peremén, a Tejútrendszer középpontjától 25 000 ± 1000 fényévre kering. Kifelé a következő spirálkar a Perseus-kar, ennek távolsága mintegy 6000 fényév.
Napunk megközelítőleg ellipszis alakú pályán, körülbelül 1 millió km/h sebességgel kering a galaxis középpontja körül, nagyjából 226 millió évenként megtéve egy fordulatot. Mozgásának iránya megközelítőleg a Vega irányába mutat, a középpont irányával mintegy 60 fokos szöget bezárva. A galaxis fősíkjához képest oszcillál, egyszer a sík egyik („alsó”), majd másik („felső”) oldalán tartózkodva.
A magyar néphagyományban a Tejútnak – mint az égen látható fényes csillagösvénynek –, más nomád népekhez hasonlóan, fontos szerepe volt, hisz az állataikat legeltető, vándorló népeknél a tájékozódást az égbolt ismerete nagyban segítette. A gyakorlati ismereteket – tudomány híján – a mitológia gyűjtötte össze. A Tejút elnevezés a görög mitológiából származik. Egy monda szerint Héraklészt születése után az alvó Héra mellére helyezték, az újszülött így kapott halhatatlanságot az istennőtől. A felébredő Héra olyan hevesen taszította el magától Héraklészt, hogy a teje szertefröccsent az égen. A görög γάλα (gala) szó tejet jelent, a -ξης (kszész) egy főnévképző, ebből ered a galaxis szó.
Az ősi magyar mitológiában a Tejút egyrészt a „Hadak útja”, másrészt a székelyeknél „Csaba királyfi csillagösvénye” vagy röviden „Csaba útja” néven ismert.
A monda szerint ezen a csillagösvényen távozott el a földi világból Csaba királyfi, Attila hun király fia, a székelyek vezére, és tér majd vissza, ha népének segítségre van szüksége. A székely himnusz két sora is ennek a mondának állít emléket: „Vezesd még egyszer, győzelemre néped,/ Csaba királyfi, csillagösvényen!”
