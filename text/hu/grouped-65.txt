
Cremona (lombardul Cremùna) város az olaszországi Lombardiában és az azonos nevű megye székhelye.
Cremona Lombardiában, a Pó-síkságon található, a Pó folyó mentén, Milánó és Mantova között.
Cremonát a gallok alapították. Kr. e. 218-ban római gyarmattá lett és kereskedelme által felvirágzott. Vitellius legyőzése után, 69-ben Vespasianus  lerombolta, csakhamar azonban újra felépült. A középkorban szabad kommunaként tagja volt a Lombard Ligának. 1702-ben Villeroi francia marsallt egy éjjeli támadás alkalmával itt Savoyai Jenő elfogta. 1796-ban a franciák, 1799-ben az osztrákok, 1800-ban újra a franciák foglalták el, akiknek birtokában maradt 1815-ig. Ekkor az Ausztriához tartozó Lombard–Velencei Királyság része lett, majd 1859-ben Olaszország birtokába került. 1891-ben 31 788 lakosa volt.
Bokor József (szerk.). A Pallas nagy lexikona. Arcanum: FolioNET (1893–1897, 1998.). ISBN 963 85923 2 X
Cristiano Ronaldo dos Santos Aveiro, ismertebb nevén Cristiano Ronaldo (Funchal, 1985. február 5. –) Európa-bajnok portugál labdarúgó, szélső, 2018-tól a Juventus játékosa, valamint a portugál válogatott csapatkapitánya. A Real Madrid 2009 nyarán 80 millió fontért (94 millió euró) szerződtette, így ekkor a világ legdrágább játékosának számított.Első felnőtt csapata is a Sporting volt, ahol a nagy csapatba 2001-ben került fel. Itt mindössze egy szezont töltött, ezután leigazolta a Manchester United, mintegy 12 millió fontért. A „vörös ördögöknél” egészen 2009-ig játszott. Az itt töltött hat év alatt háromszoros bajnok, egyszeres kupa- és kétszeres ligakupa-győztes lett. Ezen kívül megnyerte a Bajnokok Ligáját, az angol szuperkupát és a FIFA-klubvilágbajnokságot is, továbbá a csapat játékosaként Aranylabdás is lett, ezzel ezt a címet 40 év után nyerte meg ismét Manchester-játékos. A 2007–08-as szezonban klubrekordnak számító, 42 gólt szerzett az idény során, ezzel megdöntötte George Best 33 gólos rekordját, ami 40 éve állt fenn. Ronaldo ugyanebben az évben az európai aranycipőt is megszerezte, nyolc ponttal előzte meg Dani Güizát.2009 nyarán a Real Madridhoz szerződött rekordnak számító 94 millió euróért. A bajnokság történetének legeredményesebb játékosa egy szezont figyelembe véve. A 2010-11-es szezonban 40 gólt szerzett, megdöntve Telmo Zarra és Hugo Sánchez 38 gólos rekordját. Ő szerezte a Real történetének legtöbb gólját (51) is egy idényen belül. A korábbi rekordot Puskás Ferenc tartotta 49-cel.
A válogatottban 2003 óta szerepel, 2010-től a csapatkapitányi posztot tölti be. Európa-bajnok 2016-ban, továbbá 2006-ban negyedik helyen végzett a csapattal a világbajnokságon. Ő a válogatott szereplési-és gólrekordere is. Európai játékosok közül ő szerezte a legtöbb gólt válogatott mérkőzéseken.
Cristiano Ronaldo dos Santos Aveiro 1985. február 5-én született Funchal városában, Maria Dolores dos Santos Aveiro és José Dinis Aveiro legkisebb gyermekeként. (Cristiano és Ronaldo a keresztnevei, anyja leánykori családi neve dos Santos, apja családi neve Aveiro.) Egy bátyja van, akit Hugónak hívnak, valamint két nővére, Elma és Liliana Cátia. A Ronaldo nevet, második keresztnevét a néhai amerikai elnök, Ronald Reagan után adta fiának, ugyanis ő volt a kedvenc színésze, míg a Cristianót nővérétől kapta.
Ronaldo első csapata a CF Andorinha volt, ahová nyolcéves korában került. Itt édesapja afféle mindenesként dolgozott. 1995-ben a Nacional csapatához szerződött. Miután itt több címet is nyert, háromnapos próbajátékon vehetett részt a nagynevű Sporting CP csapatánál. Itt meggyőzte a klub vezetőit, és a nyilvánosság számára pontosan nem ismert összegért szerződtették őt.
Ronaldo tehát csatlakozott a Sporting utánpótláscsapatához, amely az Olcochete nevű edzőkomplexumban tréningezett. 2010-ig ő az egyetlen portugál labdarúgó, aki egy éven belül az U16-os, az U17-es, az U18-as, a B- és az első csapatban is játszott mérkőzést. Bemutatkozó mérkőzésén két gólt szerzett a Moreirense FC ellen. Eközben játszhatott az U17-es válogatottban is.
15 éves korában szívritmuszavart állapítottak meg nála, ezért egy ideig úgy tűnt, fel kell hagynia a labdarúgással. A Sporting csapata mindenben támogatta a családot. Kényes lézerműtétre került sor, amely megoldotta a problémát, és így végül nem kellett abbahagynia a játékot.Első komolyabb megkeresése a Liverpooltól érkezett, 2003-ban. Később azonban, egy Manchester United elleni edzőmérkőzésen olyan jó benyomást tett a csapatra, hogy a játékosok a hazafelé tartó repülőn meggyőzték az edzőt, Sir Alex Fergusont, hogy szerződtesse őt.
A 2003–04-es szezon előtt a Manchester United szerződtette őt, mintegy 12 millió fontért. Ő lett a klub első portugál játékosa. Bár eredetileg a 28-as mezt szerette volna, végül a hetest kapta, amelyet a klubnál előtte olyan legendás játékosok viseltek, mint George Best, Bryan Robson, Éric Cantona, vagy David Beckham.Első mérkőzésén a 60. percben állt be csereként, az ellenfél a Bolton volt. Első gólját novemberben, a Portsmouth ellen szerezte, szabadrúgásból. Még ebben a hónapban rúgta a klub ezredik Premier League-gólját, a csapat azonban súlyos vereséget szenvedett a Middlesbrough ellen. A szurkolók a szezon végén az év fiatal játékosának választották.
2006 novemberében és decemberében egyaránt a hónap játékosává választották, így ő lett a harmadik játékos Dennis Bergkamp és Robbie Fowler után, akinek ez két egymást követő hónapban is sikerült. 2007. május 5-én megszerezte ötvenedik United-gólját a városi rivális, City ellen.
Már 2007 tavaszán felröppent a hír arról, hogy esetleg a Real Madrid játékosa lesz. A Real kész volt érte akár 80 millió eurót is fizetni. Ő azonban, nem sokkal az ajánlat megtétele után, szerződést hosszabbított, amelyben 120 ezer fontos heti fizetés szerepelt. Ezzel a klub történetének legjobban fizetett játékosa lett.Ebben a szezonban számos elismerést kapott, ő lett az év fiatal játékosa, valamint a játékosok is a szezon legjobbjának választották. Áprilisban a szurkolók szerint is ő lett a legjobb, a bajnokság végeztével, nyolc csapattársával együtt a liga álomcsapatába is bekerült.
A 2007-08-as szezon egy piros lappal indult számára, miután a második fordulóban lefejelte Richard Hughes-t. Az esetért hárommeccses eltiltást kapott. Korábbi csapata, a Sporting ellen mindkét BL-csoportmeccsen betalált. A MU magabiztosan, csoportelsőként jutott tovább.
A decemberi Aranylabda-szavazáson második, az azt követő év játékosa-választáson harmadik helyen végzett, előbb Kaká, majd ugyanő és Messi mögött.Január 12-én, a Newcastle United ellen megszerezte első manchesteri mesterhármasát. A United 6–0-ra elverte a „szarkákat”. A Reading ellen megszerezte huszonharmadik bajnoki gólját, ezzel beállította az előző szezonban összesen szerzett találatai számát. A Lyon elleni nyolcaddöntőn lézerrel világítottak az ő és Nani szemébe, amiért az UEFA vizsgálatot indított. A Lyont végül 5000 svájci frankra büntették.Március 19-én, a Bolton ellen először vezethette ki csapatát csapatkapitányként. A meccs végeredménye 2–0 lett, mindkét gólt ő szerezte. Ezzel 33 gólos lett, amivel megdöntötte George Best rekordját, aki 32 góljával a United legeredményesebb középpályása volt.A szezon végén ő lett az első szélső, akinek sikerült megszereznie az európai aranycipőt. Nyolc ponttal végzett a második helyezett Dani Güiza előtt.A BL-döntőben a Manchester a Chelsea-vel találkozott. A meccs elején megszerezte a United vezető gólját, ám sokak emlékezetében nem ez maradt meg erről a meccsről vele kapcsolatban. A mérkőzés 1–1-es döntetlennel zárult, és mivel a kétszer 15 perces hosszabbításban sem esett gól, tizenegyespárbajra került sor. Ő volt az első ember, aki rontott, ám szerencséjére a Chelsea-ből John Terry és Nicolas Anelka is, így végül megnyerték a trófeát. A szezont végül, minden sorozatot figyelembe véve, 42 góllal zárta, ami azóta is rekord karrierjében. A csapaton belüli abszolút rekordot, amit Denis Law tart 46 góllal, épphogy nem sikerült megdöntenie.
A Sky Sports szerint június 5-én a Real ismét ajánlatot tett Ronaldóért, ugyanakkora összeget kínálva, mint az előző évben. Emiatt a Manchester feljelentette a Realt a FIFÁ-nál a játékos szabályellenes megkeresése miatt. A spekulációk augusztus 6-án értek véget, amikor Ronaldo bejelentette, még legalább egy évig Manchesterben marad.A szezon elejét sérülés miatt kihagyta, Amszterdamba is elutazott sérült bokája kivizsgáltatására. Szeptember 17-én tért vissza, a Villarreal elleni gól nélküli BL csoportmeccsen, csereként Pak helyett. Szeptember 24-én szerezte meg szezonbeli első gólját a ligakupában, a Middlesbrough ellen.
November 15-én, a Stoke elleni 5–0-s győzelem alkalmával megszerezte 100. és 101. gólját a klub színeiben, minden sorozatot figyelembe véve. Ez egyben azt is jelentette, hogy mindegyik, akkor az első osztályban szereplő klub ellen szerzett gólt valamikor. December 2-án a klub első Aranylabda-díjazottja lett, George Best 1968-as sikere óta. 446 pontot kapott, hatalmas fölénnyel, 165 ponttal megelőzve Lionel Messit.Január 8-án sértetlenül került ki egy komolynak látszó autóbalesetből, amikor egy alagútban totálkárosra törte Ferrariját. A szonda nem mutatott ki alkoholos befolyásoltságot. Négy nappal később ő lett az év játékosa, így Luís Figo 2001-es sikere óta az első portugál díjazott.Első BL-gólját ebben az idényben az Inter elleni nyolcaddöntőben szerezte, ez továbbjutást ért csapatának. A következő körben, a Porto ellen 40 méterről hatalmas gólt rúgott, később ezt nevezte karrierje legszebb találatának, és egyben Puskás-díjat nyert. A United ismét bejutott a BL-döntőbe, ám ott a Barcelona ellen gyakorlatilag esélye sem volt, sima, 2–0-s vereséget szenvedett.
Június 11-én a klub elfogadta az érte tett, immár harmadik ajánlatot, amelynek értéke 80 millió font (94 millió euró) volt. Az átigazolást a Glazer család sajtófőnöke jelentette be. A csapattól való távozása előtt nem sokkal Ronaldo megköszönte Fergusonnak a belé fektetett munkát.
2009. június 26-án a Real Madrid CF megerősítette, hogy Ronaldo a játékosa lesz július 1-től. A játékos hatéves szerződést kötött a klubbal. Fizetését 13 millió euróban határozták meg szezononként, az átigazolásért 94 milliót fizetett a Madrid, a kivásárlási árat pedig 1 milliárd euróban határozták meg, ami rekord. Bemutatására július 6-án került sor a Santiago Bernabéu stadionban, melyre 80 ezer néző volt kíváncsi, tehát telt ház volt a stadionban. Ez a maga nemében ugyancsak rekord, a legtöbb néző korábban Diego Maradona bemutatására volt kíváncsi, amikor az SSC Napolihoz igazolt. Itt derült ki az is, hogy új csapatában a kilences mezt fogja viselni, melyet előtte legutoljára Javier Saviola viselt.Bemutatkozása a felkészülési időszakban, a Shamrock Rovers elleni mérkőzésen történt. A találkozót a Real nyerte Karim Benzema kései góljával. Ronaldo első gólját az ecuadori LDU Quito ellen szerezte, tizenegyesből. A bajnokságban góllal mutatkozott be, csapata második gólját szerezte a Deportivo ellen, ugyancsak tizenegyesből. A Bajnokok Ligájában ugyancsak jól sikerült a bemutatkozása, az első csoportmeccsen az FC Zürich ellen két gólt szerzett, mindkettőt szabadrúgásból. A végeredmény 5–2 lett. Ezt követően egymás után két bajnoki mérkőzésen is eredményes volt, előbb a frissen feljutott Xerez CD ellen szerzett két gólt, majd a Villarreal CF ellen is betalált. Azzal, hogy minden addigi meccsén szerzett gólt, megdöntötte a klub egyik rekordját, ugyanis ő lett az első játékos, aki első négy mérkőzésén be tudott találni a kapuba. A következő BL csoportmérkőzésen, az Olympique de Marseille ellen ismét duplázott. Később derült ki, hogy bokasérülést szenvedett, így kénytelen volt kihagyni a soron következő bajnokit, a Sevilla FC ellen.Októberben, a Magyarország elleni vb-selejtezőn újra bokasérülést szenvedett, így egészen november végéig nem játszhatott. Első meccse visszatérése után az El Clásico volt, ahol a Real 1–0-s vereséget szenvedett. December 6-án, először itteni karrierje során, a kiállítás sorsára jutott. Az Almería ellen első sárga lapját túlzott gólörömért, a másodikat pedig az egész meccsen ellene elkövetett kisebb-nagyobb szabálytalanságok törlesztéséért kapta, három perccel a lefújás előtt. A Real végül ismét a második helyen végzett a Barcelona mögött, a BL-ben a nyolcaddöntő jelentette a végállomást az Lyon ellen.
Raúl távozásával erre az idényre megkaphatta kedvenc mezszámát, a 7-est. Október 23-án, a Racing de Santander ellen egyéni rekordot döntött azzal, hogy négyszer is gólt tudott szerezni. Ez volt az utolsó abban a hatmérkőzéses sorozatban, amely során 11 gólt szerzett (három bajnoki, egy BL-összecsapás és két válogatott-találkozó), ezzel is egyéni rekordot döntött. Mielőtt a Real súlyos, 5–0-s vereséget szenvedett az aktuális El Clásicón, Ronaldo megszerezte La Liga-pályafutása második mesterhármasát az Athletic Club ellen. A kupában, a Levante 8–0-s legyőzésekor ugyancsak három találatot jegyzett.a 2011-es naptári év jól kezdődött számára, a szezon végén pedig több klubrekordot is megdöntött. A jó sorozat a Getafe ellen kezdődött, majd a Villarreal ellen háromszor talált be (a negyedik gólnál ő adta Kakának a gólpasszt). Később visszaesett a teljesítménye, számtalanszor a kapufát találta el. Legközelebb a Málaga ellen szerzett gólt március 3-án (hármat), de ezt követően egy kisebb sérülés miatt két hetet ki kellett hagynia. Áprilisban jó formában tért vissza, és a hónap végén minden sorozatot figyelembe véve már 40 gólnál tartott. A második El Clásicón megszerezte a negyvenegyediket, a kupadöntőn, ugyancsak a Barcelona ellen a negyvenkettediket. Később ezt mind a Marca, mind a Real Madrid honlapján szavazók az év góljának választották. A szezon végén 40 bajnoki góllal zárt, amivel megdöntötte a korábbi, Telmo Zarra és Hugo Sánchez által felállított 38 találatos csúcsot. Az összes kiírásban szerzett 53 góljával Puskás Ferenc rekordját (49) döntötte meg a klubnál.
A Real a korábbi évekhez hasonlóan az USA-ban kezdte meg felkészülését. Ronaldo mindkét mérkőzésen, a Los Angeles Galaxy és a Guadalajara ellen is betalált, utóbbi ellen háromszor. Augusztus 17-én, a Barcelona elleni szuperkupa-mérkőzésen megszerezte századik gólját a Real Madrid színeiben. Augusztus 27-én, a Real Zaragoza ellen mesterhármassal indította a bajnokságot.
Szeptember 24-én, a Rayo Vallecano ellen megszerezte kilencedik La Liga-, és tizedik Real-mesterhármasát. Október 22-én, miután az előző három fordulóban nem szerzett gólt, ismét háromszor talált be a Málaga ellen. November 6-án, az Osasuna ellen ismét háromszor volt eredményes, a Real 7–1-es győzelme azt jelentette, hogy a bajnokság félidejénél biztosan a „királyi gárda” lesz az élen. November 26-án két gólt szerzett a madridi derbin, az Atlético ellen. Az Aranylabda-szavazáson egyike volt a három, végső győzelemre beterjesztett játékosnak Lionel Messi és Xavi mellett.
A 2012-13-as idényt rögtön egy új trófea, a Supercopa de España elhódításával kezdte a Királyi Gárda, ez volt a harmadik spanyol trófeája a portugálnak, aki góllal segítette a Barcelonát idegenben lőtt több góllal felülmúló Real Madridot. Továbbra is gólerős játékot nyújtott, közelített a 150. góljához a madridi klubban.
Az idény közben több kiemelkedő teljesítménye akadt, ilyen volt például a Deportivónak és a Bajnokok ligájában az Ajaxnak lőtt mesterhármasa. Ebben az évben újabb rekordot is felállított, ő lett az első játékos aki egymást követő hat El Clásicon is betalált a kapuba.
Az év végi Aranylabda szavazáson a második helyen végzett az immár négyszeres győztes Messi mögött.
Ez az idény újabb Aranylabda-győzelmet és újabb Bajnokok Ligája győzelmet hozott Ronaldonak, ami a Ral Madrid tizedik BL-sikere volt, azaz elérték a La Décimát.
Mindezt csapatkapitányként tehette, jó pár új egyéni rekordot is elérve. 2014. január 30-án az elmúlt 60 év első nem spanyol kapitánya volt a madridiaknak az El Clasicon, amely mérkőzés egyben az 500. hivatalos klubmérkőzése is volt egyben.
Három nappal korábban mesterhármast lőtt a Getafénak, majd ugyancsak háromszor volt eredményes a Celta Vigo és a Sevilla ellen, utóbbi mérkőzésen megszerezte 200. gólját a királyiak színeiben, mindössze a 197. mérkőzésén. Bejutottak a Copa del Rey fináléjába, ahol a Barcelonát múlták felül, majd az Atletico Madrid ellen drámai körülmények között szerezték meg a BL-győzelmet. Diego Godín góljával az Atleti egészen a hosszabbítás utolsó percéig vezetett, amikor Sergio Ramos fejesével egyenlített a Real, majd a ráadásban még háromszor is betalálva végül 4-1-es győzelmet arattak. Ronaldo az utolsó, negyedik gólt szerezte büntetőből. Ő lett a sorozat gólkirálya is, rekordot jelentő 17 góllal, valamint megválasztották az év játékosának.
A következő, 2014-2015-ös idényben Ronaldo új egyéni gólcsúcsot állított fel azzal, hogy minden sorozatot figyelembe véve 61 gólt szerzett. Az szezon első trófeáját a Sevilla elleni UEFA-szuperkupa győzelem jelentette. (2-0) Az ezt követő időszakban az első nyolc bajnoki fordulóban tizenötször volt eredményes, köztük háromszor a Deportivo La Coruña, és az Athletic Bilbao, valamint négyszer az Elche ellen.
December 6-án a rekordot jelentő 23. mesterhármasát is megszerezte a spanyol bajnokságban, ezúttal a Celta Vigo volt a szenvedő fél.
Ő lett a leggyorsabb játékos aki elérte a 200. gólját a spanyol bajnokságban, ehhez mindössze 178 mérkőzésre volt szüksége. December végén újabb trófeát, a FIFA-klubvilágbajnokságot nyerte meg csapatával, majd 2015 januárjában egymást követő második, összességében harmadik alkalommal vehette át az Aranylabdát. Ezzel olyan játékosokhoz csatlakozott, mint Michel Platini, Marco van Basten vagy Johan Cruijff.
Ez az idény kevesebb sikert hozott mind csapat-, mind pedig egyéni díjak terén, és magához képest Ronaldo is gyengébb teljesítményt nyújtott. A kupából kizárták őket, egy játékos jogosulatlan szerepeltetése miatt, és a bajnokságban is mindvégig a Barcelona, Atlético Madrid páros mögött voltak, igaz végül a második helyet megszerezték.
A Bajnokok Ligája döntőjébe sikerült bejutniuk, ott pedig újra a két éve már legyőzött Atlético Madrid várt rájuk. A mérkőzés 1-1-re végződött a rendes játékidőben, majd büntetőkkel dőlt el a tizenegyedik elsőségét szerző Real Madrid javára. Ronaldo sorozatban harmadszor lett a sorozat gólkirálya, ezúttal 16 gólt szerezve.
A 2016-2017-es klubidényt a Európa-bajnokság döntőjében összeszedett sérülése miatt késve kezdhette el, így lemaradt a győztes UEFA-szuperkupa mérkőzésről is. 2016. szeptember 10-én góllal tért vissza az Osasuna ellen, majd a Sporting CP elleni BL-csoportmérkőzésen is betalált volt csapatának. 2016-ban ismét elnyerte a France Football Aranylabdáját. December közepén, a Japánban megrendezett klub-világbajnokságon két mérkőzésen négyszer talált a hálóba, a döntőben a hazai Kasima Antlers ellen mesterhármast szerzett. Őt választották a döntő és a torna legjobb játékosának és ő lett a gólkirály is. 2017. január 9-én a FIFA zürichi gáláján az év labdarúgója díjat is elnyerte.2017. június 6-án újabb megtiszteltetésben részesült. A Kanadai EA Sports videojáték-fejlesztő FIFA videojáték-sorozat következő 18-as szériájának globális arca lett, a videojáték borítóján lesz rajta. Ez most először fordult elő az ötszörös aranylabdással.
A szezon kezdetén Ronaldo lőtte a Real Madrid második gólját a Barcelona elleni Spanyol Szuperkupa döntőjének első felvonásán, amit a madridiak 3-1-re nyertek meg a barcelonai Nou Camp-ban. A mérkőzés hajrájában Ronaldót kiállították második sárga lapos figyelmeztetés miatt. Később öt meccses eltiltást kapott, mert a vizsgálat szerint szándékosan meglökte a bírót. A 400. meccsén Ronaldo két gólt szerzett a Borussia Dortmund vendégeként a Bajnokok Ligájában, meglőve ezzel a 411. gólját az együttesben. Október 23-án az éves teljesítményével megkapta a FIFA Év Játékosa díjat, amit így zsinórban másodszor szerzett meg. December 6-án, a Dortmundnak lőtt góljával az első olyan játékossá vált, aki mind a 6 Bajnokok Ligája csoportmeccsen gólt tudott szerezni. Egy nappal később az Eiffel-toronyban átvehette pályafutása 5. aranylabdáját, beérve ezzel az első helyen álló Lionel Messit. 2018. március 3-án a Getafe elleni 3-1-es Real Madrid siker alkalmával lőtt két góljával megszerezte a 300. gólját is (286. La Liga meccsén), ezt az eredményt ő érte el a legkevesebb mérkőzés alatt, a gólok számában pedig már csak Lionel Messi előzi meg. Március 18-án meglőtte karrierje 50. mesterhármasát az Girona elleni 6-3-as Real győzelmet hozó mérkőzésen.
Április 3-án Ronaldo két gólt lőtt a Juventus vendégeként 3–0-ra megnyert Bajnokok Ligája negyeddöntőjében.  Karrierje 650. gólját az Atletico Madridnak lőtte egy 1-1-es mérkőzés alkalmával április 8-án. Április 11-én gólt szerzett a Juventus elleni negyeddöntő második felvonásának utolsó pillanatában, ezzel eldöntve a továbbjutást. Ez egyben a 10. gólja volt a Juventus ellen, ami Bajnokok Ligája-rekord. A döntőben május 26-án a Real Madrid megverte a Liverpoolt 3-1-re, ezzel Ronaldo karrierje 5. Bajnokok Ligája serlegét nyerte, ez egyben zsinórban a 3. volt. A BL szezont 15 góllal fejezte be, így egymás utáni 6 szezonon keresztül lett a legjobb góllövője a kiírásnak.
Ronaldo először 2003. augusztus 20-án, Kazahsztán ellen volt válogatott. Behívták a 2004-es Eb-re, ahol két gólt szerzett: előbb a görögök elleni csoportmeccsen, majd a hollandok elleni elődöntőben. A viadal végén, bár a döntőt elveszítették, bekerült a torna álomcsapatába. Ugyanebben az évben szerepelt a nemzeti csapattal az olimpián is.
A 2006-os vb európai selejtezőinek második legeredményesebb gólszerzője volt hét találattal. A tornán egyetlen gólját Irán ellen szerezte, tizenegyesből.A negyeddöntők során, Anglia ellen kisebb botrányba keveredett. Manchesteri csapattársát, Wayne Rooneyt az angol sajtó szerint az ő reklamálására állította ki Horacio Elizondo játékvezető. Később Ronaldo ezt tagadta. Az incidens után azonban cinkosan kacsintott portugál csapattársai felé, amit a tévék is közvetítettek, sokszor megismételve, és ez nem tett jót angliai népszerűségének.
Az ellenséges fogadtatás miatt talán ekkor voltak a legerősebbek a távozásáról szóló pletykák. Ronaldo ekkor külön kérte, hogy a Real Madridhoz igazolhasson. Sir Alex Ferguson ezúttal a portugál szövetségi kapitányt, Carlos Queirozt kérte meg, beszéljen vele, ezenkívül csapattársa, Rooney is próbálta maradásra bírni. Ronaldo végül maradt, és öt évvel hosszabbított.A torna után, a legjobb fiatal játékos választásakor, ami részben a szurkolók szavazatain is múlik, az angolok komoly lejárató kampányt folytattak ellene. A díjat végül a német Lukas Podolski kapta, fő negatívumként Ronaldo viselkedését említették.
Egy nappal huszonkettedik születésnapja után, pályafutása során először, megkapta a válogatott csapatkapitányi karszalagját, a Brazília elleni barátságos meccsen.A 2008-as Eb-selejtezőkön összesen nyolc gólt rúgott, így Euzebiusz Smolarek mögött a második legtöbb gólt szerezte. Az új szövetségi kapitány, Carlos Queiroz kinevezése óta ő az első számú csapatkapitánya a válogatottnak.A 2010-es vb-selejtezőkön a portugálok gyengén kezdtek, sokáig mindössze a negyedik helyen álltak, csak a selejtezősorozat végén kapaszkodtak fel a pótselejtezőt érő második helyre.
Ő lett az első olyan játékos a portugál válogatottban, aki öt nagy válogatott labdarúgótornán gólt szerzett: ide három Európa-bajnokság (2004, 2008, 2012) és két világbajnokság (2006, 2010) tartozik.
2012. október 12-én ünnepelhette 100. válogatottságát Észak-Írország ellen. A 2014-es labdarúgó-világbajnokság-selejtezők alatt összesen nyolc gólt szerzett, a Svédország elleni pótselejtezős párharc során emlékezetes gólpárbajt vívott Zlatan Ibrahimović ellen. A párharc második mérkőzésén mesterhármast ért el, megszerezte a válogatottban a 47. gólját, ezzel beállította Pauleta korábbi gólrekordját. 2014. március 5-én meg is döntötte ezt a rekordot miután betalált a Kamerun elleni mérkőzésen.
A 2014-es világbajnokságon kisebb combsérüléssel bajlódott, így nem tudott száz százalékos teljesítményt nyújtani. Ez meg is látszott a csapat eredményességé, ugyanis a portugálok már a csoportkör után búcsúztak.
A 2016-os Európa-bajnoki selejtezők alatt összesen öt gólt szerzett, amivel összesítésben, minden Európa-bajnoki mérkőzést (selejtező, torna) ideértve 23 gólos lett, így ebben a vonatkozásban is ő lett minden idők legeredményesebbike.
A kontinenstorna első két mérkőzésén sem neki, sem csapatának nem ment a játék, a csoportkör utolsó fordulója előtt a kiesés szélére kerültek. Magyarország ellen 3-3-as döntetlennel éppen továbbjutottak, Ronaldo kétszer vette be Király Gábor kapuját. Ezen a mérkőzésen játszotta 17. Európa-bajnoki mérkőzését, valamint az első portugál lett aki hat világeseményen is gólt szerzett.
A következő két mérkőzésen a horvátok ellen az ő lövése után szerzett győztes gólt Ricardo Quaresma a hosszabbításban, míg Lengyelország ellen büntetőpárbaj után jutottak a legjobb négy közé. A Wales elleni elődöntőben klubbeli csapattársával, Gareth Balelel vívott párharcot, és ő szerezte a portugálok első gólját. (2-0) Ezzel beérte Michel Platinit az örök-góllövő lista élén. A döntőben mindössze 25 percet játszott miután Dimitri Payet durván szabálytalankodott ellene, de a társak nélküle is elhódították a trófeát Éder 109. percben szerzett góljával. Három góljával és ugyanennyi gólpasszával a torna második legjobb játékosának választották, és bekerült az All Star csapatba is.
Ronaldo 20 éves volt, mikor édesapja alkoholizmus miatt meghalt, 52 évesen. Ő maga nem iszik, nem is dohányzik. 2009 márciusában százezer eurót adományozott annak a kórháznak, amely megmentette rákos anyja életét.Önéletrajzi könyve, Moments címmel, 2007-ben jelent meg. Egyik lánytestvérével ruhaüzletet nyitott CR7 néven (monogramja, valamint mezszáma). Jelenleg két CR7-bolt van, egy a fővárosban, Lisszabonban, a másik Madeirán.
Mivel Madeirán született, így az ottani árvíz áldozatainak megsegítésére jótékonysági labdarúgótornát szervezett három csapat, a Marítimo, a Porto és a Nacional részvételével.2010 júliusában Ronaldo hírül adta, hogy született egy fia. Az anya személyazonosságát titokban tartották, és bejelentette, hogy egyedül fog gondoskodni a gyermekről. A gyermek neve Cristiano Jr. Ronaldo.
2017 novemberében Georgina Rodríguez megszülte Ronaldo 4. gyerekét Alana Martina-t.2011–2014 között a Real Madrid játékosaként 5,7 millió euró adót nem fizetett be a spanyol államnak, ezért 2018-ban 2 év börtönre ítélték. Végül 19 millió euró büntetés befizetésével nem kellett börtönbe vonulnia.
BL-gólkirály (7): 2007–08 (8), 2012–2013 (12), 2013–14 (17), 2014–15 (10), 2015–16 (16), 2016–17 (12), 2017–18 (15)
Cristiano Ronaldo: Pillanatok, Aréna 2000 Kiadó, 2010 ((a katalógusokban formailag hibás ISBN-nel szerepel) ISBN 9639974111)
Tom Oldfield: Cristiano Ronaldo: The True Story of the Greatest Footballer on Earth, 2009 (ISBN 978-1-84454-697-8)
Cristiano Ronaldo hivatalos weboldala (angol nyelven). cristianoronaldo.com. [2018. június 26-i dátummal az eredetiből archiválva]. (Hozzáférés: 2018. november 14.)
Cristiano Ronaldo lett az év játékosa európában. 24.hu. (Hozzáférés: 2016. augusztus 25.)
Cristiano Ronaldo megint győzöt, beérte Messit. nso.hu. (Hozzáférés: 2016. augusztus 25.)
C. Ronaldo és G. Bale még sohasem zárt vissza ennyire. nso.hu. (Hozzáférés: 2016. szeptember 28.) (magyarul)

A Crossrail Londonban, Berkshire-ben, Buckinghamshire-ben és Essexben épülő 118 kilométer hosszú vasútvonal. A vonalat 2019 őszén tervezik megnyitni az utasforgalom előtt, a Paddington–Abbey Wood szakasz átadásával, amivel együtt átkeresztelik II. Erzsébet királynő tiszteletére Elizabeth line névre. A vonal egyes szakaszait már korábban használta a TfL Rail: 2015 májusában Liverpool Street és Shenfield között, majd 2018 májusában Paddington és Heathrow Terminal 4 között indított vonatokat.
A projekt 2008-ban kapta meg II. Erzsébet királynő jóváhagyását, majd 2009-ben kezdték meg az építkezést a vonal középső szakaszán. 2018. júliusi becslés alapján a projekt költségvetése eléri a 15,4 milliárd angol fontot, amivel ez Európa egyik legnagyobb mérnöki beruházása. Fő jellegzetessége a London alatti új 21 kilométer hosszú ikeralagút, amely Paddingtontól Whitechapelnél ketté ágazva Stratfordig és Canary Wharfig tart. Az alagút mellett egy új, a Temzét keresztező szárnyvonalat is építettek Abbey Wood felé, rajta egy új állomással Woolwichben.
2018 augusztusában kénytelenek voltak az első szakasz átadását kilenc hónappal, 2018 decemberéről 2019 őszére csúsztatni, ezzel az ehhez kapcsolódó Whitechapel–Shenfield és Hayes & Harlington–Reading közötti ágak átadását is késleltették, azonban a pontos időpontjuk egyelőre ismeretlen.A vonalon új, kilencrészes British Rail 345 sorozatú motorvonatok fognak közlekedni, amelyek egy része már a TfL Rail vonalain teljesítenek szolgálatot. A vonal átadásával várhatóan enyhülni fog a forgalom a kelet–nyugati metróvonalakon, mint például a Central, a District és a Jubilee vonalakon, valamint a Piccadilly repülőtéri ágán. A Crossrailt az MTR Corporation fogja üzemeltetni a London Rail koncessziójában, hasonló módon, mint ahogy az Overgroundot is üzemeltetik. A TfL a forgalom megindulása után 2020/21-re 810 millió, 2022/23-ra pedig már 910 millió font éves jegybevételre számít a vonalról.
Az első javaslatot egy kelet–nyugati irányú, nagy átmérőjű alagútról George Dow vetette fel a The Star napilapban 1941 júniusában. Dow emellett írt egy észak–déli vasútvonalról is, ami a mai Thameslink első ötletének tekinthető. A Crossrail első tervei 1943-as és 1944-es városrendezési tervekben tűntek fel először. Ezt követően még 1944-ben felállítottak egy szakértői bizottságot, mely 1946-ban és 1948-ban beszámolókat készített több alternatív vonalról. Egyes tervek Euston és Loughborough Junction közé javasolták az alagút megépítését kiváltva a Blackfriars hidat, más tervek Lewisham és Kilburn közé helyezte Fenchurch Street, Bank, Ludgate Circus, Trafalgar Square, Marble Arch és Marylebone érintésével. A több tervből egyet meg is valósítottak, de szűkebb átmérővel a Victoria line részeként.
Magát a „Crossrail” kifejezést először 1974-ben használta a Környezetvédelmi Minisztérium és a londoni tanács által felállított bizottság egy London vasúti közlekedéséről szóló jelentésben, amely a párizsi RER-hez és a hamburgi S-Bahnhoz hasonlította a Crossrailt, valamint egyes irányokban 14 000–21 000 óránkénti utassal számolt csúcsidőben.
A Central London Rail az 1989-es tanulmányában a meglévő vasútvonalak föld alatti összekötését vizsgálta, és előállt három vasúti alagút ajánlatával: egy észak–déli, egy belvárosi és egy kelet–nyugatival. Az első alagút a Thameslinket vetítette előre, a második a Cityt kötötte volna be a Great Northern vasútvonalba, a harmadik pedig a Crossrail tervezett vonalát követte és a Liverpool Streettől Paddingtonig, valamint egy elágazással Marylebone-ig tartott, bekötve a hálózatba a Great Western fővonalat és a Metropolitan metróvonalat. Ennek az utóbbinak összköltségét 885 millió fontra becsülték, amely már magában tartalmazta a teljes gördülőállományt.1991. január 22-én új, Liverpool Street és Paddington közötti metróvonal létrehozásáról szóló törvényjavaslatot nyújtottak be a parlament elé. A javaslatot a London Underground, a British Rail és a kormány támogatta, azonban a törvényjavaslati bizottság 1994. május 11-én elutasította azzal az indokkal, hogy az ügyet nem terjesztették elő, ezáltal a Képviselőház el sem fogadta, bár a kormány kiemeltként kezelte a javaslatot, nehogy akármi is kockázatot jelentsen az ügy menetében.2001-ben a Transport for London és a Közlekedési Minisztérium közösen megalapították a Cross London Rail Linkset (későbbi nevén Crossrail Limited) a Crossrail és a Wimbledon–Hackney-vasútvonal terveinek kidolgozására.A tervek kidolgozása alatt a GB Railways 2002-ben előállt egy nagyobb kiterjedésű, SuperCrossRail elnevezésű ötlettel, amely egy nyugat–keleti vasútvonallal kötötte volna össze Cambridge-et, Guildfordot, Oxfordot, Milton Keynest, Southend-on-Seat és Ipswichet, Londont pedig egy vasúti alagúton szelte volna át, érintve Charing Cross, Blackfriars és London Bridge állomásokat. 2004-ben egykori vasúti vezetők is készítettek egy javaslatot Superlink néven, ami a SuperCrossRailhez hasonlóan több vidéki állomást is bekötött volna a hálózatba, de ennek már a Crossrail tervezett útvonala adta az alapját. A vizsgáló társaság mindkét javaslatot elutasította az alacsony hálózati kapacitásuk és az aránylag magas költségeik miatt.
Az új Crossrail törvényjavaslat 2005-ben ismét a parlament elé került, a Képviselőház megszavazta, majd decemberben a különbizottság tárgyalta. A bizottság 2006 júliusában ideiglenes határozatban szólította fel az indítványozókat, hogy a vonalnak legyen egy woolwichi állomása is. A kormány kezdetben ellenezte, mert csak drágítaná a projektet, de később mégis beleegyezett az új állomás tervébe. Amíg a javaslatot még vitatták, Ruth Kelly közlekedési miniszter 2008 januárjában védelem alá vette a javaslatot, hogy előrehaladásában semmi se akadályozhassa meg.A javaslat 2008 februárjában került a Lordok Háza elé, ahol némi módosítással elfogadták, majd 2008. július 22-én II. Erzsébettől megkapta a királyi jóváhagyást. Az elfogadott törvény már magába foglalja az építéshez szükséges környezeti hatásvizsgálatokat, terveket, hozzá kapcsolódó információkat, valamint az építési engedélyeket. 2008 novemberében a Heathrow-i repülőteret üzemeltető Heathrow Airort Holdings 230 millió fonttal hozzájárult a Crossrailhez, a projekt többi támogatójával még ebben az évben, decemberben kötötte meg a szerződés a Transport for London és a Közlekedési Minisztérium.
Az építkezést ünnepélyes keretek között 2009. május 15-én kezdték meg Canary Wharf állomásnál. Az eseményen részt vett Gordon Brown miniszterelnök és Boris Johnson polgármester is. A projekt 2009 szeptemberében 1 milliárd fontnyi támogatást kapott az Európai Beruházási Banktól.A 2010-es választások alatt mind a Konzervatív Párt, mind a Munkáspárt kiállt a Crossrail mellett. A választások után Philip Hammond közlekedési miniszter megerősítette, hogy az új koalíciós kormány elkötelezi magát a projekt mellett. A költségek 2010-es felülvizsgálata során 1 milliárd fontot sikerült megtakarítani azzal, hogy egy egyszerűbb, de lassabb alagútfúrási technikát alkalmaztak, ezzel azonban a tervezett átadás 2017-ről 2018-ra csúszott.2018 augusztusában, négy hónappal az első szakasz tervezett átadása előtt a biztonságos közlekedés érdekében közel kilenc hónappal elcsúsztatták a megnyitást, így legkorábban 2019 őszén indulhat meg rajta az utasforgalom.
Kensington és Chelsea tanácsa egy újabb Crossrail-állomás létrehozására törekedett a kerület északi részén, az Old Oak Commontól keletre, a Ladbroke Grove és a Canal Way mellett. Ezzel együtt a nyugati visszafordítót is Kensalban építették volna meg, helyet adva a vasútállomásnak. London akkori polgármestere, Boris Johnson beleegyezett az állomás létesítésébe, amennyiben az nem késlelteti a Crossrail építkezését, nem korlátozza a vasutak forgalmát, valamint nem növeli meg jelentősen a Crossrail költségeit. Így a tanács aláírta a 33 millió fontos projekt kivitelezését, valamint a tanulmányt is, hogy az új állomás nem fog semmilyen késleltetést okozni.Az állomásról a Transport for London tanulmányt készített, melyet számos szervezet, intézmény és a lakosok is támogattak. Időközben az állomás már nem teljesítette maradéktalanul a polgármester által kikötött feltételeket, majd 2013 elején a TfL és a Közlekedési Minisztérium is jelezte, hogy nem támogatják az állomás megépítését.Az állomás ötletét Boris Johnson még egyszer felvetette 2016-ban, de az őt követő Sadiq Khan már nem foglalkozott ezzel.
A Crossrail központi eleme a London központja alatt húzódó, körülbelül 21 kilométer hosszú ikeralagút, végein a vasútvonal két-két ágra oszlik.
Keleten a vonal Whitechapelnél ágazik el, egyik ágon a meglévő Great Eastern fővonalon, Stratfordon keresztül Shenfieldig, a másik ágon Canary Wharfon és az új Temze alatti alagúton keresztül Abbey Woodig fut.
Nyugaton a vonal Paddingtonnál a Great Western fővonalhoz csatlakozik, Hayes & Harlingtonnál pedig újabb két ágra oszlik: az egyik a Heathrow-i repülőtér 2-es és 3-as, 4-es, valamint az 5-ös terminálját szolgálja ki, a másik ág pedig a meglévő vasútvonalon Readingig megy.
Nyugaton a fő vonal Redingtől Acton Main Line-ig tart. Ezen a szakaszon helyezkednek el Twyford, Maidenhead, Taplow, Burnham, West Drayton, Hayes & Harlington, Southall, Hanwell, West Ealing és Ealing Broadway állomások.
Actionnél kiépítettek a vonatok számára egy külön szintű elágazást, hogy a személyvonatok forgalmát ne zavarják a teherpályaudvarról ki- és beálló tehervonatok. Az elágazással 2016 júliusára készültek el, 2017-től használhatják a szerelvények.A Heathrow-i leágazáson három állomás található: a Heathrow Central, a Terminal 4 és a Terminal 5. Ez az ág Hayes & Harlington után ágazik le a fő vonalból.
Hayes & Harlington közelében is készült egy külön szintű elágazás, hogy a Heathrow Expressnek ne kelljen azonos szintben kereszteznie a Crossrail vonalát, mert ez a vonatok bevárása miatt késéseket eredményezett volna.Kezdetben Maidenhead lett volna a Crossrail nyugati végállomása, tervezett hosszabbítási lehetőséggel, de 2014. március 27-én bejelentették, hogy Maidenhead helyett Reading lesz a végállomás.
A központi szakasz Paddingtontól Whitechapelig tart, végig alagútban. Whitechapelt a keleti ág elágazása követi, ahonnan az alagút Stratford, valamint Canary Wharf felé tart tovább.
A szakaszon új föld alatti állomásokat építettek Paddingtonnál, Bond Streetnél, Tottenham Court Roadnál, Farringdonnál, Liverpool Streetnél és Whitechapelnél, ahol át lehet majd szállni a metróvonalakra, valamint a vasútra. Egyes állomások méretük miatt más állomásokkal is kapcsolatban vannak, így Farringdonból Barbican felé, Liverpool Streetből pedig Moorgate felé lehet majd átszállni.
Paddington állomás kihívást jelentett tervezéskor, mivel a Eastbourne Terrace és a süllyesztett taxiállomás alatt kellett elhelyezni, közel három méterre Isambard Kingdom Brunel 150 éves pályaudvarától.
A keleti szakasz egyik ága a whitechapeli elágazás után Pudding Mill Lane-ig alagútban halad, majd utána a felszínen csatlakozik a Great Eastern fővonalhoz. Innen Ilfordon, Romfordon és Gidea Parkon keresztül éri el a shenfieldi végállomást.
A másik ág Custom House-ig alagútban halad, majd utána még kétszer, a dokkok és a Temze alatt ismét alagútba tér, és az Abbey Wood végállomás előtt jön vissza a felszínre. Ezen az ágon új állomást építettek Woolwichben a budapesti 4-es metró állomásainál is használt dobozszerű kialakítással, valamint tervezték a 2006-ban bezárt Silvertown újranyitását, hogy kiszolgálja a City repülőteret, azonban az újranyitás helyett 2012-ben teljesen elbontották a megállóhelyet.A Crossrail a Royal Docks alatt az 1878-ban épült Connaught alagúton fog áthaladni, ezért azt 2013-ban felújították. A munkálatokra veszélyt jelentett a  meggyengült szerkezet, ezért a kikötőt lezárták, vizét leengedték, hogy felülről hozzáférve megerősítsék az alagutat.
A Crossrail nevet a vasúti projekt és a Transport for London által alapított, az építkezéseket felügyelő cég viseli.2015 májusától a TfL a Crossrail készen álló szakaszain az Elizabeth line átadásáig átmenetileg elindította a TfL Rail szolgáltatását. Ezt követően a Liverpool Street–Shenfield és Paddington–Heathrow vonalakon közlekedő vonatok megkapták a Crossrail fényezését, valamint a kék TfL Rail logót.A Crossrail a 2019. őszi átadásán az Elizabeth line nevet fogja megkapni II. Erzsébet királynő tiszteletére. Az átnevezést követően a vonal új logót is fog kapni, melynek az alapja a lila (Pantone 266) kör, amit egy vízszintes kék (Pantone 072) sáv keresztez, rajta fehér betűkkel, Johnston 100 betűtípussal az „ELIZABETH LINE” felirat.
Az alagúthálózatot öt szakaszra lehet bontani, valamennyi 6,2 méter belső átmérővel rendelkezik (összehasonlításképpen a Victoria line alagútjainak átmérője 3,81 méter), és összhosszúságuk meghaladja a 21 kilométert: egy 6,4 kilométeres szakaszra Royal Oak metróállomástól Farringdonig, egy 8,3 kilométeresre a Limmo Peninsulában kialakított indítóaknától Farringdonig, egy 2,7 kilométeresre Pudding Mill Lane állomástól Whitechapelig, egy 2,6 kilométeresre a Temze alatt és egy 900 méteresre az indítóaknától Victoria Dockig.
Szakaszonként két alagútfúró pajzs dolgozott az alagutak építésén, leszámítva a Victoria Dock rövid alagútját, ott a stratfordi elágazás gépeit használták, miután végeztek az eredeti helyükön. Az alagutakat betonelemekkel bélelték, melyeket Chathamban gyártottak le, majd uszályokkal szállították Londonba. Az alagútfúrók hetente közel 100 métert tettek meg. Az alagutak összköltsége körülbelül 1,5 milliárd font volt. Az alagutak nagyobb átmérőjének köszönhetően a mély vezetésű metróvonalak szerelvényeinél nagyobb vonatok is közlekedhetnek a vonalon, mint az új 345-ös sorozat, valamint vészhelyzet esetén az utasokat a vonat oldalain is ki lehet menekíteni, nem csak a két végén.
Az alagutak hosszúsága miatt gyakran a párizsi RER-hez szokták hasonlítani a Crossrailt.
A Crossrail kilenc új állomásának építésével egy időben a régieket kibővítették, hogy a hosszabb, 200 méteres vonatokat fogadni tudják, míg a központi szakasz új állomásai akár 240 méteres szerelvények kiszolgálására is alkalmasak.Maryland és Manor Park állomásokat nem hosszabbították meg, előbbit a szűkös költségek, utóbbit a vasúti kitérő közelsége miatt. Mivel így egyik állomásra se fog beférni a teljes szerelvény, ezért ezeken az állomásokon csak azok az ajtók fognak nyílni, melyek biztosan a peron mellé érkeznek.2011-ben Bedfordshire-ben építettek egy életnagyságú mintaállomást, hogy az érdeklődők megtekinthessék a kialakítását, valamint visszajelzéseket adhassanak, még az állomások építésének kezdete előtt.Valamennyi állomás akadálymentesen elérhető lesz, ezen belül a központi és a heathrow-i szakaszok összesen 13 megállójában a peronok egy szintben lesznek a vonatok padlójával. A peronok hossza miatt valamennyi megállóhelyet felszerelnek biztonsági kamerával és a peronok végét monitorokkal, hogy a vonatvezető ezeknek a segítségével beláthassa a vonat menti biztonsági sávot.
A vonalon 65 darab új, egyenként 200 méteres British Rail 345 sorozatú motorvonat fog közlekedni, amelyek akár 1500 utast is képesek szállítani. Valamennyi vonat akadálymentes lesz, a kerekesszékesek számára külön kijelölt hellyel. Az utasteret hangos és vizuális utastájékoztatóval, kamerarendszerrel és segélykérővel is felszerelik, utóbbi kettő a járművezető segítségét szolgálja majd vészhelyzet esetén. A vonatok a pálya egyes szakaszain akár 140 km/h sebességgel is haladhatnak.2011 márciusában kiírt pályázatra öt ajánlattevőt hívtak meg új vonatok leszállítására, karbantartására és a kocsiszín megépítésére, de egyikük, az Alstom még júliusban visszalépett. 2012 februárjában tárgyalásokat kezdtek a CAF, a Siemens, a Hitachi és a Bombardier vállalatokkal, amelyek pályázataikat 2013 augusztusában adták be. A Siemens 2013 júliusában, még az ajánlatok beadása előtt visszalépett, de a vonatbefolyásoló rendszert mégis a német vállalat szállíthatta le.A Transport for London és a Közlekedési Minisztérium 2014 februárjában kötötte meg a szerződést a pályázat győztesével, a Bombardierrel. A vonatokat 2015 és 2018 között gyártották a Bombardier derbyi gyárában. Az első motorvonat 2017. június 22-én állt forgalomba a TfL Rail vonalán.
A Crossrail vonalán 25 kV-os váltakozó áramot fognak használni a villamos vontatáshoz, amit felsővezetéken keresztül fogják felvenni a vonatok. A Great Eastern és Great Western fővonalakat a Crossrail projektén kívül, 2010 és 2017 között villamosították.A vonalon többfajta vonatbefolyásoló rendszert fognak használni: a központi szakaszon és az Abbey Wood-i ágon CBTC-t, a keleti szakaszon AWS-t és TPWS-t, valamint a nyugati szakaszon ETCS 2-t.
A Crossrail két kocsiszínnel fog rendelkezni: nyugaton az Old Oak Commonnál, keleten pedig Romfordnál, ahol egy irányító központot is kialakítottak.
2009 áprilisában hirdették ki a 17, Crossrailt építő társaságok neveit, mely cégek összesen 14 000 munkavállalójára szükség volt az építkezések alatt.A munkálatokat 2009. május 15-én kezdték meg Canary Wharfnál.Az építkezés alatt középkori tömegsírokat tártak fel, ami magában hordozott egy járvány esetleges felbukkanását az ott dolgozók körében. Sir David James a Lordok Háza előtt beszámolt, hogy a szennyezett húsok miatt a lépfene 1520-ban 682 áldozatot szedett Smithfieldben, és őket az építkezés környékén temették el. 2009. június 24-én bejelentették, hogy a tömegsír csontmaradványai között nem észlelték sem a lépfene, sem a bubópestis jelenlétét.Az alagutak építésére a pályázati felhívást 2009 augusztusában tették közzé az Európai Unió hivatalos lapjában. A felhívásban az alagutakat felosztották Farringdontól keleti és nyugati szakaszokra. A szerződéseket 2010 végén kötötték meg: nyugaton a BAM Nuttall, a Ferrovial Agroman és a Kier Construction, keleten pedig a Dragados és a John Sisk & Son építhette az alagutat. A fennmaradó két rövidebb alagútra a kikötőnegyedben 2011-ben kötötték meg a szerződést a Hochtief és a J. Murphy & Sons vállalatokkal.2009 szeptemberére elkezdték a Tottenham Court Road egymilliárd fontos fejlesztésének előkészítését, ennek során több környékbeli épületet, köztük az Astoria Színházat is kisajátították, majd lebontották.2010 februárjában több vád is érkezett a Crossrailt építtető cégre, hogy lakosokat fenyegetnek meg, amennyiben ők nem akarták az építkezés útjába eső ingatlanjaikat piaci áron alul eladni. Ezt a londoni közgyűlés jelentésében elfogadhatatlannak tartotta, és kártérítésre szólította fel a céget.
Az alagútépítés alatt kitermelt földet a Wallasea-szigetre szállították, a kitermelt 7 millió tonna földből 4,5–5 millió tonnát használtak fel itt új vizes élőhely létrehozására.Az alagútépítést 2015. június 4-én fejezték be Farringdon állomáson David Cameron brit miniszterelnök és Boris Johnson londoni polgármester jelenlétében.A pálya építésével 2017 szeptemberére végeztek, a Hearthrow-i ágon az ETCS rendszer próbáit 2017/18 telén végezték el. A délkeleti szakaszt 2018 februárjában helyezték feszültség alá, és még ebben a hónapban megkezdődtek a próbafutások Abbey Wood és Plumstead között, májusban az alagút nagy részét is feszültség alá helyezték, így már a föld alatt is megindulhatott a próbafutás.A Paddington és Heathrow közötti Heathrow Connectet 2018 májusában átvette a TfL Rail. Az alagutakat és a hozzájuk tartozó infrastruktúrákat még ugyanennek az év nyarán vette át a Transport for London, hogy utána megkezdhessék a sötétüzemet.
Az alagútépítésnél 7,1 méter átmérőjű fúrópajzsokat használtak, melyeket a német Herrenknecht AG gyártott. Két fajta alagútfúrót használtak: egyet a Temze alatti puhább, krétás talajhoz, és egy másikat a vonal többi részére jellemző agyagos, homokos, kavicsos talajhoz. Egy-egy ilyen fúrópajzs tömege elérte akár az 1000 tonnát, hosszúsága pedig a 100 métert.2012 januárjában pályázatot hirdettek ki alagútfúró pajzsok elnevezésére, amelyre több mint 2500 nevezés érkezett, amiből a legjobb 20-at szavazásra bocsátották februárban. A szavazást követően az első három pár alagútfúró nevét március 13-án hirdették ki, a negyedik párét pedig 2013. augusztus 16-án.A fúrópajzsok nevei:
Ada és Phyllis: Royal Oak és Farringdon közti szakasz, Ada Lovelace és Phyllis Pearsall után elnevezve
Victoria és Elizabeth: Farringdon és Limmo Peninsula közti szakasz, Viktória és II. Erzsébet királynők után elnevezve
Mary és Sophia: Temze alatti szakasz, Isambard Kingdom Brunel és Marc Isambard Brunel után elnevezve
Jessica és Ellie: Whitechapel és Pudding Mill Lane közti szakasz, Jessica Ennis és Ellie Simmonds után elnevezve
Az építkezés lehetőséget adott a régészek számára, hogy London utcái alatt olyan helyszíneken kutassanak, amelyek megközelíthetetlenek lettek volna a felszínről, ezzel a Crossrail építésével egy időben zajlott az Egyesült Királyság egyik legnagyobb régészeti feltárása. A 40 ásatási helyen több mint 100 archeológus dolgozott, és több tízezer tárgyat találtak. A leletek többségét 2017 szeptemberében a Museum of London Docklandsben helyezték el. Pár lelet, melyet az építkezés során találtak:
A teljes Elizabeth line megnyitása után úgy tervezik, hogy a központi és a keleti szakaszokon a metróhoz hasonlóan a vonatok minden állomáson megállnak, nyugaton pedig egyes járatok gyorsított személyvonatok módjára csak a kijelölt állomásokon állnának meg. A kezdeti menetrendek szerint Acton Main Line és Hanwell állomásokon csak a Heathrow-i ág vonatai állnának majd meg.A Thameslinkhez hasonlóan egyes szakaszokon az Elizabeth line más vasútvonalakkal közös pályát és állomásokat használ. Az ilyen párhuzamos vonalak egy részét a vonal megnyitása után tovább üzemeltetik, többek között a Heathrow-i repülőtér és Paddington közti expresszvonatot, a Heathrow Expresst is.A vonatok nagy részének Paddington lesz a végállomása, csúcsidőben pedig akár a vonalon közlekedő vonatok fele itt fog végállomásozni. Rásegítésként Liverpool Street és Gidea Park között csúcsidőben óránként négy vonatpár fog közlekedni, melyek végig a Great Eastern fővonalon fognak haladni, ezért nem fogják érinteni Whitechapelt.Tervezett forgalom az Elizabeth line teljes megnyitása után:
Az alagutak megnyitását megelőzően a Transport for London átvette a Crossrail szélső ágain már meglévő vonalak üzemeltetését. Első lépésként 2015 májusában TfL Rail név alatt új szolgáltatást indított az átvett Liverpool Street–Shenfield vonalon. Az új vonatnem bevezetése mellett a TfL új jegyautomatákat és Oyster-olvasókkal ellátott beléptetőkapukat telepített az állomásokra, valamint a járműállomány megkapta a TfL Rail arculatát.A központi szakaszon többszöri halasztás után várhatóan 2019 őszén indul meg a forgalom, a teljes vonalon pedig a Great Western fővonal elkészülte után.
A Crossrailt integrálni fogják a londoni viteldíj rendszerbe, és el fogják fogadni rajta az Oyster kártyát, viszont a Travelcard utazókártyát csak Nagy-London határain belül. Csakúgy, mint a Heathrow Connectet leváltó TfL Rail esetében, a Crossrailen is extra díjat fognak felszámolni Heathrow-i repülőtér megközelítésekor a repülőtér és a Hayes & Harlington közti vasúti alagút használatáért, de bérletekre, valamint a napi és a heti jegyekre a 6-os viteldíjzóna díjszabása fog vonatkozni.
A Crossrail megnyitása után évente 200 milliós utasforgalmat várnak, amivel több metróvonalról levenné a terhet, különösképpen a Central line-ról. Farringdon várhatóan az Egyesült Királyság egyik legforgalmasabb állomásává fog válni, mivel számos metróvonal mellett a Thameslinkre is átszállási lehetőséget jelent. A Transport for London a teljes átadás után 2020/21-re 810 millió, 2022/23-ra 910 millió font éves jegybevételre számít a vonalról.
Az új állomás átadásával jelentősen le fog csökkenni a menetidő Woolwichból London különböző pontjaira: az eljutás Canary Wharfig 8 percet, Bond Streetig 21 percet és a Heathrow-i repülőtérig 47 percet vesz majd igénybe. Ez az állomás eredetileg nem szerepelt a tervek között, a Képviselőház különbizottsága 2006 júliusában kérte, hogy Woolwichben is létesítsenek egy állomást, melyet 2007 márciusában erősítettek meg. A vonal átadása után óránként 10–12 vonat fogja érinteni az állomást egyes irányokban, összeköttetést nyújtva Délkelet-London, Royal Docks és Közép-London irányába.Woolwich a Crossrail délkeleti szakaszán épült Custom House és Abbey Wood között. Az állomás építésével egy időben egy ingatlanfejlesztési hullám indult a kerületben mintegy 30 hektáron, közel 2500 új lakóépületet magába foglalva. Emellett egy kulturális negyedet is kialakítottak két múzeummal: Greenwich Heritage Centre és Royal Artillery Museum, valamint számos üzleteket, éttermeket, kávézókat, irodákat, szállodákat és egy mozit is.
Az egykori, Gordon Brown által vezetett munkáspárti kormány a leendő High Speed 2 nagysebességű vasútvonal és az épülő Crossrail közös állomásának tervezte az új Old Oak Common állomást Acton Main Line és Paddington közé. Mivel a nagysebességű vasút építésnek kezdetét eleinte 2017-re tervezték, ezért ez az állomás nem is szerepelt a Crossrail első szakaszában. A 2010-es választásokat követően alakult konzervatív–liberális kormány is támogatta a tervet, de ekkorra az állomás és a vasútvonal átadása már 2026-ra csúszott. Az új állomás elkészültével csatlakozást biztosít majd a nagysebességű vonalon kívül a Central és az Overground vonalakra, valamint a Great Western fővonal vasútvonalaira.
A London City Airport a bezárt Silvertown újranyitását kezdeményezze, hogy a repteret is kiszolgálja a Crossrail. A terv megvalósítására Newham 50 millió fontos önerőt ígért. Mindezek ellenére a Crossrail terveiben már nem szerepelt Silvertown, és 2012-ben teljesen elbontották a megállóhelyet. Később a Transport for London tagadta, hogy érkezett volna hozzájuk hivatalos megkeresés Silvertown újranyitásának ügyében.2018-ban a City repülőtér fejlesztési vezetője kihagyott lehetőségnek nevezte, hogy nem nyitották újra Silvertownt, azonban nem tartotta kizártnak, hogy a jövőben mégis újjáépítik az állomást. Robert Sinclair, a reptér vezérigazgatója pedig egy interjúban monda, hogy az állomás újranyitása nem kulcsfontosságú a repülőtér sikeréhez.
A Crossrail eredeti tervei szerint a vonal nyugati végállomása Maidenheadben lett volna. Több felvetés is született a vonal nyugati irányú, Readingig való bővítésére, amihez külön indokot adott a Great Western fővonal 2009 júliusában elindított nagyszabású felújítása, emellett a Network Rail a 2011-es útvonalhasznosítási stratégiájában is javasolta a readingi hosszabbítást.
A brit kormány és a Transport for London kiértékelték a hosszabbítás lehetőségét, majd 2014 márciusában bejelentették, hogy a Crossrailt Maidenhead helyett egészen Readingig fogják építeni.Reading munkáspárti tanácsa támogatta az új terveket, azonban Kelet-Reading konzervatív parlamenti képviselője, Rob Wilson aggodalmát fejezte ki, hogy az új Crossrail vonatok, melyek minden állomáson megállnak, lassabbak lesznek, mint az éppen üzemelő Reading–Paddington személyvonatok. Az aggodalmak ellenére a Crossrail indulása után a gyorsított vonatok meg fognak maradni a lassabb személyvonatok mellett.
A Network Rail 2011-es útvonalhasznosítási stratégiájában ajánlotta a Crossrail bővítését a West Coast fővonalon keresztül Milton Keynesig, hogy a szakasz forgalmát más Crossrail-állomások között eloszlassa, és ezzel kapacitást szabadítson fel Eustonban a tervezett High Speed 2 nagysebességű vasút számára. Ezzel közvetlen összeköttetést teremne az északnyugati fővonal és Shenfield, valamint Abbey Wood között, enyhítené a metróvonalak forgalmát Euston környékén, kihasználtabbá válna a Paddingtontól nyugatra eső vonalszakasz és javulna a Heathrow-i repülőtér északi irányú megközelíthetősége. A javaslat szerint az eredetileg Paddingtonban végállomásozó vonatok továbbhaladnak majd Heathrow, Maidenhead és Reading, illetve Milton Keynes irányába.Patrick McLoughlin közlekedési miniszter 2014. augusztusi nyilatkozatában elmondta, hogy a kormány támogatja a fejlesztést, amennyiben a Crossrail megáll Wembley Central, Harrow & Wealdstone, Bushey, Watford Junction, Kings Langley, Apsley, Hemel Hempstead és Berkhamsted állomásokon is, továbbá kikötötték, hogy semmiképp sem korlátozhatja a Crossrail fő vonalának a forgalmát, valamint megfizethető maradjon. A bővítést 2016 augusztusában felfüggesztették, mivel az nem volt eléggé megtérülő.
A gravesendi hosszabbítást kezdetben a Közlekedési Minisztérium szorgalmazta, de 2008 februárjára ez az ág már kikerült a Crossrail tervei közül. A tervezett ág Abbey Woodnál csatlakozott volna a Crossrail vonalához, ahonnan a meglévő vasútvonalon haladt volna Belvedere, Erith, Slade Green, Dartford, Stone Crossing, Greenhithe, Swanscombe és Northfleet megállókkal Gravesendig. 2018 januárjában Sadiq Khan londoni polgármester a 2021 és 2041 közötti közlekedési fejlesztési tervében ismét elővette a hosszabbítás tervét, de ezúttal Ebbsfleet lenne a végállomás.
A Network Rail a 2011-es útvonalhasznosítási stratégiájában javasolja a Heathrow Terminal 5 és Paddington között közlekedő Heathrow Express expresszvonat Crossrailbe integrálását.
A Crossrail 2 egy tervezett vasútvonal délkelet-angliai Surrey és Hertfordshire megyékben, új észak–déli kapcsolatot nyújtva Londonon keresztül. A déli South Western fővonalat kötné össze az északi West Anglia fővonallal Victoria és King’s Cross St. Pancras érintésével azzal a céllal, hogy a 2030-ra megnőtt vasúti és közúti forgalmat enyhítse. A tervek szerint a Crossrail 1 és a Crossrail 2 közötti átszállás Tottenham Court Road állomáson lesz lehetséges.
A vonal építtetését a Crossrail Ltd végzi, melyet 2001-ben a Transport for London és a Közlekedési Minisztérium alapították, és kezdetben közösen birtokolták, majd 2008 decemberétől teljesen átkerült a TfL-hez. A vonal megépítésére egy 15,9 milliárd fontos finanszírozási csomagot különítettek el. A vonal keleti és shenfield ágát a Network Rail, a Heathrow-i leágazást a Heathrow Airport Holdings, az alagutakat és az Abbey Wood-i leágazást pedig a TfL birtokolja és tarja karban.2014. július 18-án az MTR Corporation nyerte el a franchise (Crossrail, valamint az előd TfL Rail) üzemeltetését nyolc, kedvező tapasztalatok esetén további két évre. A franchise-t 2015 májusában indították el, amikor átvették a Liverpool Street és Shenfield közti vonatok üzemeltetését a Abellio Greater Angliától, majd ehhez csatlakozott 2018-ban a Great Western Railwaytől átvett Heathrow-i és readingi vonatok egy része.
Ez a szócikk részben vagy egészben  a   Crossrail című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
↑ Jackson-Croome 1962:  Alan A. Jackson, Desmond F. Croome. Rails Through the Clay: A History of London's Tube Railways, 2nd Revised edition (angol nyelven), London: Capital Transport Publishing [1962] (1993. május 10.). ISBN 978-1854141514 
↑ Dow 2005:  Andrew Dow. Telling the Passenger Where to Get Off (angol nyelven). London: Capital Transport Publishing (2005. augusztus). ISBN 978-1854142917 
↑ RUS 2011:  London and South East Route Utilisation Strategy (angol nyelven) (PDF). London and South East Route Utilisation Strategy. Network Rail, 2011. július. (Hozzáférés: 2018. szeptember 15.)
Crossrail Act 2008 (angol nyelven). National Archives. Her Majesty’s Stationery Office. (Hozzáférés: 2018. augusztus 23.)
Crossrail Bill supporting documents (angol nyelven). [2009. február 13-i dátummal az eredetiből archiválva]. (Hozzáférés: 2018. augusztus 23.)
Government backs £10bn Crossrail (angol nyelven). BBC, 2004. július 20. (Hozzáférés: 2018. augusztus 23.)
Tom Geoghegan: Will Crossrail beat the Tube? (angol nyelven). BBC, 2004. július 20. (Hozzáférés: 2018. augusztus 23.)
Crossrail link 'to get go-ahead' (angol nyelven). BBC, 2005. február 13. (Hozzáférés: 2018. augusztus 23.)
First Crossrail bill for Commons (angol nyelven). BBC, 2005. február 22. (Hozzáférés: 2018. augusztus 23.)
Election holds up Crossrail bill (angol nyelven). BBC, 2005. április 7. (Hozzáférés: 2018. augusztus 23.)
Crossrail plan in Queen's Speech (angol nyelven). BBC, 2005. május 17. (Hozzáférés: 2018. augusztus 23.)
Richard Lister: Crossrail's giant tunnelling machines unveiled (angol nyelven). BBC, 2012. január 2. (Hozzáférés: 2018. augusztus 23.)
Crossrail: A rare look deep under London (angol nyelven). BBC, 2013. január 25. (Hozzáférés: 2018. augusztus 23.)
A Crossrail hivatalos oldala (angol nyelven). (Hozzáférés: 2018. augusztus 23.)
Interaktív térkép (angol nyelven). Crossrail Ltd. (Hozzáférés: 2018. szeptember 1.)
A Csaba régi magyar személynév. Egyes források szerint török eredetű lehet, és a jelentése: pásztor, kóborló, újabban az ajándék jelentése is felmerült. A név felbukkan a kora középkori eredetű magyar mondavilágban is, Csaba királyfi alakjában, akit Attila fiaként tart számon a hagyomány. A nevet a 19. században fedezték fel újra, Vörösmarty Mihály és Arany János művei nyomán lett népszerű. Egyes kutatók – és az általános iskolai tankönyvek – szerint a csaba szó megegyezik a hun eredetű csobán méltóságnévvel.A mai török nyelvben a çaba és caba (ejtsd csaba és dzsaba) szavak poliszemantikusak, jelentéseik bármelyike megfelelne a mondabeli királyfi nevének: erőfeszítés, törekvés, szándék, küzdelem, támadás, szorgalom, bátorság, lelkierő, fáradhatatlanság.
A Csaba a középkorban nem volt gyakori név, amikor már majdnem feledésbe merült, akkor újította fel Vörösmarty az 1824-ben megjelent Csaba szerelme című versében, de ennek hatására sem terjedt el. Népszerű csak a 20. század második felében lett, 1967-ben 2690-en kapták ezt a nevet, amivel a 12. leggyakrabban adott férfinévvé vált, az 1980-as években a 14. volt.Az 1990-es években a Csaba igen gyakori név, a Csobád szórványosan fordult elő, a 2000-es években a Csaba 34-40. leggyakoribb férfinév, a Csobád nem szerepel a 100 leggyakoribb férfinév között.
Akkor jön vissza, amikor Csaba Görögországból, mondták arra,  aki sose jön vissza.
Ladó János – Bíró Ágnes: Magyar utónévkönyv. Budapest: Vince. 2005. ISBN 963 9069 72 8  
Az MTA Nyelvtudományi Intézete által anyakönyvi bejegyzésre alkalmasnak minősített utónevek jegyzéke. (Hozzáférés: 2019. március 5.)
Az MTA Nyelvtudományi Intézetének Utónévkereső adatbázisa (béta verzió). (Hozzáférés: 2019. március 5.)
Nyilvántartó.hu – Lakossági számadatok – Utónév statisztikák. (Hozzáférés: 2019. március 5.)
Fercsik Erzsébet, Raátz Judit: Keresztnevek enciklopédiája. Tinta Könyvkiadó, 2009. (Hozzáférés: 2018. november 16.)
Fercsik Erzsébet-Raátz Judit. Hogy hívnak? Könyv a keresztnevekről. Budapest: Korona Kiadó (1997). ISBN 963 9036 250
A csabai kolbász (csabai vastagkolbász, Čabianska klobása) meghatározott alapanyagokból készült, eredetvédett, azaz hivatalosan csak Békéscsaba és Gyula területén belül előállított, fűszeres, paprikás kolbászféleség. Szigorúan fekete bors nélkül készül. A csabai kolbász világhírű hungarikum, az Európai Unió által földrajzi árujelzővel eredetvédett jellegzetes háziipari termék, amely Békéscsabáról és környékéről származik. Bel- és külföldön egyaránt népszerű, ezt segíti a minden évben erre a termékre alapozott csabai kolbászfesztivál, ami rengeteg látogatót vonz.
A csabai kolbász nem olyan régen kialakult élelmiszer, mindössze az 1890-es évektől számíthatjuk első megjelenését. Addig olyan kevés sertést tartottak a csabaiak, ami elégtelen mennyiség volt a disznóvágásokhoz. Csupán az 1900-as évektől találkozunk a leírásával. Híressé válásához szükségesek voltak az előnyös természeti adottságok, az állattartás kedvező lehetőségei, illetve az itt élő magyar és tót parasztok szokásai. Az első világháború után nyíltak meg az új lehetőségek, amikortól általánossá vált a hússertés tartása az addigi egyeduralkodó mangalica helyett. A két világháború közt élte első virágzását, ebben a korban tett szert országos hírére. A második világháború, az államosítások után készítése már nem háziipari körülmények között, hanem iparszerűen történt. Az ötvenes évektől a Békés Megyei Húsipari Vállalat orosházi telephelyén kezdték meg „Csabai csípős” elnevezéssel, majd az 1960-as, 1970-es években már Békéscsabán és Gyulán, majd Budapesten is készítették. Mindazonáltal a város környékén és a környező falvakban a lakosság mindvégig nagyrészt házi körülmények között állította elő. Az 1990-es években kultusza újra feléledt, a Csabai Kolbászklub 1998. január 30-i megalapítása után minden évben megrendezték a kolbászfesztivált, így a hagyományok ápolása és a marketing is új lendületet adott fejlődésének. Azóta Magyarország egyik legnépszerűbb gasztronómiai ünnepévé vált az esemény.
A Csaba, Csabai, Csabaer szavakat a 600. nemzetközi lajstromszámon lajstromozták az eredetmegjelölések oltalmáról szóló Lisszaboni Megállapodás alapján számos országban. (Iránban - nyilvánvaló vallási okokból - az oltalom nem áll fenn.)
2010-ben az Európai Unió is földrajzi árujelzővel eredetvédett termékké nyilvánította, ennek révén a termék nevét vagy földrajzi megjelölését más nem használhatja. 2014-ben Békéscsaba Megyei Jogú Város közgyűlése „Csabai Kolbásztörvény” néven rendeletet alkotott, amely garantálja a csabai kolbász folyamatos prémium minőségét.
A hivatalos eredetvédelem szerint csak Békéscsaba és Gyula környékén előállított kolbászt lehet Csabai márkanévvel illetni. Zömében az különbözteti meg a többi Magyarországon készített kolbásztól, hogy több paprikát tesznek bele, és speciálisan füstölik. A paprika annyira lényeges elem, hogy bár kerül bele só, köménymag és fokhagyma is, de egyik sem mehet a paprika rovására. Nem csak csípős, hanem csemegepaprikát is kell beletenni, hogy szép színe legyen.
csak sertéshúsból készülhet, olyan disznó húsából, amelyet legalább 135 kg-ra hizlaltak fel
füstölésA csabai kolbász vörösesbarna színű, rúd alakú készítmény. A rudak átmérője 4–5 cm, hosszúságuk 45–50 cm lehet, bár erre nincs teljesen érvényes szabály. Kisebb méretű párokat is készítenek, azok átmérője 3,5-3,8 cm, hosszúságuk 25 cm. Szárítás, füstölés után a felülete száraz tapintású. Ha felvágjuk, a színe a paprikától jellemzően piros, jól látható hús- és szalonnaszemcsékből áll.
A város környékéről kirajzott telepesek által alapított falvak (Kétsoprony, Ambrózfalva, Medgyesegyháza) lakói is a csabaihoz nagyon hasonló kolbászféleséget készítenek, az azonban jogilag nem minősül csabai kolbásznak, hiszen nem a két város közigazgatási területén belül készítették. Elkészítésében teljes a hasonlóság, hiszen a felhasznált anyagok és az elkészítés módja azonos.
100 kg késztermékhez általában 135–140 kg sertéshúst, sertés hasi szalonnát használnak. Fűszerezéséhez 10 kilónként: 20 dkg édes, őrölt, házi paprika, 5 dkg erős, őrölt, házi paprika, 24 dkg asztali só, 3 dkg apróra vágott fokhagyma, 2 dkg fűszerkömény (egész). Hét és fél kiló színhúshoz két és fél kiló szalonnát tesznek.
Dedinszky Gyula: A csabai kolbász, Tevan Kiadó, Budapest, 1998., ISBN 9637278389
A csabai kolbász bejegyzése iránt az Európai Bizottsághoz benyújtott kérelem közzététele (2009. október 16.) (Többek között a kolbász leírása is szerepel benne.)
A Bizottság 531/2010/EU rendelete (2010. június 18.) egy elnevezésnek az oltalom alatt álló eredetmegjelölések és földrajzi jelzések nyilvántartásába való bejegyzéséről (Csabai kolbász/Csabai vastagkolbász - OFJ)

Család: a társadalom alapvető egysége, egymással közeli rokonságban álló emberek csoportja.

Csánki Dezső (Füzesgyarmat, 1857. május 18. – Budapest, 1933. április 29.) történész, levéltáros, történeti topográfus, művelődéspolitikus, vallás- és közoktatásügyi címzetes államtitkár, a Magyar Tudományos Akadémia levelező (1891), majd rendes tagja (1900); Csánky Dénes festő apja.
Apja, Csánki Benő füzesgyarmati református lelkész volt, anyja Bergmann Emília. Az alsó gimnáziumi osztályokat a Debreceni Református Kollégiumban végezte, a hatodik évfolyamtól kezdve Késmárkon tanult. 1875-ben a Budapesti Tudományegyetem bölcseleti karára, a történelmi és földrajzi szakokra iratkozott be. 1879-ben a tanári vizsgát, a bölcsészettudományi szigorlatot pedig 1880-ban tette le.
1881-ben ideiglenes alkalmazásban a Magyar Nemzeti Múzeum könyvtárához került, de még ugyanezen év júniusában a Magyar Országos Levéltárhoz nevezték ki gyakornokká, 1882-ben tisztté, 1886-ban pedig fogalmazóvá. A Magyar Tudományos Akadémia 1891. május 8-án választotta levelező, 1900-ban rendes, 1925-ben pedig igazgató tagjává. A Magyar Történelmi Társulat és a Magyar Heraldikai és Genealógiai Társulat igazgató-választmányának, valamint a lengyel–magyar kapcsolatok ápolását célul tűző, elsősorban irodalommal foglalkozó Magyar Mickiewicz Társaságnak is tagja volt. 1915-ben miniszteri tanácsosi címet kapott.1917. október 18-án Budapesten, a II. kerületben házasságot kötött Tomanek Paulina Erzsébettel, Tomanek Adolf és Pelczer Etelke lányával.1930-ban Corvin-koszorúval tüntették ki.
1880 Hazánk kereskedelmi viszonyai I. Lajos korában. Budapest. (Ism. Századok.)
1882 Egy főrangú hölgy utazása Magyarországon a mult század közepén, Ország-Világ.
1882 Hevesi Bornemissza Benedek gyulai kapitánysága, Békésm. rég. és tört. társ. Évkönyve VIII.
1884 I. Mátyás udvara. Budapest. (Koszorúzott pályamű. Előbb a Századokban 1883. Ism. Bud. Hirlap 21. sz. Bud. Szemle XXXVII. 1884.)
1889 Pogány Miklós czímerlevele, 1447, Békésm. rég. és tört. társ. Évkönyve VIII.
Hazánk művelődési állapota a vegyes házból való királyok korában, in: Osztrák-magyar Monarchia irásban és képben. Magyarország I.
1889 Magyar kir. országos levéltár diplomatikai osztályában őrzött pecsétek mutatója. Budapest. (Hivatalos megbizásra.)
1890–1913 Magyarország történelmi földrajza a Hunyadiak korában. A m. tud. akadémia megbizásából. I-V. kötet. Budapest. (Hunyadiak kora Magyarországon VI.)
1891 Magyarország története a középiskolák alsóbb osztályai, a polgári fiu- és leányiskolák számára. Budapest. (Baróti Lajos tanárral együtt)
Magyarország vármegyéi és városai: Magyarország monografiája. A magyar korona országai történetének, földrajzi, képzőművészeti, néprajzi, hadügyi és természeti viszonyainak, közművelődési és közgazdasági állapotának encziklopédiája. Szerk. Borovszky Samu – Sziklay János. Budapest: Országos Monografia Társaság. 1896–1914.   Somogy vármegye 1914.
Ollé V., Ördög F., Széchenyi M., 2009: Családnévmutató Csánki Dezső történelmi földrajzához = Index of Family Names to Dezső Csánki's Historical Geography. OTKA.
Szinnyei József: Magyar írók élete és munkái II. (Caban–Exner). Budapest: Hornyánszky. 1893.  
Magyar néprajzi lexikon I. (A–E). Főszerk. Ortutay Gyula. Budapest: Akadémiai. 1977.  458. o. ISBN 963-05-1286-6  
Kálniczky László: Csánki Dezső főlevéltárnok, főigazgató pályája. In: Sipos, A. (Szerk.): Magyar levéltáros életpályák a XIX-XX. században. Budapest, 2004, 15-37.

A Császári és Királyi Haditengerészet (németül kaiserliche und königliche Kriegsmarine vagy k. u. k. Kriegsmarine, esetleg Österreichische Marine) az Osztrák–Magyar Monarchia haditengerészete, amely magával a Monarchiával egy időben, 1867-ben jött létre. A 20. század elejéig jelentős erőt nem képviselt, ám ekkor a Monarchia erőteljesen fejleszteni kezdte. Tetőpontját az első világháborúra érte el, mikor is a világ hatodik legnagyobb flottájává vált. Ebben a formájában 1918-ig létezett.
A Császári és Királyi Haditengerészet felállítása II. József nevéhez fűződik. 1786-ban Trieszt város hadihajókat kért védelmül az Adriára behatoló kalózok ellen, ezért az uralkodó két kuttert vezényelt át az Osztrák-Németalföldről. A Le Juste és a Le Ferme alkotta az „első trieszti haditengerészet” magját. Ez az „egység” az uralkodó szemében nem tűnt egyébnek, mint egy vízi rendőrség. A piros-fehér-piros lobogó jelezte, hogy ez a kis flottilla nem tartozott a Német-római Birodalom szerves intézményéhez. Már ebben a kezdeti stádiumban jelentkeztek a jövőbeli problémák: a pénzhiány, a legénység és a tisztikar összetétele. 1850-ig a vezényleti nyelv az olasz volt. A haditengerészet első parancsnoka a skót származású George Simpson volt, őrnagyi rangban. A haditengerészet valódi megszületése Velence 1798. január 18-ai elfoglalása utánra tehető. A haditengerészet jókora zsákmányt szerzett (10 sorhajót, 7 fregattot és több tucat kisebb egységet), a helyzetet azonban nem sokáig élvezhették. Az 1805-ös pozsonyi békében Ausztria elvesztette Velencét és Dalmáciát. Az 1806-ban alakult, Joseph L'Espine vezette „második trieszti haditengerészet” rövid élettartama alatt nem bocsátkozott harcba. Az 1809-es schönbrunni békében Ausztria az összes tengerparti területét elvesztette, és a haditengerészet megszűnt létezni.
A napóleoni háborúk végén Velence újra osztrák fennhatóság alá került. Metternich 1817-ben rögzítette: a haditengerészet 2 fregattot és 8 brigget tarthat. A görög szabadságharc ideje alatt – a kalózok elszaporodása miatt – felállított „Levante-flottilla” őrizte a partokat. 1848. március 17-én forradalom tört ki Velencében. A hajók kétharmad része a forradalmárok kezébe került, de ezek csak a kisebb egységek voltak. Az osztrákok blokádot vontak a város köré, amit a forradalom bukásáig, augusztus 28-ig tartottak fenn. A porosz–osztrák–dán háborúban bizonyító Wilhelm von Tegetthoff, a helgolandi csata győztese, a háború végére ellentengernagy lett. 1866-ban az olaszok elleni háború egy nagy tengeri csatát hozott. A július 20-i lissai csata osztrák győzelemmel ért véget. I. Ferenc József a győzelem után altengernaggyá léptette elő Tegetthoffot, de a flotta élére való várt kinevezés elmaradt.
Az 1867-es kiegyezéskor a császári-királyi hajóhad a következő hadihajókból állt : 1 csavargőzös sorhajó, 7 csavaros páncélos fregatt, 8 kisebb csavaros fregatt és korvett, 13 csavaros ágyúnaszád, 16 kerekes ágyúnaszád, valamint 14 különböző rendeltetésű tengeri kerekes gőzös, vagyis összesen 59 gépi meghajtású hajó. Ezenkívül volt még 34 említésre méltó vitorlás vagy evezős hadihajója, közöttük 2 fregatt, 2 korvett, 7 brigg és 4 goelett. 1914-ben a császári és királyi hajóhadba 16 csatahajó, 9 cirkáló, 26 romboló, 77 torpedónaszád, 6 tengeralattjáró, 8 monitor és 6 őrjárónaszád tartozott.
A kiegyezést és a lissai győzelmet követően mindenki azt várta, hogy Tegetthoffot kinevezik a haditengerészet élére. Furcsa módon egy tragédia, Miksa mexikói császár halála segítette őt a parancsnoki székbe. Ferenc József Tegetthoffot küldte el az öccse hamvaiért, visszatérésekor a hálája kifejezése gyanánt 1868 februárjában kinevezte a haditengerészet élére. Ezt a beosztást egészen a haláláig, 1871. április 7-ig töltötte be. Az új flottaépítési terv beterjesztése után, 1868-ban fellendült a hajógyártás. A tervek szerint 15 páncélhajó, 8 fregatt, 16 korvett és ágyúnaszád, valamint 11 egyéb kiszolgáló hajó építését kezdték volna meg. 1869-ben Triesztben megkezdték a Custoza és a Erzherzog Albrecht kazamatahajók építését. Még ebben az évben Josef von Romako tervei alapján kezdték el építeni a Leitha és a Maros nevű dunai monitorokat. Szintén még Tegetthoff életében kezdték el Pólában a Helgoland, Triesztben a Fasana és a Zrínyi csavaros szlúpok megépítését. Megemlítendő még az 1871-ben vízre bocsátott Cyklop műhelyhajó, amit a franciaországi La Seyné-ben építettek. 1871-ben, Tegetthoff halálát követően Lipót herceg pártfogoltja, Friedrich von Pöck báró került a haditengerészet parancsnoki pozíciójába. Amint Pöck átvette a parancsnokságot, nekilátott Tegetthoff bizalmi embereinek eltávolításához Bécsből és az Adriáról. Erre példa Max von Sterneck, Tegetthoff egykori jobbkeze, későbbi flottaparancsnok, aki hamarosan a Barents-tengeren találta magát egy expedíció élén. Az 1870-es évek feszült hangulatát különböző missziókkal, expedíciókkal próbálták oldani. A Monarchia fennállásának leghíresebb expedíciója a Ferenc József-föld felfedezése volt.
Von Pöck működése alatt (1883-ig) a flotta körül mély csend honolt. Parancsnoksága alatt mindössze a megkezdett hajók építését fejezték be, újakat nem építettek. A hetvenes években feltalált új hajótípus, a torpedónaszád, amely önjáró torpedó (feltalálója a fiumei Giovanni Luppis fregattkapitány) hordozására kialakított kicsi, gyors hajó volt. A Seehund, az Osztrák–Magyar Monarchia első torpedónaszádjaként, 1873. március 27-én állt szolgálatba. Minden más tengeri hatalmat megelőzve, 1877-ben a Monarchia kezdte meg először a naszádoknál nagyobb úgynevezett torpedóhajókat vagy torpedócirkálókat (Zara, Spalato, Sebenico) alkalmazni. Az 1882-ben megkötött Hármas szövetséget a haditengerészet valóságos katasztrófának élte meg. Megszűnt az olasz fenyegetés és így nem volt indok a flotta fejlesztésére. Pöck nem bírt megbirkózni a problémákkal és idegösszeomlást kapott. Nyugállományba küldték, és helyébe Max von Sternecket nevezték ki. Sterneck személyében egy újabb lissai hős került a flotta és a tengerészeti osztály élére. Felismerte, hogy az új tengerészeti műszaki vívmányok miatt meg kell változtatni a hagyományos szervezési elveket. 1884. évi flottaépítési tervében kifejtette, hogy létre kell hozni egy olyan nagy védelmi és harckészültségű hajóhadat, melynek középpontjában 15 csatahajó (toronyhajó) áll. Meg is kezdték a 6900 tonnás Kronprinz Rudolf és az 5100 tonnás Kronprinzessin Stephanie építését. Ezek a toronyhajók lettek a flotta első 30,5 cm-es löveggel felszerelt hajói. Sterneck legelső évei alatt a kisebb, páncél nélküli hajók építését támogatta. 1892-ig 53 új torpedónaszád, 6 romboló, 3 kisebb (1500 tonnás, Panther, Leopard és Tiger) és 2 nagyobb (4000 tonnás, Kaisern Elizabeth és Kaiser Franz Joseph I) cirkálóval gyarapodott a flotta állománya.
1877/78-ban németországi Elbingben építettek három torpedóhajót (Meteor, Komet, Blitz), majd 1890-ben az angliai Jarrowban a Planetet. Ezek mintájára épült Triesztben a Trabant. Sterneck a segédhajókról sem feledkezett el. Először három vontatógőzös, a Hippos a Büffel és a Dromedar épült fel. Őket követte a Gigant szivattyúhajó, majd a Pluto, ami szintén szivattyúhajó volt. 1890-ben fektették le az első aknahajó, a Salamander gerincét.
A flottából nagyon hiányoztak a csatahajók. Mivel újak építésére a szűk költségvetésből nem tellett, ezért a Tegetthoff kazamatahajó modernizálásával oldotta meg a problémát. 1891-ben és 1893-ban szintén a csatahajók pótlására állt szolgálatba két nagy cirkáló, a Kaiser Franz Joseph I. és a Kaiserin Elisabeth. 1892-ben és 1893-ban bocsátottak vízre két újabb monitort, a Köröst és a Szamost. 1893-ban – nagy politikai küzdelmek árán – vízre bocsátották az első valóban korszerű és nagy páncélos cirkálót, a Kaiserin und Königin Maria Theresiát. 1893-ban Sterneck 1,5 millió forint hitelt kapott három új, úgynevezett partvédő csatahajó építésére, amelyek a Wien, a Monarch és a Budapest nevet viselték. Ezek közül a Budapest kapott először a flotta történetében vízcsöves kazánokat. Sterneck irányítása alatt több csatahajó már nem épült. Bár az 1897–98-ban megkezdett Zenta, Aspern és Szigetvár missziócirkálók és az 1895-ben elkezdett Kaiser Karl VI páncéloscirkáló valamelyeset kompenzálták ezt. 1895-ben a Monarchia három cirkálóval képviseltette magát a Kieli-csatorna átadási ünnepségén. Szintén ebben az időszakban épültek Sperber- és Elster-csoportbeli torpedónaszádok is. 1892-ben és 1896-ban két nagy torpedóhajó is elkészült, a Satellit és a Magnet.
1897. december 8-án Sterneck váratlanul elhunyt. Parancsnoksága alatt hat páncélos hajó épült, egynek pedig megkezdték az építését, míg három újabbra szerezte meg a parlament támogatását. Az új főparancsnok, Hermann von Spaun báró lett, aki ezelőtt két hónapig volt Sterneck helyettese. Beiktatása után igen nagyratörő flottatervvel állt elő. A terv szerint 1908-ig egy 12 sorhajóból, 12 cirkálóból, 12 rombolóból és 72 torpedónaszádból álló flottát kellett volna létrehozni, miközben minden 1890 előtt épült hajót kivontak volna a szolgálatból.
A növekvő érdekeltség hatására 1900-ban a delegációk megszavazták a szükséges pénzt egy újabb, 7400 tonnás páncélos cirkáló (SMS Sankt Georg) építésének megkezdéséhez. Az 1900 és 1904 között elkészült Habsburg-osztályba tartozó csatahajók (a Habsburg, az Árpád és a Babenberg) minden eddiginél nagyobbak voltak, a maguk 8300 tonnás vízkiszorításával. 1902 és 1904 között két dunai monitor épült meg, a Temes és a Bodrog. A haditengerészet 1904-ben 121,5 milliós rendkívüli hitelt kapott, hogy befejezhessék a már elkezdett Erzherzog-osztályú csatahajók építését. Ám még ugyanebben az évben, az osztrák pénzügyminiszter elérte, hogy a haditengerészet éves költségéből kelljen ezt visszafizetni. Spaun ennek hallatára 1904 októberében benyújtotta lemondását. Bár az uralkodó megpróbálta maradásra bírni, de ő ezt a méltánytalan intézkedést nem bírta elfogadni. Ez a cselekedet annyira hatott I. Ferenc Józsefre, hogy a legközelebbi nagyobb hajót Spaunról kellett elnevezni. Ezt a nevet az első gyorscirkáló kapta. A flotta és a Tengerészeti Szekció élére Spaun helyettesét, Rudolf Montecuccoli grófot nevezték ki.
Montecuccoli 1905-ben nyújtotta be építési terveit. Terveiben 13 sorhajóból, 12 cirkálóból, 18 rombolóból, 82 torpedónaszádból és 6 tengeralattjáróból álló flottát irányzott elő. A flottaprogram bemutatása majdnem egybeesett a haditengerészeti technikában bekövetkezett változtatásokkal. A Dreadnought vízre bocsátásával megjelentek a sorhajóknál erősebb, nagyobb és drágább dreadnoughtok, melyek korszerűtlenné tették a Monarchia apró és meglehetősen gyenge sorhajóit. A mérnökök egy része új hajók építését javasolta, de Montecuccoli és a konzervatívok ellenezték ezt.
Végül a három semi-dreadnought (Erzherzog Franz Ferdinand, Radetzky és a Zrínyi), azaz vegyes nehéztüzérségű (30,5 illetve 24 cm-es ágyúkkal felszerelve), átmeneti típusú hajóként épült meg. 1908-ban a flottaparancsnok 16 sorhajóból, 12 cirkálóból, 24 rombolóból, 72 torpedónaszádból és 12 tengeralattjáróból álló flottatervet nyújtott be. 1910–11-re az olasz–osztrák–magyar kapcsolatok a mélypontra zuhantak. Senki nem bízott abban, hogy az 1912-ben lejáró hármas szövetséget újra megkötik. De az 1911–12-es olasz-török háború és az ezt követő balkáni események újra közelebb hozták a két államot. 1912 októberében Montecuccoli kijelentette: „Mediterrán hatalom vagyunk.” Ebben a kijelentésben nyilvánvalóvá vált, hogy a navalizmus eszméje mennyire termékeny talajban áll a Monarchia osztrák felében.
1913 februárjában az idős Montecuccolit Anton Haus váltotta fel. Haus jóval korszerűbb flottát örökölt, mint elődje. Már Montecuccoli tervbe vette két új dreadnought építését, Haus 1913 tavaszán – Ferenc Ferdinánd nyomására – négy, az előzőeknél erősebb hajó építését javasolta. A háború kitörésekor a haditengerészet három meglévő és egy épülő dreadnoughttal rendelkezett. A hármas szövetség megújítása után Rómában felélesztették az 1900-as osztrák–magyar–német–olasz haditengerészeti egyezmény aláírásának javaslatát. 1913-ban abban egyeztek meg, hogy egy esetleges Franciaország elleni háborúban az egyesült olasz–osztrák–magyar flotta Messinából fut ki.
1914 júliusának második felében az osztrák–magyar haditengerészet parancsnokságának számolnia kellett egy esetleges szerb konfliktus lehetőségével. Megkezdődött a mozgósítás. A 2. csatahajó-osztály egységeit leirányították a legdélibb, cattarói támaszpontra. Július 24-én indultak meg a támaszpont felé az Admiral Spaun gyorscirkáló, az Uskoke, Ulan és Streiter rombolók, a 61 T, 66 F és 68 F torpedónaszádok, valamint az E 18, E 20, és E 21 jelű tengerészeti csónakrepülőgépek. A haditengerészeti parancsnokság sürgette a készülő egységek építését. A sürgetés eredményeként augusztus 1-jén a Saida, 29-én pedig a Helgoland gyorscirkáló is szolgálatba állt. Július 28-án az Osztrák–Magyar Monarchia hadat üzent Szerbiának. A mozgósítás eredményeként a tengerészeti állomány 33 736 főre duzzadt. A külföldön állomásozó hajókat, a Szigetvár cirkálót és a Taurus állomáshajót hazarendelték.
A világháború első lövéseit a Dunai Flotilla adta le. Még a hadüzenet éjszakáján a Temes, a Bodrog és a Szamos monitorok 2 óra 20 perckor elkezdték bombázni Belgrádot. Augusztus 5-én beállt a hadiállapot Montenegróval is. Ki kellett üríteni azokat a helyeket, amelyeket a montenegrói ütegek hatótávolságában voltak. Augusztus 8-án a haditengerészet első hadműveleti napján Montenegró ellen, a Szigetvár és a Zenta cirkálók, az Uskoke romboló valamint a 64 F torpedónaszád elkezdte lőni az Antivariban felállított rádióállomást és a környező vasúti berendezéseket.
A haditengerészet blokád alá vette Montenegrót. A blokádszolgálatot felváltva a Zenta és a Szigetvár cirkálók, az Uskoke, Ulan, Streiter rombolók, valamint a 64 F, 68 F, 72 F torpedónaszádok látták el. Augusztus 12-én a Monarchia, Nagy-Britannia és Franciaország között beállt a hadiállapot. Számolni kellett a nagyobb hatalmak haditengerészetének megjelenésével az Adrián. Augusztus 16-án a Zenta és az Ulan volt szolgálatban, amikor két oldalról is számos füstoszlopot észleltek. A két osztrák–magyar hajó Cattaro felé vette az irányt, de gyűrűn csak a gyorsabb Ulan tudott áttörni. A Zenta a 11 egységből álló francia és a 8 egységből álló angol hajóhaddal vette fel a küzdelmet. A francia vezérhajó, a Courbet csatahajó felszólította a hajót, hogy adja meg magát, de Pachner Pál fregattkapitány válaszul felvonta a hadilobogót. Ezzel megkezdődött az egyenlőtlen küzdelem.
Az ellenséges erők már messziről lőni kezdték, de a Zenta csak 10 000 méterről tudta megkezdeni a tüzelést. Egy telitalálat megbénította hajót, ami süllyedni kezdett. 173 tengerész lelte halálát. Aki túlélte, több mint 5 órás úszás után esett montenegrói fogságba. Augusztus 9. és október 22. között a Kaiser Karl VI, a Kaiser Franz Joseph, a Szigetvár és Radetzky bombázta a cattarói-öböl felett magasodó hegyen található Lovcsen-ütegeket.
November 29-én a Dubois sorhajóhadnagy által parancsnokló Gugnot tengeralattjáró merészen behatolt a Cattarói-öbölbe. Két hajó azonnal észrevette és lőni kezdte, ezért a tengeralattjáró visszavonult. Nem járt ilyen sikerrel O'Byme sorhajóhadnagy alatt hajózó Curie tengeralattjáró, amely beakadt egy védőhálóba. A Satellit és a Turul észrevette és elsüllyesztette.
A franciák nem mondtak le arról, hogy ismét felvegyék a kapcsolatot a montenegrói kikötőkkel. Gőzösöket, vitorlásokat indítottak fegyver- és utánpótlás céljából. A vitorlásokat szélcsendben a Rumija felfegyverzett yacht vontatta. Március 1-jéről 2-ára virradó éjjel egy különítmény, a Csikós, az Ulan és a Streiter rombolók vezetésével, elindult, hogy elfogja a Rumiját. Akció sikerrel járt. Az 57-T jelzésű torpedónaszád egy torpedóval elsüllyesztette a jachtot.
Április 26-án éjjel 0:10-kor az U–5 búvárnaszád (Georg von Trapp sorhajóhadnagy) megtorpedózta a Léon Gambetta francia páncélos cirkálót, amely 9 perc után elsüllyedt. 574 tengerész és a fedélzeten tartózkodó Sénes ellentengernagy veszett a hajóval. Május 2-án a Novarának és a Triglavnak két német tengeralattjárót – az UB 7-est és az UB 8-ast – kellett elvontatnia a Jón-tengerig. A Triglav nem találkozott ellenséggel, míg a Novara – nagy sebességének köszönhetően – áttört a két francia romboló harapófogóján. Eközben a politika terén nagy változások következtek be. Május 4-én Olaszország felmondta a hármas szövetséget a központi hatalmakkal. 1915. május 23-án, pünkösd vasárnap, 15:30-kor Avarna herceg, bécsi olasz nagykövet, átnyújtotta az Olasz Királyság nyilatkozatát. Ebben a király kijelentette: 
 A megváltozott erőviszonyok miatt nem jelent meglepetést, hogy leírták a császári és királyi flottát. Az alábbi táblázat az akkori viszonyokat mutatja be:
Ehhez még hozzászámolandók a jelentős francia és brit hajók. A hadüzenet nem érte váratlanul Haus tengernagyot és törzsét. Még a hadüzenet éjszakáján a Saida vezetésével egy felderítő csoport indul el Pólából, majd egy óra múlva a többi hajó. Közte a Habsburg csatahajó fedélzetén Anton Haus tengernaggyal. A Csikós és a Velebit rombolók behatoltak Ancona kikötőjébe, míg a Habsburg a kikötő ütegeit és a vasútállomást, a Babenberg a trafóállomást, az Árpád három kaszárnyát és a gázműveket lőtte. Az Erzherzog Ferdinand Max az északi kaszárnyára, a rádióállomásra és a tengeri jelzőkészülékre, az Erzherzog Friedrich a déli laktanyára és a gyártelepekere, míg az Erzherzog Karl a parti ütegekre és harmadik kaszárnyára összpontosította tüzét. Ez a támadás megrendítette az olaszokat. A városnak megszakadt az összekötettése a külvilággal és nem tudod időben jelentést tenni az eseményekről. Ezen az éjszakán még öt másik helyen is olasz célpontokat támadtak a császári és királyi hajók.
Május 28-án kellemetlen affér történt. Az U–12-es tengeralattjáró megtorpedózta a kivilágítatlanul hajózó görög Virginia gőzöst. A kormány kártérítést fizetett a semleges országnak. Június 17-én a Sankt Georg vezette harccsoport rimini kikötőjét, míg a Szigetvár a Fano és a Pessaro katonai célpontokra tüzelt. Július 10-én az olaszok a francia Bisson romboló vezetésével elfoglalták Pelagosa szigetét. 17-én az olasz Garibaldi és még néhány kisebb hajó megtámadta Ragusát. Az U–4 tengeralattjáró felfedezte őket és feléjük lopakodott. Singule sorhajóhadnagy 600 méterről kilőtt két torpedója telibe találta a páncélos cirkálót, ami három perc alatt elsüllyedt.
Augusztus 7-én az U–12-es egység Velence kikötőjében aknára futott. Augusztus 13-án az U–3-as tengeralattjárót süllyesztette el a Bisson. November 4-én XV. Benedek pápa tiltakozott Velence bombázása ellen, mivel fontos műemlékek sérültek meg. Haus tengernagy válaszában azt írta: "Ezen indokkal egész Itáliát kímélni kéne".
Még ebben az évben felszínre hozták az 1914-ben hálóba futott Curie tengeralattjárót, és U–14-es néven szolgálatba állították. Szerbia megadta magát. A két hónapos hadjárat sikeres volt. Ám az antant hadvezetőség ki akarta juttatni a megvert szerb hadsereg maradványait.Erre az egyetlen lehetőség a tenger volt. Az evakuálás megzavarása, megakadályozása a flottára várt. Szerbia katonai összeomlásával a király és hadseregének nagy része Albániába érkezett, hogy ott hajóra szállva elmeneküljön. Ezért az osztrák–magyar hajóhad könnyű egységei támadásokat intéztek az albán kikötők ellen. A december 4-ről 5-re virradó éjjeli támadást a Novara-csoport hajtotta végre. Összesen 4 tehergőzöst, 10 nagy vitorlást és 5 szállítóhajót süllyesztettek el. Hazafelé még a ágyútűzzel megsemmisítették a francia Fresnel tengeralattjárót, ami zátonyra futott.
December 28-án indult meg a háború első nagy földközi-tengeri csatája, amit később I. otrantói, vagy durazzói csata néven ismert meg a történelem. Az Helgoland gyorscirkáló kíséretével több romboló indult útnak Durazzo felé. A Lika romboló behatolt a kikötőbe, ám a sűrű köd miatt a két ellenséges rombolót nem találta meg, azonban egy tehergőzöst és egy vitorlást elsüllyesztett. A parti ütegek lőni kezdték a rombolót, ezért az kicsit kitért balra. Ekkor aknára futott, és hatalmas robbanás rázta meg a hajót. De hajó még tovább tudott menni. Még egy robbanás történt, melyet szintén egy akna okozott. A hajó elől kitérni akaró Triglav szintén aknára futott. A Triglavot a Balaton vette vontára, de 6 mérföld múlva lekapcsolta, mert ellenséges hajók tűntek fel a közelben. A Helgoland riasztotta Cattarót, ahol felfűtötték a Kaiser Karl VI, a Budapest, a Novara és az Aspern kazánjait. 13:30-kor feltűnt az ellenséges hajóraj. A brit Darthmouth és az olasz Quarto cirkálók és öt francia romboló közeledett a hajók felé. Az első lövések 14:00 óra körül dördültek el. A Helgolandot több találat érte. A hajók egérutat nyertek és sikerült áttörniük.
Szerbia veresége ellenére Montenegró még nem adta fel a háborút. Főleg a Cattarói-öböl felett található ütegek okoztak sok gondot az osztrák–magyar hajóknak. A vezérkar szárazföldi és tengeri támadást rendelt el. A hadihajók – az Aspern, a Budapest és a Kaiser Karl VI – január 8-án elfoglalták tüzelőállásaikat. Másnap megindult a roham. A Lovcsen-ütegek voltak a legveszélyesebbek, de egyik hajót sem találták el. A hadsereg bevette a fővárost, Cetinjét, így Nikita király kénytelen volt letenni a fegyvert.
Február 25-én a hadsereg elfoglalta Durazzót, így a haditengerészet újabb támaszpontot szerzett. Március 18-án az U–6-os tengeralattjáró elsüllyesztette a francia Renaudin rombolót. Ugyanezen a napon a szintén francia Ampére búvárnaszád, nem törődve a vöröskereszt jelzéssel, megtorpedózta az Elektra kórházhajót, de az nem süllyedt el. Az ellenséges egységek a teherhajókat sem kímélték. Az olaszok új motoros naszádjai, a MAS-ok, több osztrák–magyar szállítóhajót elsüllyesztettek. Az U–15-ös búvárnaszád június 23-án elsüllyesztette az olasz Citta di Messina segédcirkálót és a francia Fourche rombolót.
Július 8-án a Novara cirkáló Horthy Miklós sorhajókapitány vezetésével betört az Otrantói-szorosba, ahol két őrjáratozó gőzőst süllyesztett el. Szintén a szoros környéken portyázott szeptember 26-án a Scharfschütze romboló. Áldozatai a francia Riviére és a Casque rombolók komolyabb sérüléseket szenvedtek el. Szeptember 15-én az L-135 jelzésű haditengerészeti vízirepülőgép vízibombákkal hullámsírba küldte a francia Foucault tengeralattjárót.
Anton Haus főtengernagy február 17-i halálával, IV. Károly egyik legbizalmasabb emberét vesztette el. Helyére Maximilian Njegovan tengernagy került. Tervei között szerepelt az otrantói tengerzár feltörése. Ám ez nehéz feladatnak bizonyult. A térségben szolgálatot teljesítő hét konvoj összesen negyvenkilenc hajója egyenként 1000 yard hosszúságú és 40 méter mély acélhálót vontatott, így egy konvoj 8 km hosszú volt. E feltörhetetlennek hitt záron azonban néhány osztrák–magyar hajónak sikerült átcsusszannia. Április 1-jéről 2-ra virradó reggel az U–27-es egység sikeresen átcsúszott. Ugyancsak sikert könyvelhetett el az U–29-es búvárnaszád is, amely Málta környékén portyázott.
Ezek a szerény sikerek nem voltak elegendőek a hadiállapot fenntartásához, ezért a flottaparancsnokság elrendelte a tengerzár feltörését. Az akcióra a három legmodernebb hajót, a Novarát, a Helgolandot és a Saidát szemelték ki. Őket támogatta a Csepel és a Balaton romboló. Az olasz flotta parancsnoksága tudott a készülő akcióról, ugyanis az olasz kémhálózatnak még az osztrák–magyar admiralitásban is voltak emberei. A megadott információk alapján több hajóval megerősítették a szoros védelmét. A hajók május 14-én futottak ki. Első áldozatok egy teherkonvojból kerültek ki. A romboló és a két hajóból álló konvoj elsüllyesztése után a két osztrák–magyar romboló a három osztrák–magyar cirkáló felé vette az irányt, a biztonságos visszavonulás és az erők egyesítése céljából. Ekkor azonban, mintegy húsz mérföldnyire a kijelölt támadási ponttól, észak felől támadás érte őket. A támadást két brit cirkáló és öt olasz romboló kezdeményezte, és tizenkét kilométeres távolságból tüzet nyitottak rájuk.
A harmadik otrantói csata 9 óra 28-kor kezdődött meg. Az ellenfelek körülbelül nyolc kilométerre tartózkodtak egymástól mikor kölcsönösen tüzet nyitottak egymásra. Mivel a Monarchia hajóinak, amelyek tíz centiméteres ágyúkkal voltak ellátva, lőtávolsága ennek a távolságnak a határán mozgott, ezért Horthy elhatározta, hogy közelebb kerül az ellenséges kötelékhez. Ehhez a Földközi-tengeren először, mesterséges ködöt alkalmazott. 9 óra 38-kor, a ködből kiérve az antant egységeket négy és fél kilométerre megközelítve tűzpárbaj alakult ki, amelyből Horthy ellenfelei visszavonultak, hogy ismét felvegyék a számukra ideális nyolc kilométeres távolságot. Az antant hadihajók 15,2 centiméter átmérőjű lövegekkel voltak ellátva. Az első komolyabb sérülést az Helgoland kapta 9 óra 50-kor. 10 óra 10-kor az Novara tornya mögé csapódott be egy gránát, melynek következtében Szuborits Róbert első tiszt hősi halált halt. A repeszektől Horthy öt helyen sebesült meg, fél fülére pedig átmenetileg elvesztette a hallását (egész életére nagyothalló maradt). Ennek ellenére további parancsokat adott ki egészen addig, amíg el nem vesztette az eszméletét a vérveszteségtől és a sokkhatástól. A parancsnokságot Stanislaus Witkowsky sorhajóhadnagy vette át.
Amikor Horthy magához tért, ismét átvette a parancsnokságot, az Novara irányítását pedig Witkowskyra bízta. A csata közben az osztrák–magyar cirkálók tovább haladtak északnyugati irányban, és úgy tűnt, hogy sikerül a felmentésükre érkező egységek közelébe jutniuk, mikor 10 óra 30-kor az Novarát újabb súlyos találat érte. A tizenhat kazánból nyolc azonnal leállt, és ennek következtében a hadihajó 10 óra 55-kor mozgásképtelen lett, miáltal teljesen kiszolgáltatott helyzetbe került. Az antant flotta azonban hirtelen tüzet szüntetett és (a szükségesnél egy órával korábban) felkészült az Sankt Georg által vezetett osztrák–magyar felmentő egységek fogadására. Az egyik olasz romboló még egy utolsó támadást indított az Novara ellen, ezt azonban heves ágyútűzzel sikerült visszaverni. A Novarát vontatni kezdték, és úgy tűnt, hogy a csata véget ért. Ekkor azonban az antant flotta váratlan erősítést kapott, és ennek következtében már három cirkálóból és nyolc rombolóból állt, jelentős túlerőben. 11 óra 35-kor újra támadásba lendültek, újra kezdődött a tüzérségi párbaj, eredményre azonban nem vezetett. Ezután nem is vállalkoztak arra, hogy az időközben megerősödő osztrák–magyar flottával felvegyék a harcot. 12 óra 7 perckor elvonultak Brindisi irányába. Passzív magatartásuk további áldozatokat követelt. Egy, az üldözésükre induló német U 89-es tengeralattjáró megtorpedózta a vezérhajójukat, és a biztosítására kifutott francia rombolót is elsüllyesztette. Ez világraszóló sikere volt a haditengerészetnek, amiért Horthy Miklós méltán kapta meg a Mária Terézia-rendet.Miután a tengerzár megszűnt, a tengeralattjárók zavartalanul kifuthattak. Június 9-e és október 19-e között 16 különböző hajót küldtek hullámsírba az osztrák–magyar búvárnaszádok. Azonban veszteségek is érték a flottát. Május 16-án az U–5-ös egység aknára futott. Mivel az antant lassacskán újra elkezdte építeni az otrantói tengerzárat, október 18-án a Helgoland és kísérete futott ki, ám ellenséges hajóra nem bukkantak.
A szárazföldi harcokba a flotta egyes egységei is beavatkoztak. Október 24-én a hadsereg áttörte a Rombon és Auzza közötti védelmi vonalat, ezért az olaszok egészen a Piave vonaláig visszavonultak. November 16-án a Wien és Budapest partvédő páncélosok tűzharcot vívtak a Cortellazo ütegeivel. E két hajó nagy veszélyt jelentett az olasz frontra, ezért a velencei főparancsnokság elrendelte a két hajó elsüllyesztését. Két MAS december 9-én közelítette meg a trieszti kikötőt. A Wien két találatot kapott és öt perc alatt elsüllyedt. A Budapest sérülések nélkül megúszta az akciót.
1918-as év eleje az osztrák–magyar tengeralattjárók sikereit hozta. Január 1-jén az U–40-es tengeralattjáró Málta közelében a brit Sandon Hall gőzőst, január 22-én az U–27-es egység három kereskedelmi hajót küldött hullámsírba. Ezek a veszteségek arra késztették az antant vezetését, hogy konferenciát hívjon össze Rómában. Február 8-9-én döntés született arról, hogy az otrantói tengerzárat újra kell építeni. Eközben a császári és királyi flottában matrózfelkelés tört ki, az úgynevezett cattarói matrózlázadás mindössze három napig tartott. Január 22-én munkássztrájk tört ki a pólai arzenálban. Ez a sztrájkhullám érte el a matrózokat is, amikor február 1-jén „Hurrá, Hurrá” kiáltások mellett megalakult a Központi Matrózbizottság. A bizottság felszólította az összes hajót, hogy álljon a lázadás mellé, ám nem mindegyik hajót sikerült benntartani az öbölben. Mivel Pólában egy nap alatt sikerült úrrá lenni a helyzeten, ezért a hadvezetőség elhatározta, hogy akár erővel is letöri a cattarói felkelést. Ezért majdnem minden bevethető erejét Cattaróba irányította Karl Seidensacher ellentengernagy vezetésével. A vállalkozás teljes sikert hozott, a felkelők a túlerő láttán megadták magukat. Február 3-ára teljesen helyreállt a rend a flotta kötelékében.
Egy hozadéka azonban volt az eseményeknek. Az uralkodónak felnyílt a szeme, ezért elhatározta, hogy Njegovan tengernagynak távoznia kell. Utódjául Horthy Miklóst nevezte ki. Reinhard Scheer admirális, a német császári flotta főparancsnoka így kommentálta a kinevezésről szóló hírt: „Most végre megvan az a férfiú, akire szükségünk van!”
Márciustól nyár elejéig – amíg nem épült ki az tengerzár – a tengeralattjárók 6 ellenséges hajót süllyesztettek el. Ám a flottát is érte veszteség. Április 16-án a Streiter romboló összeütközött a Petka gőzössel és elsüllyedt. Nyáron az Otrantói-szorosban már 40 brit romboló, 76 felfegyverzett halászgőzös, 26 brit tengeralattjáró-vadásznaszád és egy amerikai tengeralattjáró-vadászflottilla tartózkodott. Horthy – felbuzdulva az előző év sikerein – elhatározta, hogy megsemmisíti a tengerzárat. Tervbe vette, hogy a cirkálók és egyéb egységek mellett a dreadnoughtokat is beveti. Közöttük volt a legújabb Szent István is.
A flotta június 8-án futott ki. Maga Horthy a Viribus Untisról vezette a támadást a zár ellen. Június 9-én két MAS futott ki Anconából. A két csónak már hazaindult volna az őrjáratból, amikor füstoszlopot észleltek. A két MAS 300 méterre közelítette meg a legnagyobb csatahajót, a Szent Istvánt, majd a torpedóikat kilőve elmenekültek. A halálosan megsebzett hajón mindent megtettek a sérült rész elzárásáért, ám a víz gyorsan tört be. A Tegetthoff csak reggel észlelte az SOS jelzéseket. A Szent István reggel 6 óra 10 perckor oldalára borult és elsüllyedt. Június 10-ét az olasz haditengerészet ünnepnappá, majd 1939-ben Benito Mussolini hivatalos nemzeti ünnepé nyilvánította. E csapás ellenére október 2-án, amikor antant hajók megtámadták Durazzo kikötőjét, az U–31-es búvárnaszád sikeresen megtorpedózta a brit Weymouth cirkálót. A torpedók a hajó farát találták el, ami teljesen leszakadt, de úszóképes maradt. A torpedótalálat után az antant erők a tüzelést beszüntették és elvontatták a sérült cirkálót, így sikerült a kikötői berendezéseket megóvni.A központi hatalmak elveszítették a háborút. IV. Károly október 30-án elrendelte a flotta átadását a megalakulóban lévő délszláv államnak. Utolsó gesztusként Horthy Miklóst előléptette altengernaggyá. Horthy a Viribus Unitis fedélzetén fogadta az antant küldötteit. A tárgyalás rövid volt. A hajókon a matrózok a Himnusz hangjára még egyszer, utoljára tisztelegtek a lobogónak, majd elhagyták a hajókat. Másnap olasz búvárok tapadóbombákkal elsüllyesztették a Viribus Unitist.
Dr. Csonkaréti, Károly. Az Osztrák–Magyar Monarchia haditengerészete. Kossuth Kiadó (2001). ISBN 963-09-4244-5. Hozzáférés ideje: 2018. augusztus 10. 
Dr. Csonkaréti, Károly. A császári és királyi haditengerészet és Magyarország. Magyarország szerepe a közös haditengerészet fejlesztésében. Debrecen: Hajja és Fiai (2004). ISBN 963-9329-46-0. Hozzáférés ideje: 2018. augusztus 10. 
G. Halpern, Paul. Otrantói ütközet. Laurus Kiadó (2007). ISBN 978-963-87585-3-8. Hozzáférés ideje: 2018. augusztus 10. 
Krámli, Mihály. Császári és királyi hadihajók (2002). ISBN 978-963-9498-35-8. Hozzáférés ideje: 2018. augusztus 10.
Csonkaréti Károly: Gyorsmerülés: az osztrák–magyar haditengerészet tengeralattjáróinak története, 1907-1918. Budapest, 2007, Zrínyi ISBN 978-963-327-421-7
Csonkaréti Károly: A Zenta cirkálóval kezdődött. Budapest, 1986, Móra ISBN 963-11-6020-3
Kiss Kálmán:Volt egyszer egy magyar csatahajó - 90 évvel ezelőtt süllyedt el a Szent István

A Császári és Királyi Légierő (németül: Kaiserliche und Königliche Luftfahrtruppen, magyar fordítása Császári és Királyi Légjárócsapatok) az Osztrák–Magyar Monarchia légiereje 1893-tól az első világháború végéig. A megalapításakor csupán néhány léggömbös osztagból állt, később viszont repülőgépeket és hidroplánokat is rendszeresítettek. Azonban nagyobb fejlesztés csak Franz Conrad von Hötzendorf, a Monarchia vezérkari főnöke által elindított repülési modernizáció során történt. Ő és tisztjeinek egy része az elavult léggömböket és repülőgépeket leszereltette, s helyükre újonnan beszerzett instrumentumokat állított. A vezérkari főnök 1912. április 24-én Emil Uzelacot, a tapasztalt és jól képzett horvát származású tisztet nevezte ki a légierő főparancsnokának. A főparancsnok kinevezését követően új toborzási és képzési rendszer felállításával enyhíteni próbálta a kevés számú repülőgép mellett a másik nagy problémát jelentő szakemberhiányt.
Az első világháború kitörésekor a Császári és Királyi Légierő mindössze 65 használható repülőgéppel és néhány léggömbbel rendelkezett. A repülőgéphiány csökkentésére sorra alakultak a repülőgépgyárak, közülük talán a leghíresebb a Magyar Lloyd Repülőgép- és Motorgyár. Az orosz fronton a pilóták főként felderítési feladatokat hajtottak végre, ám 1916-ra itt is megélénkült a repülőtevékenység, így az osztrák-magyar pilóták kemény légiharcot vívtak az orosz birodalmi repülőkkel. Az olasz front 1915-ös megnyitásakor a légierő fő feladata bombázás és felderítés volt, ám a későbbiekben szinte minden vadászszázadot ide vezényeltek, s ezen a fronton vívták legnagyobb légi harcaikat a Monarchia pilótái. A háború során 49 osztrák-magyar pilóta ért el 5, vagy annál több légi győzelmet. Őket nevezik ászpilótáknak. Közülük a legeredményesebb a galíciai születésű Godwin Brumowski volt 35 igazolt légi győzelemmel, míg a legeredményesebb magyar ász, „Az Égbolt Lovagja”, Kiss József volt 19 igazolt légi győzelemmel.
A háborút követően a betörő román és olasz csapatok a használható gépek és műszerek java részét hadizsákmányként elhurcolták. A néhány megmaradt gépet pedig az Antant ellenőrző bizottsága felkutatta és szétbontatta. A trianoni békeszerződésben pedig megtiltották, hogy Magyarországnak lehessenek katonai léghajózási járművei. Ezekkel az intézkedésekkel felszámolták az Osztrák–Magyar Légierőt, és egy ideig megakadályozták a Magyar Légierő felállítását.
A légierő gyökerei a 19. század közepére nyúlnak vissza. A Habsburgok hadserege legelőször 1849-ben vetett be Montgolfier-típusú léggömböket Velence ostroma alatt. Ezek azonban még csak kezdeti szárnypróbálgatások voltak. Az első igazi léggömbös osztagokat az Osztrák–Magyar Monarchia 1890-ben kezdte megszervezni. Ezt főként azért tették, mert a léggömbös osztagokat más hadseregekben már eredményesen alkalmazták. Másrészt léggömbös osztagok megszervezését Viktor Silberer osztrák újságíró is sürgette, aki külföldön több ízben is látta és tudósított a léggömbök katonai alkalmazásáról. 1890-ben a léggömbös osztagok felállítása érdekében a hadügyminisztérium elindította az első katonai léggömbvezetői képzését. A képzésre a Monarchia egész területéről több tucat ember jelentkezett, azonban a hadvezetés ebből csupán nyolc embert választott, és képzett ki. Emellett kiképeztek még 2 altisztet és két tucat legénységi állományú katonát. A következő képzést 1891-ben indították. Ezen már több mint háromszor annyi embert képeztek ki. A hadvezetés még ez évben vásárolt két légi ballont amelyek a Budapest és a Radetzky nevet kapták. Végül 1893. augusztus 20-án felállították az 1. Császár és Királyi Léggömbös Osztagot. Az első világháború kitöréséig a Monarchia összesen 12 léggömbös osztagot állított fel.
Schwarz Dávid magyar feltaláló már a 19. század végén megtervezte és megépítette a Schwarz-féle kormányozható léghajót, amelyet LZ.1 néven rendszeresített, és 1900-ban hajtotta végre első sikeres repülését. Schwarz azonban szívelégtelenség miatt 1897-ben Bécsben elhunyt, özvegyétől pedig a német Zeppelin gróf vásárolta meg a léghajó megépítéséhez nélkülözhetetlen terveket. Zeppelin Schwarz terveit felhasználva több repülni képes léghajót épített, amelyet néhány éven belül a legtöbb európai állam rendszeresített. Az Osztrák–Magyar Monarchia 1909-ben határozta el magát a kormányozható léghajók beszerzéséről. Ennek érdekében rohamtempóban felhúzták a laktanyákat, hangárokat, lakásokat és javítóműhelyeket a Bécs közeli Fischamendben. Ezek után megvásárolták az első osztrák-magyar kormányozható léghajót amelyet M1 néven rendszeresítettek. Érdekesség, hogy a léghajók a háború kitöréséig részt vettek minden éves hadgyakorlaton, azonban a háború kitörésekor a túl sok baleset és műszaki hiba miatt kiselejtezték őket.Louis Blériot híres francia pilóta 1909-ben látogatott el Budapestre, ahol 3 próbarepülés során 200 000 ember előtt mutatta be gépét. Néhány hét múlva ugyanezt tette Bécsben is. Blériot a repülést egy csapásra olyan népszerűvé tette, hogy néhány hónapra rá felállították az első hivatalos repülőteret Bécsújhelyen.Ahogy nőtt a repülés népszerűsége a katonai vezetés elrendelte a légierő és több repülőgépgyár felállítását. A monarchia első repülőgépgyárát a bécsi iparos, Jakob Lohner alapította 1909-ben. A gyár beváltotta Lohner reményeit és dinamikusan fejlődve egyre több és jobb gépet tudott gyártani. 1910-ben egy évvel a megnyitása után már hatféle Lohner típusú repülőgépet gyártott. Ez a cég készítette el 1911-ben (és később is) a monarchia legkiválóbb hidroplánjait, amelyeket a tengerészeti repülők kaptak meg. Híres repülőgépgyár volt még a Phönix Repülőgépművek Rt. amely a korábbi Osztrák-Magyar Albatrosz Művekből alakult. Emellett nagy sikere volt az Osztrák-Magyar Aviatik Repülőgépgyárnak is, amely szinte csak Aviatik típusú repülőgépeket gyártott, általában Mercedes vagy Daimler motorral. 1915-ben alapították az Osztrák Repülőgépgyár Rt.-t amelynek feladata volt biztosítani a repülőgép állományt a tengerészeti repülőhadtest számára. Emellett működött még a Thöne und Fiala és a Motoros Légiközlekedési Társaság.
Magyarországon 1913-ban alakult meg az első repülőgépgyár Budapesten. A gyár olyan nagy vállalatokból állt össze, mint a Weiss Manfréd, a Ganz ás Társa, vagy a Hajógyár Rt. A gyár később Albertfalvára költözött, ahol rohamos fejlődésnek indult igazgatója pedig Wittmann Viktor lett. A gyár hamarosan a Monarchia egyik legjelentősebb repülőgépgyárává vált. Itt dolgozott többek között Ernst Heinkel a második világháborús legendás német Heinkel repülőgépek atyja. 1914-ben Aszódon megalakult a Magyar Lloyd Repülőgép- és Motorgyár. Rövid időn belül az aszódi gyár gyártotta a legmegbízhatóbb gépeket, és az első igazi osztrák-magyar vadászgépeket is. A háború közepén fejlődött motorgyárból repülőgépgyárrá a Mátyásföldi Általános Gépgyár. Ez a gyár eleinte Fokker, majd Berg típusú vadászgépeket épített. Repülőgépmotor gyárból három volt Magyarországon: a budapesti Ganz-Fiat Hiero, a szintén fővárosi Magyar Általános Gépgyár, és az aradi Marta Hiero.
Érdekesség, hogy a szerbiai hadjáratban részt vevő repülőszázadok már napokkal a hadüzenetváltások előtt elindultak a front felé. A legtöbb repülőgépet vasúton szállították és valamennyi még fegyvertelen volt. A legtöbb repülőgépet az állomáshelyekre való megérkezés után látták el Spandau és Parabellum típusú szinkronizált géppuskákkal. Fegyverekre azonban igazából nem is nagyon volt szükség, ugyanis a szerbeknek mindössze egy repülőszázaduk volt, így az osztrák-magyar pilótáknak főként felderítési feladatokat kellett ellátniuk, mint például a szávai átkelés biztosítása. Megjegyezendő, hogy ebben a hadműveletben a 13. század megfigyelőtisztjét, Arthur Schlett főhadnagyot a szerb lövészek a földről agyonlőtték. Ennek hatására a monarchia kivonta a hadrendből az Etrich Taube típusú gépeket, és helyükbe Lohnereket állítottak.
Miután megérkezett az orosz hadba lépés híre, a hadvezetés az ott állomásozó 11. repülőszázad megerősítésére a 3., az 5. a 7. és a 8. repülőszázadokat vezényelte ki. Ezen századok közül azonban csupán kettőnek kellett fegyveres bevetéseket végrehajtania (a 8. és a 11. század), míg a többi repülőszázad csupán felderítéseket végzett. Érdekesség, hogy a két repülőszázad pilótái Przemyśl első ostroma alatt egy légihidat tartottak fenn, így tudták a vezérkar utasításait eljuttatni a hatalmas erődítménybe. 1914 végétől azonban a repülések tavaszig szüneteltek a rossz időjárási viszonyok miatt.
Olaszország hadba lépésének következtében a Monarchia (a hadviselő felek közül először) kénytelen volt háromfrontos-háborút vívni. Igen nagy kihívást jelentett a vezérkarnak minden fronton biztosítani a megfelelő mennyiségű repülőgépet, a hozzá tartozó legénységet és kiszolgáló személyzetet. Az olasz frontra küldött 5 tábori repülőszázadot (a tengerészeti repülőszázadokkal kiegészítve) 3 nagy egységre osztották. A trieszti tengerpart védelme a XIX. hadtest és a tengerészeti repülésparancsnokság, míg a Villach-Görz arcvonal védelmének biztosítása északon a 11., délen a 6. hadsereg parancsnoksága alatt történt. A légvédelemre a háború folyamán egyre nagyobb szükség lett, ugyanis az olaszok gyakran repültek be osztrák és magyar városok fölé, hogy kisebb méretű bombáikkal károsítsák az osztrák-magyar hadigépezetet. Ám ezek a bombázások többségében eredménytelenek voltak, hiszen a kezdetleges bombázások nem okoztak nagyobb méretű károsodást az osztrák-magyar infrastruktúrának. Az év második felében a frissen felállított 17. század a 7.-kel és a 16.-kal kiegészülve több eredménytelen légitámadást indított Milánó ellen.
Az orosz fronton az időjárás jobbra fordultával megélénkültek a harci cselekmények is. A hatalmas távolságok miatt az itt lévők 150 lóerős ÖFFAG C.I típusú repülőgépeket kaptak, amelyekkel már sokkal nagyobb (4000 m-es) magasságból tudták a felderítéseket végezni. Ez azért volt nagy előrelépés mert ilyen magasra a orosz légvédelmi ágyúk már hatástalanok voltak, ha pedig egy ellenséges gép támadta meg a felderítőket a pilóták már védekezhettek is, hiszen a fejlesztés keretében a gépeket felszerelték (általában egy) nagy kaliberű géppuskával. Továbbá ebben az évben jelentek meg az úgynevezett csatarepülőgépek is. Ezek már az ellenséges lövészároktól vagy célponttól csupán néhány méterrel repültek magasabban, így bombáikat szinte teljes pontossággal tudták eljuttatni a célpontra. Érdekesség, hogy ennek a harcmodornak kedvelője volt Godwin Brumowski, a légierő legeredményesebb pilótája.Olasz fronton 1916 márciusában néhány tábori repülőszázad ismét egy nagyszabású bombázásra készült. A rajtaütésben a 4., a 12. és a 16. repülőszázad egységei vettek részt, akik március 27-én indultak bevetésre. Fő céljuk a Piave hídjainak lerombolása volt. A bevetés azonban eredménytelen maradt, ugyanis a gépek csupán csekély károkat okoztak a hidakban, viszont az akció több repülőgép elvesztésével járt. A magas veszteségek és az eredménytelenség fő oka az volt, hogy az akció kora hajnalban indult és a legtöbb pilóta még sosem vett részt éjjeli repülésen. A megélénkülő repülőtevékenységet mi sem jelzi jobban, minthogy 1916 végére a frontokon már 37 század teljesített szolgálatot.A Román Királyság augusztus 28-i hadüzenetét követően az Osztrák–Magyar Monarchia immár négyfrontos háborút volt kénytelen vívni. Ilyen tekintetben a Monarchia egyedüli a háborúk történetében. Mivel a repülőszázadokra mindenhol hatalmas szükség volt, a vezérkar számára lehetetlennek tűnt, hogy teljes századokat dobjanak a román frontra. A megoldás végül a következő lett: a nagy helyismerettel rendelkező, tapasztalt pilótákból századtöredékeket hoztak létre, s ezekhez rendelték a pótszázadokban újonnan kiképzett repülősöket. Erdély miatt ezen egységekben az átlagosnál jóval több magyar szolgált. A román fronton így a 30., a 31., a 36., a 38., a 44. és az 52. repülőszázadok harcoltak.
Az olasz fronton ha lehet, még inkább megélénkült a repülőtevékenység. A Monarchia pilótái itt vívták legkeményebb harcaikat. Az olaszok célja a háború során az Isonzón átkelve a tengerpart mentén való előrenyomulás volt. A túlerőben lévő olasz hadsereg azonban, tizenkét isonzói csata alkalmával sem tudott jelentősebb eredményt elérni, s ez köszönhető a légierő egységeinek is. Az itt szolgáló századok mind valamely hadseregcsoport alárendeltségében voltak.
A Boroevics-hadseregcsoport repülőszázadai: 2., 12., 19., 32., 50., 51., 54., 55., 57., 58.
Az 1. Isonzó-hadsereg repülőszázadai: 4., 23., 28., 34., 35., 41., 42., 46., 101.
A háború utolsó évében a Monarchia fő ereje az olasz fronton összpontosult, ahol az osztrák-magyar és német csapatok a Piave-offenzívára készültek. A 7., a 13., a 18., a 20., a 25. és a 64. repülőszázad kivételével az összes repülőszázadot az olasz frontra küldték. A caporettói áttörést (I. piavei csata) követően a központi hatalmak megindultak az ország belseje felé, ám az olaszok ekkor 11 brit és francia hadosztályt kaptak segítségül az Antanttól. Ezen egységeket bevetve végül meghátrálásra kényszerítették, és a II. illetve a III. piavei csatában legyőzték a német és osztrák-magyar csapatokat. Az offenzívában részt vevő repülőszázadok:
A Boroevics-hadseregcsoport repülőszázadai: 2., 4., 26., 28., 30., 38., 42., 47., 52., 53., 56., 57., 59., 65., 67., 68., 70., 72., 74.
Az Isonzó-hadsereg repülőszázadai: 5., 13., 19., 22., 32., 34., 35., 37., 41., 43., 44., 46., 49., 50., 51., 58., 61., 62., 63., 69., 71.
Egyéb itt szolgáló repülőszázadok: 1., 2., 3., 6., 8., 10., 11., 13., 14., 15., 16., 18., 19., 23., 24., 26., 27.
Az első világháború befejeződésével a Császári és Királyi Légierő sorsa is megpecsételődött. IV. Károly magyar király 1918. október 29-én megvitatta a Jugoszláv Nemzeti Tanáccsal a Monarchia haderejének további sorsát. A döntés egyértelmű lett: IV. Károly a Császári és Királyi Haditengerészetet minden hajójával és intézményével együtt a délszláv államnak adta, így a Császári és Királyi Tengerészeti Repülőhadtest megszűnt a Monarchiában.A légierő sem járt jobban. A fegyverszünet megkötését követően az olasz fronton állomásozó repülőszázadok teljes gépállománya és felszerelése az olaszok és az antantcsapatok hadizsákmánya lett. A Magyar Királyság területén állomásoztatott, illetve gyártás alatt lévő repülőgépeket a megszálló román csapatok rekvirálták el és hordták ki az országból. Az elrejtett, megmaradt repülőgépeket az Antant ellenőrző bizottsága felkutatta és megsemmisítette. S a hasonlók történtek a repülőgépgyárakból kimenekített nagyobb alkatrészekkel is. A repülőgép veszteség ekkor körülbelül 700 gépet tett ki.Mindemellett a trianoni békeszerződés újabb szankciókkal sújtotta a megsemmisített légierőt:
Emil (Milan) Uzelac 1867. augusztus 26-án született Komáromban. Születési helyével ellentétben azonban horvát származású volt. Miután elvégezte a Tüzérségi és Mérnöki Akadémiát (Technische Militärakademie), Uzelac megkezdte katonai szolgálatát a 2. mérnökezredben. Pólában, majd Triesztben szolgált és emellett a trieszti tengerészeti akadémián folytatta tanulmányait. Képzése folyamán kiváló tanulmányi eredményeket ért el, és újabb technikai illetve mérnöki ismereteket szerzett. Az 1890-es évek elején az Osztrák-Magyar Kereskedelmi Flottához küldték. 1900-ban a mérnöki csapatok vezérkarának tagja lett.Uzelacot komolyan érdekelte a repülés, és korán felismerte annak hatalmas jelentőségét. A Monarchia hadseregének megerősítésén dolgozó Conrad von Hötzendorf vezérkari főnök 1912. április 24-én őt nevezte ki az újonnan megszervezett Császári és Királyi Légierő főparancsnokává. Első intézkedéseként a legsürgetőbb problémát oldotta meg, a pilótahiányt. Ennek megszüntetésére újfajta toborzási és képzési rendszert alakított ki.
Franz Conrad von Hötzendorf 1852. november 11-én született Bécs egyik külvárosában, Penzingben. Apja, id. Franz Conrad von Hötzendorf báró a huszárság nyugállományú ezredese volt. Gyermekkorát szüleivel töltötte Bécsben, ahol először magántanár tanította, majd iskolába íratták. Anyja műszaki pályára szánta, azonban apja katonát akart belőle nevelni. 11 évesen beíratták a hainburgi hadapródiskolába. A sikeres vizsga után 1871-ig a bécsújhelyi Mária Terézia Katonai Akadémia hallgatója volt, ahol kiváló eredménnyel végzett.Az akadémia elvégzése után hadnagyi rangban a St. Pölten-i 11. tábori vadászzászlóaljhoz került, majd 1874-től a vezérkari tiszteket képző Hadiiskolára (Kriegsschule) küldték, amit kimagasló eredménnyel fejezett be. Az újabb iskola után 1876-ban hadnagyként szolgált a kassai 6. lovassági dandár törzskarában. A 4. hadosztály tisztjeként részt vett Bosznia-Hercegovina annektálásában. A hadjárat után századossá léptették elő és ebben a rangban részt vett 1882-es dél-dalmáciai felkelések leverésében. 1883-ban Galíciában szolgált. 1887-ben vezérkari őrnaggyá léptették elő, majd 1888–1891 között a vezérkari Hadiiskolán tanított. 1890-ben vezérkari ezredessé nevezték ki. Két gyalogezredben, majd a trieszti 55. gyalogdandárban szolgált. 1901-ben kapta meg a vezérőrnagyi kinevezést. 1903-tól altábornagy, a 8. gyaloghadosztály parancsnoka. Barátságba került Ferenc Ferdinánd osztrák főherceggel, aki támogatásával nemsokára vezérkari főnökké nevezték ki. 1908. novemberében táborszernaggyá nevezték ki, majd még ebben a hónapban megkapta a gyalogsági tábornokká való kinevezését. Politikai nézetei miatt összekülönbözött a császárral és egy kis ideig leváltották a vezérkar éléről, de nemsokára újra ő került erre a posztra. Vezérkari főnökként a Császári és Királyi Légierő főparancsnoka Emil Uzelac az ő alárendeltségébe tartozott. Ezen kinevezését feltehetően Uzelaccal egy időben kapta meg. Az első világháborúban kiváló hadműveleti terveket dolgozott ki, de nem állt kellő számú haderő a rendelkezésére, és a politikai viszonyokat sem tudta kellően figyelembe venni. Így Conrad befolyása csökkent és bár megkapta a tábornagyi rangot, I. Ferenc József halála után trónja lépő IV. Károly menesztette a vezérkar éléről. Von Hötzendorf kárpótlásul megkapta a Katonai Mária Terézia-rendet és az olasz fronton egy hadseregcsoport vezetését.1918-ban grófi rangot kapott és Bad Mergentheim-ben halt meg 1925-ben.
A császári és királyi légierő a háború végéig összesen 79 repülőszázadot állított fel, amely azt figyelembe véve, hogy egy átlagos repülőszázad legénysége (rendfokozattól függetlenül mindenkit beleszámolva) elérte a 150 főt igen nagy, azonban az Antant országainak többsége a háború végéig 300-400 korszerű repülőszázadot állított fel, ehhez képest 79 osztag elenyésző. A 79 osztag megoszlása a következő volt: 54 vegyes harci-repülőgép század, 20 vadászszázad és 5 nehézbombázó század. A repülőszázadok a fronton a föléjük rendelt hadsereg parancsnokságához tartoztak, amelyek a vezérkari tisztek révén tartották a kapcsolatot a repülőszázad állomáshelyének parancsnokával, illetve a repülőszázad parancsnokával.
A speciális repülőszázadok mint például a fényképészek, bombázók a sorszámuk mellé egy nagybetűs megjelölést kaptak, míg az egyszerű repülőszázadok csupán számot. A betűvel való jelölést egyébként 1916-tól vezették a be a légierőnél (ekkor a legtöbb repülőszázad nevéhez hozzáírták a feladatkörét jelző betűt). Ezen jelölések:
Az osztrák-magyar légierő gépeit az 1914-ben megkezdődött mozgósításkor piros-fehér-piros (Ausztria és egyben a Cs. és Kir. Légierő zászlaja) színűre festették. Érdekesség, hogy a háború első évében a felderítő gépek még a Monarchia hadi lobogóját is vontatták. A háború második évében, 1915-ben az összes ilyen gépen átfestették a piros-fehér-piros zászlót egy fehér négyzetben lévő fekete máltai keresztre. Erre azért volt nagy szükség, mert rossz időjárási viszonyok között gyakran összetévesztették a piros-fehér-kék festésű angol és francia gépekkel. Bár ez a felségjel volt a legtovább bevezetve, folyamatosan kisebb változások történtek rajta. 1917-től a máltai kereszt körül már nem festettek egy teljes négyzetet, csupán a máltai kereszt vonalait szegélyezték ki. A háború utolsó hónapjaiban bevezették a német légierő felségjelzésével azonos fekete gerendakeresztet fehér vonalakkal közrefogva.
Aviatik D.I-es vadászrepülőgépet az osztrák hadvezetés nem titkolt szándékkal azért terveztette, hogy a jóval korszerűtlenebb Hansa-Brandenbrug C.I-es repülőgépet leváltsa. A biplán tervezője Julius von Berg volt, ezért a gépet később a pilóták csupán „Berg”-nek nevezték. A rendszeresítést követően hamar kiütköztek a repülőgép hiányosságai és gyengeségei. Több pilóta panaszkodott rá, hogy a gyenge a törzsön lévő hátsó féklapát, és a motor nem bírja el a gépet, ezért hamar túlmelegedhet. A legeredményesebb Aviatik ász Julius Arigi volt, aki a háború utolsó évében javarészt ezzel a típussal harcolt. A gép az ő tetszését sem nyerte el, folyton a gép gyenge manőverezőképességére panaszkodott. Az Aviatik D.I-es gépből a háború során mintegy hétszáz darabot gyártottak. A gépnek a továbbiakban elkezdték a továbbfejlesztett változatát gyártani Aviatik D.II néven, ám a háború véget ért mielőtt az új gép részt vehetett volna a harcokban.
Hansa-Brandenburg B.I-es Ernst Heinkel, a későbbi legendás Heinkel He sorozat tervezőjétől származott, akit ekkoriban a Hansa-Brandenburg Repülőgépgyár foglalkoztatott. A kétszemélyes repülőgépben helyet kapott egy pilóta és egy megfigyelő, aki főként a géppuskát kezelte. A gépbe Benz Bz.III-as motor került. A típusnak több változata is elterjedt, ezek legnagyobb különbsége a motor típusa.
Hansa-Brandenburg CC-es repülőgép egy vadász ún. hidroplán vagy repülőcsónak volt, amelyet a Hansa und Brandenburgische Flugzeug-Werke kezdett el gyártani 1916-ban. A gépet Ernst Heinkel tervezte, nevét a Brandenburg cég egyik finanszírozójáról, Camillo Castiglioniról (CC) kapta. A gép egyszemélyes volt, két vagy három géppuskával volt felszerelve. Benz típusú motorja 175 km/h maximális sebességet biztosított.
Hansa-Brandenburg D.I-es repülőgép még elődjénél is nagyobb sikert aratott a pilóták körében. Az Ernst Heinkel által tervezett gép számos tulajdonsága hasonlóan sikeres volt mint a C.I-esé. Egy érdekesség, hogy ezzel a típussal szenvedett a legtöbb pilóta légi balesetet. A háború során mintegy kétszáz darabot gyártottak a gépből. A legeredményesebb D.I-es pilóta Godwin Brumowski volt, aki egymaga 23 légi győzelmet aratott ezen típust repülve. A gép egyébként a B-sorozat pontos mása volt, csupán a D-sorozatos gépekbe Benz B.II-es motor került.
Lloyd C.II-es repülőgépet a Magyar Lloyd Repülőgép- és Motorgyárban tervezték és itt valósult meg a konstrukció is. A gyár számos újítást vezetett be. Például az itthon gyártott repülőgépekre elsőként szereltek rögzített géppuskát, illetve itt alkalmazták először az egyenszilárdságú szárnyfelületet, amely biztonságosabb repülést és manőverezést tett lehetővé.
Lohner C.I-es felderítő repülőgépet a Jakob Lohner AG gyártotta, első példányai 1916-ban szálltak fel. A gép egy Austro-Daimler 6 hengeres, folyadékhűtéses, 160 lóerős motorral rendelkezett. Maximális sebessége 137 km/h volt. A személyzetet 2 fő alkotta, a védelmet egy hátsó géppuska látta el.
Phönix C.I-es felderítő és ún. általános célú biplánt a Phönix Flugzeug-Werke gyártotta, első példányai 1918-ban léptek szolgálatba. A repülőgép elsősorban felderítés céljából működött, de fel volt szerelve 2 géppuskával és akár 50 kg-os bombát is tudott szállítani. 177 km/h sebességét egy Hiero 6-hengeres, folyadékhűtéses, 230 LE teljesítményű motor biztosította. A repülőgép a légierő megszűnéséig állt szolgálatban két fős személyzettel.
Phönix D.I-es vadászgépet a Phönix Flugzeug-Werke gyártotta, első példánya 1917-ben szállt fel. A gép lassúbb és kevésbé irányítható volt az ellenség vadászaihoz képest, azonban jól fel volt fegyverezve, és a gépből jól kiláthatott a pilóta. A gépnek egy Hiero hathengeres, folyadékhűtéses motorja volt, ami 200 LE teljesítménnyel tudott működni és maximális sebessége elérte a 180 km/h sebességet. Az egyszemélyes vadászból a háború végéig közel 50 darab épült.
Ufag C.I-es gépet Magyarországon, a Ungarische Flugzeugfabrik gyártotta, mint felderítőgépet. Az Ufag C.I-es a háború végén, 1918-ban került szolgálatba. Hiero 6-hengeres, folyadékhűtéses, 230 LE teljesítményű motorja 190 km/h maximális sebességre volt képes. 1 fős személyzettel és 2 vagy 3 géppuskával rendelkezett. A modell a háború végéig állt szolgálatban.
Albatros D.I-es vadászgép a Német Birodalom által első sorozatban gyártott Albatros típus volt. Bár a repülőgép karrierje igen rövid volt (csupán 50 darabot gyártottak belőle), mégis meghatározónak tekinthető a német repülőgépipar fejlődésében. A teli tankkal majdnem ezer kilós repülőgépet egy pilóta vezette, és 8 mm-es dupla géppuskával volt felszerelve.
Albatros D.II-es a D.I-es típus szárnyelrendezésének felülvizsgálatával született meg. A gépbe korszerű, nagy teljesítményű Mercedes D.III-as motorok kerültek. A típus elődjénél bár sikeresebb volt, az ő pályafutása sem tartott tovább, ugyanis 1917-ben megszületett az Albatros család következő, és egyben legsikeresebb fejlesztése, a D.III-as.
Albatros D.III-as vadászgép 1917 elején került a német csapatokhoz, és hozzájárult az átmeneti légi fölény megszerzéséhez. Elődeihez képest fontos újítások voltak, hogy a gép szárnyrendszerét átalakították, és a hűtőt áthelyezték. A szárnyrendszer átalakítását követően a pilóták lényegesen nagyobb kilátásra tettek szert, ám hamarosan átadták helyüket az új D.V-ösnek.
Etrich Taube tervezője Ignaz Etrich volt pilótabarátja, Karl Illner közreműködésével. A gép első repülésére 1909. júliusában került sor. A repülőgép németországi gyártásának jogát a Rumpler nevű cég szerezte meg, amely Rumpler Taube néven gyártotta és forgalmazta termékét, ám hamarosan beszüntette a licencdíj fizetését. Igo Etrich a jogi vita elhúzódása és a világháború kitörése miatt úgy döntött, hogy inkább lemond szabadalmi jogáról és azt közhasználatúvá teszi. Ez a döntés hozzájárult a gép széles körű elterjedéséhez, lévén, hogy Etrich gépét végül több mint 40 cég gyártotta különböző márkaneveken. A Taubéből számos európai ország rendelt, a használó között volt az Osztrák–Magyar Monarchia és az Olasz Királyság is.
Fokker E.III-as gép 1915-ben jelent meg a frontokon. Legfőbb előnye a légcsavarkörön átlövő szinkronizált 8 mm-es Spandau géppuska volt. A repülő hamarosan az első világháború klasszikus vadászgépe lett, a típusból 250 darabot gyártottak. Az E.III-as egyik leghíresebb pilótája Max Immelmann volt.
Hansa-Brandenburg C.I-es gép szárnya készítésénél korának legfejlettebb technológiáját alkalmazták. Kiválóan sikerült a törzs is, különösen a pilóta és a megfigyelő helyének kialakítása mondható szerencsésnek, a vezetőt kevésbé zavarták a légáramlatok, a megfigyelőnek nagyszerű kilövési lehetősége volt hátrafelé. Mindezekhez erős futószerkezet társult. A gép lassú, viszont rendkívül levegőbiztos volt. A Császári és Királyi Légierő legeredményesebb Hansa-Brandenburg C.I-es pilótája Adolf Heyrowsky volt, aki 9 igazolt győzelmet aratott a géppel.
Pfalz D.III-as a Pfalz repülőgépgyár első sikeres konstrukciója volt. Sikerességét mi sem jelzi jobban, hogy a háború végéig a német repülőgépgyátak közel 1000 darabot gyártottak belőle. A gép első típusai 1917 augusztusában kezdték meg frontszolgálatukat.
A Légjárócsapatoknak soha nem volt külön, egységes egyenruhájuk, a katonák korábbi fegyvernemük egyenruháit hordták. Megkülönböztetésül 1910 után csapatjelvényt viseltek a gallérjukon, a rendfokozati jelzések mögött. A tiszteknél arany-, a legénységi állomány esetében ezüstszínű jelvény léghajót (1896 M típusú megfigyelőballont) formázott. A jelvényt 1917 után sapkán is viselték. A hadtengerészeti repülők nem a jelvényt hordták, hanem egyenruhájuk bal felkarján aranyszínű (fehér ruhán fekete), szárnyas légcsavart ábrázoló jelzést viseltek. A matrózok 1917 után K.u.K. Seefliegerkorps feliratú sapkaszalagot hordtak.
A szakképzettséget táboripilóta- illetve megfigyelőjelvénnyel mutathatták meg. A pilótajelvény zöld tölgykoszorúból állt, amelyet felül császári korona, alul fehér pajzsban FJI (illetve Ferenc József halála után Károly császárra utaló K) betűk fogtak össze. Középen a koszorúból kilógó, kitárt szárnyú bronzsas volt látható. A megfigyelőjelvényen fehér babérkoszorú volt megfigyelhető, felül az uralkodói monogrammal, alul kettős címerrel, a középső sas pedig villámokat tartott a karmai között.
Előírás hiányában a legénység - főleg a pilóták - saját ízlésük szerint keverték a különböző fegyvernemek ruhadarabjait. Hefty Frigyes 1916-ban így írta le egy pilótatársa öltözetét: "Kávébarna tüzértiszti zubbony, jól szabott szürke bricsesz, sárga lábcsavar és cipő, ellenzőnélküli huszáros sapka". Kaszala Károly és Frank Linke-Crawford a fotók tanúsága szerint szürke zubbonyhoz fehér pantallót hordott. 1917-től népszerűvé vált az önkénteseknél előírt ún. Károly-blúz (Karlsbluse) viselete. A 16. repülőszázadnál kialakult az a szokás, hogy csak a veterán pilóták hordhattak nyakkendőt.
A tengerészeti repülők ezzel szemben 1915-ben táboriszürke színű, imregnált pamutszövetből készült egyenruhát kaptak. A tisztek rangjelzésüket a flotta szokásai szerint a kabátujj végén hordták, de a többiektől eltérően ezek nem arany, hanem fekete színűek voltak.
Bevetés közben a nyitott pilótafülkében, esetenként 3 ezer méteres magasságban fontos volt a hideg elleni védelem. A védőszemüveg mellett bőrmaszkot (vagy arcra tekert gyapjúsálat) és bőrsapkát (esetenként parafa- vagy nemezzel bélelt fémsisakot) vettek fel. Mivel a felsőruházatnak szélállónak kellett lennie, a pilótaruha fekete vagy sötétbarna krómbőrből készült, szőrmebéléssel.
A légierő emberveszteségeiről pontos adatokat csupán 1918. október 10-ig állnak rendelkezésre, ekkor ugyanis az Osztrák–Magyar Monarchia katonailag összeomlott. Ám feltehető, hogy a kevés harci tevékenység tekintetében a további áldozatok száma elenyésző. Ekkor a légierő kötelékéhez 79 repülőszázad és (a kisegítő és parancsnoki személyzettel együtt) megközelítőleg negyvenkétezer fős, a léggömbös osztagokkal együtt ötvenezer fős legénység tartozott.
A légierő hősi halottainak száma a háború végéig elérte a 728-at, akik közül 318 fő volt magyar származású. A sebesültek száma megközelítőleg 550-600 fő volt.
Otto Jäger (†1917. augusztus 19.) őrnagy egy légi párbajban esett el egy olasz Nieuport által. Teljes katonai tiszteletadással temették el.
Szepessy-Sokoll Rudolf (†1917. november 6.) november 5-én két győzelmet szerzett, elérve ezzel az ászpilóta minősítést. Egy napra rá Francesco Baracca egy légi párbajban lelőtte Szepessy-Sokollt, aki hősi halált halt.
Frint János (†1918. február 25.) egy Albatros D.III-as gépet tesztelt amikor a gép meghibásodott, így kényszerleszállást hajtott végre egy gyümölcsösben ahol annak gazdái meggyilkolták. Az Olaszországi Auer temetőjében helyezték örök nyugalomra számos német és osztrák–magyar bajtársával együtt.
Tahy Sándor (†1918. március 7.) éppen felderítőúton volt Albatros D.III-as vadászrepülőgépével, amikor egy ismeretlen eredetű lövés érte. A gép nyomban zuhanni kezdett, és Tahi feltehetően a földet éréskor életét vesztette.
Ernst Strohschneider (†1918. március 21.) rövid légi párbajt követően Motta di Livensa légterében lelőtték gépét, Strohschneider főhadnagy pedig repülőhalált halt.
Kurt Gruber (†1918. április 4.) Phönix D.I-es repülőgépét április 4-én lőtték le. Az altiszt azonnal hősi halált halt.
Gräser Ferenc (†1918. május 17.) éppen egy küldetést teljesített, amikor Antonio Chiri olasz ászpilóta megtámadta és rövid párbajt követően lelőtte Gräser Albatros D.III-as repülőgépét, így a 16 győzelmes magyar pilóta hősi halált halt.
Andreas Dombrowski (†1918. május 4.) győzelmeinek a brit Gordon Apps vetett véget, amikor egy sortűzzel kényszerleszállásra kényszerítette repülőgépét. Lángoló gépével azonban nem sikerült leszállnia, és az Albatros D.III-as a földbe csapódott, Dombrowski pedig hősi halált halt.
Karl Patzelt (†1918. május 4.) szerencséje elhagyta, amikor a kanadai ász, Gerald Birks lelőtte gépét, és Patzelt azonnal repülőhalált halt.
Kurt Nachod (†1918. május 11.) egy balszerencsés repülőbalesetet szenvedett május 9-én, sérülései viszont olyan súlyosak voltak, hogy két nappal később életét vesztette.
Kiss József (†1918. május 24.) Reggel hat órakor Kiss József Kasza Sándor őrmesterrel és Josef von Maier századossal együtt szállt fel. A magyar pilótákat a Cizmon folyó völgye felett angol Sopwith típusú repülőgépek támadták meg. Kiss József ügyes manőverezéssel az angol pilóták mögé került és tüzelni kezdett. A géppuskája azonban az első sorozat kilövése után meghibásodott. Mivel gépe védtelenné vált így megpróbált kitérni a csata elől. Hosszas manőverezésbe kezdett, azonban az angol pilóták végül Campolongo községnél utolérték és kilőtték a repülőgépét, amely lezuhant és Kiss József hősi halált halt.
Karl Urban (†1918. július 12.) repülőgépe július 12-én tűnt el, feltehetően lezuhant, vagy lelőtték.
Frank Linke-Crawford (†1918. július 30.) egy hosszabb bevetést követően egyedül repült. Ekkor hirtelen a 91. olasz vadászszázad gépei tűntek fel, akik nyomban megtámadták Linke-Crawford magányos gépét, és rövid légi harcot követően a túlerőben lévő ellenség lelőtte, a híres ászpilóta pedig hősi halált halt.
A Monarchia repülőgép veszteségéről pontos kimutatás nincs, azonban balesetek és légi párbajok során elpusztult gépek száma mintegy 3000 darab körül ingadozik.
A császári és királyi légierő legeredményesebb pilótája 35 igazolt és 8 igazolatlan légi győzelemmel a galíciai születésű Godwin Brumowski volt. A háború kitörésekor tiszt volt egy tüzérezredben. Ebben az ezredben szolgált egészen 1915 júliusáig, amikor is jelentkezett a császári légierőbe. Tanuló idejének egy részét a cseh származású Otto Jindranál töltötte, aki már akkor is eredményes ászpilóta volt. Később huzamosabb ideig a legendás német ászpilóta, Oswald Boelcke mellett harcolt. A monarchiába való visszatérése után egyenesen az olasz frontra vezényelték, ahol az általa alapított és vezetett Flik 42J (42. vadászszázad) legeredményesebb pilótájává vált. Ellenségei rettegtek a fehér koponyától amelyet a pilóta gépére festett. Brumowski rátermettségével és bátorságával kivívta mind bajtársai csodálatát és ellenségei tiszteletét is. Brumowski egyike azon kevés monarchiabeli pilótáknak akik megkapták a Katonai Vitézségi Érem arany fokozatát. A háborút ha nem is egy karcolással, de túlélte. Erdélyben az anyósa birtokán telepedett le és mezőgazdasággal foglalkozott. Vállalkozása azonban hamarosan csődbe ment, így a nagy népszerűségnek örvendő pilóta Bécsbe költözött, ahol egy repülőiskola alkalmazottjaként tevékenykedett. Életéhez méltóan halálát is repülőgép baleset okozta 1936-ban. A monarchia minden idők legeredményesebb vadászpilótája mindössze 47 évet élt.
A cseh származású Julius Arigi a második legeredményesebb monarchiabeli ászpilóta volt az első világháború történetében. 32 igazolt légi győzelmet szerzett, ennek java részét az olasz fronton. Több pilóta társához hasonlóan Arigi is a tüzérségnél kezdte katonai szolgálatát. Julius Arigi az elsők között jelentkezett pilótának, majdnem fél évvel az első világháború kitörése előtt 1914 márciusában. Arigi volt a monarchia legtöbbször kitüntetett ászpilótáinak egyike, amelyre rá is szolgált. Arigi a Flik 1-ben (1. repülőszázad) kezdte katonai szolgálatát, majd az 55. vadászszázad vezéregyénisége lett, itt a legendás magyar ászpilóta Kiss József mellett szolgált. Az újonc pilótának már ekkor fényes karriert jósoltak, hiszen a korai bevetéseinek egyikén néhány perc alatt rögtön 5 ellenséges repülőgépet lőtt le, megszerezve ezzel az ászpilóta minősítést is. Arigi a második világháború alatt csatlakozott a német légierőhöz, a Luftwaffe-hoz, ahol a légierő egyik legfontosabb kiképzője és legtapasztaltabb katonája lett. Az ő keze alatt tanult két sikeres német ászpilóta: Walter Nowotny és Hans-Joachim Marseille, „Afrika csillaga”. Arigi azonban még a háború vége előtt látta a Luftwaffe vereségét, ezért felmondott és hazatért. 1981-ben hunyt el 86 éves korában az ausztriai Atterse városában.
Az első világháború negyedik legeredményesebb osztrák-magyar katonai pilótája volt 27 igazolt és 1 igazolatlan légi győzelmével. Linke-Crawford 1893-ban született a monarchiabeli Krakkóban (Ma Lengyelország). Édesapja Adalbert Linke osztrák katonatiszt, míg édesanyja Lucy Crawford angol állampolgár volt. 1910-ben lépett be a Bécsi Katonai Akadémiába. Az akadémia elvégzése után a 6. dragonyos ezredhez került. 1916-ban helyezték át a légierőhöz, ahol öt repülőszázadban is szolgált. Győzelmei közül a legtöbbet azonban (szám szerint 13-at) a 41. vadászszázad pilótájaként szerezte meg. Linke-Crawford egyre több légi győzelmet szerzett, ezzel párhuzamosan nőtt tekintélye és emelkedett a ranglétrán. 1918-ban már főhadnagyként szolgált, bajtársai és tisztelői a Sólyom becenevet adták neki, utalva ezzel kiváló manőverezőképességére. Szerencséje 1918. július 30-án hagyta el, amikor az olasz légierő 81. repülőszázadának tagjai megtámadták és Guia légterében lelőtték Aviatik D.I-es repülőgépét. Nagy valószínűséggel Aldo Astolfi és Pier Piccio olasz pilóták lőtték le.
Ittebei Kiss József az első világháború legeredményesebb magyar ászpilótája és egyben Kiss Ernő az 1848–49-es szabadságharc egyik vértanú tábornokának unokája volt. Önkéntes katonai szolgálata során 19 igazolt légi győzelmet szerzett, azonban nem ez tette őt – ahogyan társai és ellenfelei nevezték – Az égbolt lovagjává. Kiss ugyanis ha tehette elkerülte a felesleges véráldozatokat, hiszen egy légi győzelem megszerzése annyit jelentett mint a földre kényszeríteni az ellenfelet, ami nem feltétlenül az ellenséges gép lelövését jelentette. Kiss ennek érdekében manőverezéssel megzavarta ellenfelét majd a szárnyak irányába lőtt és a föld felé terelte a repülőgépet. Légi győzelmeinek majdhogynem felét, szám szerint 9-et ezzel a taktikával szerzett meg. Bátorságát és ellenfelei iránti tiszteletét a hadvezetés 17 vitézségi éremmel honorálta. 1918. május 24-én egy brit pilótákból álló kötelék támadta meg magányosan szálló repülőgépét. Kiss manőverezni kezdett, majd az ellenséges repülőgépek hátába került és tüzet nyitott, pár lövés után azonban géppuskája meghibásodott így menekülnie kellett. A kanadai ász Gerald Birks (12 légi győzelem) viszont Campologno község légterében utolérte és lelőtte Kiss Albatros D.III repülőgépét, így a 22 éves ászpilóta hősi halált halt.
Báró Gottfried von Banfield (német nevén:Gottfied Freiherr von Banfield) a légierő legkiválóbb tengerész-ászpilótája volt 9 igazolt és 11 igazolatlan légi győzelemmel. Banfield Castelnuovóban született 1890. február 6-án. Alapfokú tanulmányait születési helyén, míg felsőfokú tanulmányait Sankt Pölten-i katonai középiskolában illetve a haditengerészeti akadémián Fiumében végezte. A dúsgazdag származása révén Banfield még Franciaországba is eljutott, hogy a repülésről tanulhasson. Az egyik tesztrepülésen azonban kényszerleszállást kellett végrehajtania, amelynek során az egyik csontja olyan súlyosan eltört, hogy több hónapig még csak repülőben sem ülhetett. A háború kitörésekor pont emiatt a sérülése miatt nem tudott fél évig hadba vonulni. Felépülése után végre ő is harcba szállt. Az Adrián sorhajóhadnagyi rangban hidroplánjával több mint 400 bevetésen vett részt és 9 igazolt és további 11 igazolatlan légi győzelmet ért el. Bátorságáért a „Trieszti sas” névvel illették és egyedüli pilótaként a háborúban megkapta a katonai Mária Terézia-rend lovagkeresztjét. A háború befejeződése után átvette apja hajógyárát és sokáig dolgozott ott. 96 évesen hunyt el Triesztben, 1986-ban.
A légierő rohamos fejlődésének megindulását követően a Monarchia haladó szellemű tisztjei javasolták tengerészeti repülő szolgálat felállítását a haditengerészet alárendeltségében. A tengerészeti repülés kiépülésének és megszervezésének egyik vezéregyénisége Viktor Klobucsár sorhajóhadnagy volt, akit a későbbiekben a tengerészeti repülés parancsnokává neveztek ki. A gépek beszerzését követően megkezdődött a tengerésztisztek repülő szolgálatra való átképzése. Az első magyar pilótaigazolványt szerző tengerésztisztek Mikuleczky Ferenc és Maglics Szilárd sorhajóhadnagyok voltak.
Az első világháború során a tengerészeti repülés számos bevetésen vett részt. Gyakoriak voltak a felderítési feladatok és számos vízi és földi célpont ellen. Ám számos alkalommal az olasz vadászrepülőkkel és hidroplánokkal vívott küzdelmekre is sor került, amely harcok egyik leghíresebb pilótája Gottfried von Banfield sorhajóhadnagy volt.
A Nagy Háború lezárását követően IV. Károly magyar király a Császári és Királyi Haditengerészetet minden hozzá tartozó szervvel és felszereléssel együtt a formálódó jugoszláv államnak adta, ezzel az osztrák-magyar tengerészeti repülés is megszűnt.
A Császári és Királyi Légierő rövid története (angol nyelven). The Aerodrome.com. (Hozzáférés: 2012. augusztus 16.)
Dr. Csonkaréti Károly. A császári és királyi légierő. Hajja & Fiai Könyvkiadó (2008). ISBN 978 963 7054 23 5 
vitéz Boksay Antal. A felhők katonái. AQUILA Könyvkiadó (2001). ISBN 963 679 138 4
Dr. Csonkaréti Károly. A császári és királyi légierő. Hajja & Fiai Könyvkiadó (2008). ISBN 978 963 7054 23 5 
Christopher Chant. Austro-Hungarian Aces of World War 1: Osprey Aircraft of the Aces. Osprey Publishing (2002). ISBN 1841763764 
Norman Franks. Above the War Fronts: The British Two-seater Bomber Pilot and Observer Aces, the British Two-seater Fighter Observer Aces, and the Belgian, Italian, Austro-Hungarian and Russian Fighter Aces, 1914–1918: Volume 4 of Fighting Airmen of WWI Series: Volume 4 of Air aces of WWI. Grub Street (1997). ISBN 1898697566 
Martin O'Connor. Air Aces of the Austro-Hungarian Empire 1914 – 1918. Flying Mschine Press (1994). ISBN 0963711016 
Peter Gray és Owen Thetford. German Aircrafts of the First World War. Putnam (1962). ISBN 0-933852-71-1 
Peter Grosz. Pfalz D.IIIa (Windsock Datafile No. 21). Albatros Publications (1995). ISBN 0-948414-25-1 
Jon Guttman. Balloon-Busting Aces of World War 1 (Aircraft of the Aces No. 66). Osprey Publishing (2005). ISBN 1-84176-877-4 
Jack Harris. Pfalz Aircraft of World War I (Great War Aircraft in Profile, Volume 4). Flying Machine Press (2001). ISBN 1-891268-15-5 
Greg van Wyngarden. Pfalz Scout Aces of World War I (Aircraft of the Aces No. 71). Osprey Publishing (2006). ISBN 1-84176-998-3

A Német Császári Haditengerészet (németül: Kaiserliche Marine) volt 1872 és 1918 között a Német Császárság tengeri haderejének a megnevezése. Eredetileg a partvédelem volt a feladata, majd 1900-tól kezdve a világ egyik legnagyobb és legerősebb haditengerészetévé fejlesztették, amihez II. Vilmos császár birodalmi törekvései és haditengerészet iránti lelkesedése is hozzájárult. A Kaiserliche Marine volt 1914-ben a Royal Navy után a második legnagyobb haditengerészet, megelőzve az amerikait (US Navy). A német flottafejlesztési program kihívást jelentett Nagy-Britannia számára és a német-angol fegyverkezési versenyhez vezetett – hozzájárulva az első világháború kitöréséhez.
A flotta az első világháborúban korlátozott mértékben tudta csak kifejteni erejét, aminek fő okai a német partok fekvésének hátrányos stratégiai helyzete, a tengerentúli flottatámaszpontok hiánya valamint az ellenséges hírszerzési tevékenység volt. Ezért a világháborúban a német felszíni hajóhad nem játszott jelentős szerepet, bár pusztán létezésével megakadályozta minden ellenséges partraszállási elképzelés keresztülvitelét. Az 1916. május 31.-június 1-én megvívott skagerraki csatában sor került a német és a brit hajóhad összecsapására, amit követően őszre stratégiai patthelyzet állt be. A tengeralattjáró-háború a brit kereskedelmi flottának súlyos veszteségeket okozott, de ennek kíméletlen alkalmazása az Egyesült Államok hadba lépéséhez vezetett. 1918 novemberében a flotta nagy hajóin a tétlenség és az elégedetlenség – valamint egy értelmetlennek vélt kifutási parancs – a kieli matrózfelkelést váltotta ki, ami a novemberi forradalomhoz és a monarchia végéhez vezetett Németországban.
Az első világháborút követően 1921. január 1. és 1935. május 31. között Birodalmi Haditengerészet (Reichsmarine) volt a Német Birodalom tengeri erejének megnevezése.
A frankfurti nemzetgyűlés 1848. június 14-én a Birodalmi Flotta (Reichsflotte) megalapításával hozta létre az első össznémet haditengerészetet, melyet azonban 1852-53-ban feloszlatták.
A német-dán háborút (1864) és a porosz-osztrák háborút (1866) követően 1867. november 9-én törvényben határoztak az Északnémet Szövetség flottájának felállításáról, mely tulajdonképpen a Porosz Haditengerészeten alapult mivel az Északnémet Szövetség többi tagállamának ugyanis nem volt saját haditengerészete.
Az 1871. április 16-án született Birodalmi Alkotmány többnyire Kriegsmarine néven említette a Birodalom haditengerészetét, azonban egy helyen már a Kaiserliche Marine megnevezés is feltűnt. Kizárólag birodalmi hatáskörhöz tartozott és a főparancsnoka a császár volt (53. cikkely). A flotta kiépítése eleinte lassan haladt. A Kaiserliche Marine elnevezést 1872. február 1-től használták hivatalosan a haditengerészetnél. A Császári Haditengerészet hajóinak neve előtt - a mintául szolgáló brit tradíció mintájára (H. M. S. – His/Her Majesty’s Ship) – az S. M. S. (Seiner Majestät Schiff – Őfelsége hajója) rövidítést is feltüntették. Az aktív flotta mellett létezett egy a szárazföldi Landwehr (honvédség) mintájára tartalékot képező Seewehr is.
A Császári Haditengerészet az Északnémet Szövetség tengerészetéből fejlődött ki. 1872. február 1-én annak tengerészeti hivatalait a létrejövő Császári Admiralitás ölelte fel és első Albrecht von Stosch gyalogsági tábornok, főparancsnoka pedig I. Vilmos császár volt.
A Császári Haditengerészetet a birodalmi gyűlés által meghatározott költségvetésből finanszírozták szemben a szárazföldi hadsereggel, melynek egységeit a tagállamok költségvetéséből tartották fenn.
A flotta feladata kezdetben a partvédelem és a német kereskedelmi útvonalak védelme volt, azonban hamarosan hozzákezdtek a külhoni támaszpontok létrehozásához és 1900-ra globális hálózatot építettek ki:
Ostamerikanische Station (Amerika keleti partján, konkrét állomáshely nélkül. Logisztikai bázisként funkcionált többek között Saint Thomas és Newport News)
Westamerikanische Station (Amerika nyugati partján, meghatározott állomáshely nélkül, a mexikói polgárháború idején San Francisco szolgált logisztikai bázisként.)
Westafrikanische Station (Afrika nyugati partján, logisztikai bázis: Fokváros, állomáshely: Duala)
Ostafrikanische Station (Afrika keleti partján, logisztikai központ: Fokváros, állomáshely: Dar es-Salaam)
Mittelmeer-Station (Földközi-tenger, állomáshely: Konstantinápoly).A két amerikai állomáshelyet (eredetileg Westindische Station) az 1880-as és ’90-es években alig használták, azonban a karibi régióban a kiképzőhajók rendszeresen felkeresték.
Az 1880-as és ’90-es években a Császári Haditengerészet döntően hozzájárult az afrikai, ázsiai és óceániai német gyarmatbirodalom kiépítéséhez. A Balti-tenger partján lévő Kiel és az Északi-tenger partján lévő Wilhelmshaven Jade-folyó menti kikötőjét a Birodalmi Alkotmány 53-as cikkelye alapján birodalmi hadikikötőkként tartották számon.
A tengerészet feladatai közé tartozott a Birodalom külföldön való képviselete különös tekintettel a tengerentúlra. Az akkori szokásoknak megfelelően már a Porosz Haditengerészet is alkalmazott cirkálókat diplomáciai céllal (Auslandskreuzer), melyek Poroszország majd a Birodalom érdekeit képviselték főként a kisebb államokkal szemben. A diplomácia és a haditengerészet együttműködésének - a klasszikus ágyúnaszád-diplomáciának – különleges esete volt az Eisenstuck-affér Nicaraguában 1876-78-ban.
A Schichau-művek exportra már gyártottak korábban torpedónaszádokat, így már rendelkeztek némi tapasztalattal ezen a területen, mikor haditengerészet hat hasonló egység kifejlesztésére és megépítésére adott megrendelést. A Birodalmi Tengerészeti Hivatal (Reichsmarineamt) által kidolgozott igényes építési program rendkívül tengerálló és gyors hajókat követelt meg a torpedónaszád-flotta részére. A naszádok hosszúsága nem haladhatta meg a 37 métert, fegyverzetüknek négy torpedóból és két gyorstüzelő ágyúból kellett állnia. A vízkiszorítást a legénység kabinjainak, a motorház méretének és 85 tonna szén elhelyezésének függvényében határozták meg. A három expanziós gép összesen 900 LE teljesítmény leadására volt képes és megfelelt a követelményeknek, mivel az 1884-ben az eckernfördei öbölben (Kieltől északra) végzett próbák során a közül a Schichau S-Bootjai (gyorsnaszádjai) teljesítettek a legjobban.
A hajózásért és a haditengerészetért rajongó II. Vilmos császár (1888-1918) ideje alatt a haditengerészet jelentősége megnőtt. Az 1895-ben elkészült Vilmos-császár-csatorna lehetővé tette a hadihajók gyors átcsoportosítását az Északi- és a Balti-tenger között. 
A tengerészeti kabinet, a Haditengerészet Főparancsnoksága (Oberkommando der Marine – OdM) és a Birodalmi Tengerészeti Hivatal (Reichsmarineamt) felállításával 1889-től megváltozott a vezetési struktúra. A Reichsmarineamt államtitkára 1897-ben Alfred von Tirpitz lett.
A birodalmi gyűlés 1898-ban egy új flottatörvényt fogadott el, mely a további fejlesztéseket meghatározta. Az OdM helyét 1899-ben az Admiralstab foglalta el és a császár vette át ismét a főparancsnokságot. Tirpitznek a "propagandafőnökével", Ernst Levy von Hallével és a Német Flottaegyesülettel (Deutscher Flottenverein) sikerült Németországban a flotta iránti érdeklődést felkelteni, ami egy olyan kontinentális hatalomnak számító ország esetében, mint Németország egyáltalán nem volt magától értetődő.
A kor flottafejlesztéseit nagyban befolyásolta a gyors technikai fejlődés. Gyors egymásután jelentek meg az új fegyverrendszerek, mint a tengeri aknák, a torpedók, a tengeralattjárók, a haditengerészeti léghajók és repülők. Ezen eszközök nagyrészt egyszerűbb kivitelezésben már megjelentek az amerikai polgárháborúban is, de még nem ismerték fel a jövő tengeri hadviselésében betöltendő fontos szerepüket.
A védelmi doktrína módosítása és a Nyílt-tengeri flotta (Hochseeflotte) kiépítésének tervei a német-brit fegyverkezési versenyhez vezettek. Az ezt követő britek általi elszigetelése Németországnak nagymértékben hozzájárult az első világháború kitöréséhez.
Az első világháború végéig a Császári Haditengerészet egyik alapvető problémája a hiányosságokat felmutató belső koordináció volt. Mivel maga a császár volt a főparancsnok, a különböző vele való konzultációra jogosult alárendelt tengerészeti szolgálati helyek – melyekből ekkor nyolc is volt – tevékenységét nem hangolták össze. Ilyen volt a Reichsmarineamt államtitkára, a Hochseeflotte vezetője és a tengerészeti állomáshelyek vezetői.
Szervezetileg a Hochseeflotte alkotta a Császári Haditengerészet magját a 20. század elejétől. Rajta kívül a Kelet-Ázsiai Hajóraj (Ostasiengeschwader), a Földközi-tengeri Hajóraj (Mittelmeerdivision) és különböző szárazföldi szolgálati helyek, mint az Északi- és a Balti-tenger partján lévő tengerészeti támaszpontok képeztek különálló egységeket.
Egészen a 19. század végéig általános szokás volt a flottákat csak a nyári hónapokban aktivizálni, míg a legtöbb hajó a telet a kikötőben töltötte. Tavasszal nagy hadgyakorlatokat tartottak, hogy a hajókat ismét harcképes állapotba hozzák. A Császári Flottánál ebből a célból évente összeállítottak egy hadgyakorlatozó flottát (Übungsflotte avagy Manöverflotte), melynek vezetését egy tengernagyra bízták. 1900 körül ezt a flottát csataflotta (Schlachtflotte), majd 1906-tól Nyílt-tengeri Flotta (Hochseeflotte) névvel illették. Első parancsnoka Henrik herceg, a császár testvére volt. A Hochseeflotte képezte a Császári Haditengerészet magját.
A csatahajók, páncélos cirkálók és partvédő páncélosok hat rajt képeztek, a cirkálók öt felderítőcsoportot:
SMS Friedrich der Große csatahajóTovábbá a rombolók (Flottentorpedoboote) nyolc, a tengeralattjárók két flottillára voltak osztva.
SMS Hindenburg, csatacirkálóEzeken az egységeken kívül a Hochseeflottéhoz tartozott még négy - könnyűcirkálókkal és rombolókkal - felszerelt kikötőflottilla valamint 17 FL-típusú (távirányításos) robbanószerrel megrakott naszád (Sprengboot).
A Kelet-Ázsiai Hajórajt 1897-ben a Császári Haditengerészet cirkálórajából hozták létre. A Csingtaóban állomásozó kötelék önállóan tevékenykedett és feladata a német érdekek támogatása volt az ázsiai és csendes-óceáni területeken. Az első világháború kitörésekor japán csapatok szálltak partra Kínában és ostrom alá vették Csingtaót, ezért Maximilian von Spee altengernagy Dél-Amerikát megkerülve igyekezett hajórajával hazatérni Németországba. A chilei partok előtt a Coronel-foknál 1914. november 1-én legyőzték az ellenük küldött Christopher Cradock altengernagy vezette brit köteléket és két páncélos cirkálót elsüllyesztettek. Azonban Dél-Amerika megkerülése után a Falkland-szigeteknél a Royal Navy túlerőben lévő egységeivel kerültek szembe és a nyolc német hajóból hat odaveszett. Csak egy cirkáló (a Dresden) és egy kórházhajó tudott megmenekülni. A chilei partvidék fjordjaiban rejtőzködő Dresden elfogására jelentős brit-francia-japán kötelékeket rendeltek ki, mivel puszta létével fenyegette az antant dél-amerikai kereskedelmi forgalmát és ezt emiatt hónapokig teljesen le is állították. A gépei elhasználódása és az elapadt szénkészlete miatt a Juan Fernandez-szigetekhez hajózott, ahol jelezte internáltatási szándékát. A nyomában lévő brit cirkálók azonban hamarosan rátaláltak és a „Más a Tierra-i csatában” a semleges felségvizeken békésen horgonyzó cirkálót az előzetes utasításaiknak megfelelően lövetni kezdték. Válaszul a Dresden is leadott néhány lövést, majd a sérült cirkálót legénysége elsüllyesztette.
Az első világháború kitörésekor a Császári Haditengerészet 80.000 fős békebeli állományát mozgósították. A kiképzett tartalékokkal együtt 171.500 fő állt rendelkezésre.
Az első nagyobb ütközetre 1914 augusztusában egy német előretörés alkalmával került sor a Helgolandnál és német vereséggel végződött. Ez a német vezetést a támadó hadműveletek átgondolására késztette. A jelentős számbeli fölénye ellenére a Royal Navy is kerülte a közvetlen konfrontációt a Császári Haditengerészettel mivel a stratégiai helyzet kevésbé indokolta számukra és mert tartottak a saját veszteségektől is. Ehelyett a brit admiralitás a teljes Északi-tengert vonta blokád alá (Skócia és Norvégia között), hogy a Német Birodalmat így vágja el a tengerentúlról érkező hadiipari termékektől és élelmiszertől.
Ez a fajta blokád hatékonynak bizonyult és a németek nem ilyen formában számítottak rá. A Csingtaóban állomásozó Kelet-Ázsiai Hajóraj valamint az Amerika és Afrika keleti partjainál állomásozó Karlsruhe és Königsberg könnyűcirkálók a háború első heteiben és hónapjaiban szabadon tevékenykedhettek és az ellenségnek jelentős veszteségeket okoztak. Az Emden az Indiai-óceánon folytatott sikeres kereskedelmi háborút, Spee gróf hajóraja pedig a Coronel-foknál aratott nagy nemzetközi figyelmet felkeltő győzelmet a britek felett). Spee erőinek a Falklandi csatában történt megsemmisítését követően a Császári Haditengerészet vezetősége letett a globális tengeri hadviselés folytatásáról. Csingtao novemberi elestével az egyetlen teljes értékű külhoni flottatámaszpont is elveszett.
A német vezetés eközben az Északi-tengeren provokatív jellegű előretörésekkel igyekezett a Skóciában horgonyzó Grand Fleet egységeit előcsalogatni. A Wilhelmshavenben állomásozó nagy csatahajórajok tevékenysége jórészt ezekre az akciókra korlátozódott az egész háború alatt.
1914 december 16-án az I. felderítőcsoport csatacirkálói a Scarborough, Hartlepool és Whitby elleni rajtaütés során a kelet-angliai kikötővárosok katonai és infrastrukturális célpontjait támadták. A támadásban több mint száz fő veszítette életét, többségük polgári személy volt. Bár a nemzetközi egyezmények értelmében a támadás jogos volt és ilyen esetekben járulékos veszteségek a polgári lakosság körében gyakran előfordultak, a brit propagandagépezet igyekezett az eseményeket úgy beállítani, mintha a németek a civilek ellen indítottak volna barbár támadást.
1915 januárjában egy újabb előretörést hajtottak végre, de a britek tudomást szereztek a tervekről és csapdát állítottak a német hajóknak. A doggerbanki ütközetben a britek elsüllyesztették a Blücher páncélos cirkálót, de a többi német hajó megmenekült.
1914 szeptemberében az U-9 elsüllyesztett három brit cirkálót a holland partok előtt, ami a háború elején a legnagyobb német haditengerészeti sikernek számított. A siker egyik oka az volt, hogy a tengeralattjárót még nem tartották alkalmasnak támadófegyverként való bevetésre, így az akció teljes meglepetéssel hatott, másrészt a brit cirkálók először azt hitték, aknamezőre tévedtek. Otto Weddigen, a tengeralattjáró parancsnoka nemzeti hős lett és a tengeralattjárók lettek a brit blokád elleni új „csodafegyverek”. A költséges Hochseeflotte korlátozott alkalmazhatósága ekkorra már nyilvánvalóvá vált.
A Földközi-tengeren állomásozó Goeben csatacirkáló és Breslau könnyűcirkáló észak-afrikai francia kikötők elleni támadás után sikeresen lerázta az üldözésére induló brit hajókat és Konstantinápolyba hajózott. A német hadihajók érkezte nagymértékben járult hozzá az Oszmán Birodalom hadba lépéséhez a központi hatalmak oldalán.
A brit blokádra válaszul a német admiralitás gyors sikereket várt el a tengeralattjárók bevetésétől. A tengeralattjárók kereskedelmi háborúját szigorúan a nemzetközi jogban foglaltaknak megfelelően folytatták a brit felségvizeken. A britek azonban a nemzetközi egyezményeket megsértve fegyverekkel látták el a kereskedelmi hajóik egy részét és a megállításukra felszínre emelkedő tengeralattjárókra nagy veszélyt jelentettek. Ezért 1915 februárjában a német vezetés a korlátlan tengeralattjáró-háború megindítása mellett döntött, amitől a brit blokád gyors végét is várták. A Lusitania személyszállító 1915 májusában történt elsüllyesztésekor 1200 ember veszítette életét, közülük 128-an amerikai állampolgárok voltak. Az esetnek messzemenő következményei voltak: egyrészt a nemzetközi tiltakozások a német vezetést a korlátlan tengeralattjáró-háború beszüntetésére kényszerítette, másrészt az Egyesült Államokat közelebb vitte Németország ellenségeihez.
A skagerraki csata és a korlátlan tengeralattjáró-háború felújítása (1916-1917)
Az Északi-tengeren tett pár előretörést leszámítva a Hochseeflotte 1916 tavaszáig nem volt hatással a tengeri háború alakulására. A felderítésre bevetett repülőgépek és léghajók megakadályozták, hogy nagyobb ellenséges kötelékek harcérintkezésbe kerüljenek egymással. 1916 májusának végén az időjárás nem tette lehetővé ezen eszközök hatékony bevetését és ennek is köszönhetően a két flotta főereje összecsapott a Skagerrak bejáratánál. A Hochseeflottét Reinhard Scheer tengernagy, a Grand Fleetet John Jellicoe tengernagy vezette. A május 31-én délután és június 1-én éjjel lezajlott skagerraki csata számít az ágyúkkal felszerelt hadihajók között megvívott legnagyobb tengeri csatának melyben 250 hadihajó (151 brit és 99 német) vett részt. A németek súlyos veszteségeket okoztak a briteknek és sikerült a számukra felállított csapdából kitörniük, így jelentős taktikai győzelmet arattak, de a britek továbbra is fenn tudták tartani az Északi-tenger blokádját. A britek a hírszerzési információiknak köszönhetően a későbbi német akciókra is fel tudtak készülni, azonban a nagy veszteségektől tartva már nem kívánták harcra bírni a Hochseeflottét és az 1916. augusztus 19-ei előretörés alkalmával már nem igyekeztek elvágni azt a visszavonulási útjától, úgy mint májusban, az október 18-19-ei német előretöréskor pedig már ki sem futottak a brit csatahajók támaszpontjaikról. A hajók gyenge páncélvédettsége, a tüzérség gyenge teljesítménye és a gyenge hatásfokú lőszer miatt a brit hadvezetés az év végén folytatott tanácskozás során úgy döntött, hogy csak abban az esetben lépnek fel a német flotta ellen, ha Nagy-Britanniát partraszállás fenyegeti. Mivel a németeknek ilyen terveik nem voltak, a stratégiai helyzetben már nem állt be jelentős változás. A britek beérték a távoli blokáddal, a németek pedig egyre inkább hajlottak a tengeralattjáróik intenzívebb alkalmazására.
A tengeralattjáró-háború radikális fokozásától Anglia térdre kényszerítését várta a német vezetés, ezért 1917. február 1-én a korlátlan tengeralattjáró-háború felújítása mellett döntött: minden hajót, legyen az ellenséges vagy semleges, figyelmeztetés nélkül megtámadnak Nagy-Britannia felségvizein. Ez a fajta hadviselés rendkívüli veszteségeket okozott a briteknek (1917 végéig több mint 7 millió BRT veszett oda), de 1917 áprilisában az Egyesül Államoknak kellő ürügyet szolgáltatott az antant oldalán való hadba lépéshez, ami Nagy-Britannia fizetésképtelenné válása miatt májusra már elkerülhetetlen lett volna. A korlátlan tengeralattjáró-háborútól azt várták, hogy még az előtt döntésre tudják vinni a háborút, hogy az Egyesült Államok gazdasági és katonai súlya megmutatkozna a frontokon.
Az Oroszországban kitört 1917 februári forradalom után a Német Birodalom fokozta tevékenységét a Balti-tengeren. Az 1917 szeptemberében és októberében végrehajtott Albion hadművelet (Unternehmen Albion) volt a német flotta utolsó nagyobb sikere az első világháborúban. A hadművelet során a moonsundi csatában egy nagyobb orosz flottaköteléket győztek le.
1918 első hónapjaiban hajtotta végre a Hochseeflotte az első előretöréseket az Észak-tengeren, de ezek során nem került sor harcérintkezésre az ellenséggel. Ezzel egyidőben az antant hadvezetése konvojokba szervezte az Atlanti-óceánon közlekedő kereskedelmi hajókat, melyeket erős tengeralattjáró-elhárító kötelékek kísértek és így hatékonyan tudtak védekezni a támadásaikkal szemben.
Mikor 1918 őszére világossá vált, hogy a háborút katonai eszközökkel nem lehet sikeresen befejezni. A haditengerészet vezetése egy utolsó előretörést tervezett a La Manche irányába, hogy így kényszerítse csatára a briteket. Az 1918. október 24-ei flottaparancs céljairól máig vitatott, hogy valós stratégiai célokért indították volna meg az akciót (a remélt sikerek révén jobb tárgyalási pozíció elérésében bíztak), avagy méltó módon akart a császár flottájának élén elbukni, mindenesetre a csatahajók tengerészei körében az utóbbi verzió terjedt el és nem voltak hajlandók ebben részt venni. Kielben matrózlázadás tört ki, ami a császárság bukását eredményező novemberi forradalomhoz vezetett.
A Kaiserliche Marine az első világháborúban 34.833 fős emberveszteséget szenvedett halottakban, közöttük 1569 tiszt és 8067 altiszt volt. Rájuk emlékeztet az 1936-ban a skagerraki csata évfordulóján felavatott laboe-i haditengerészeti emlékmű Kiel mellett.
A harci cselekmények beszüntetése után fegyverszüneti egyezményeknek megfelelően a Hochseeflottét Scapa Flow-ba internálták. 1919 januárjában kommunista matrózok egy csoportja (akik már a kieli matrózlázadásban is részt vettek, így pl. Ernst Wollweber) sikertelenül próbálkozott a nagyobb hajóegységeket megszállva azokkal Skócia helyett Szovjet-Oroszországba hajózni. Scapa Flow-ban a hajókat lefegyverezték és legénységüket a minimálisan szükségesre csökkentették. A versailles-i béke alapján a német flotta nagy részét át kellett adni a győzteseknek. Mikor ez Ludwig von Reuter ellentengernagy tudomására jutott, 1919. június 21-én a parancsnoksága alatti Hochseeflotte egységeinek önelsüllyesztésre adott parancsot. Ezzel a Császári Haditengerészet magja megsemmisült.
Az önelsüllyesztéssel a haditengerészet a háború alatt és főként a forradalom révén elveszített tekintélyéből visszaszerzett valamennyit, de ennek súlyos konzekvenciái lettek. Az antant nemcsak a meghagyott, részben még modernnek számító hadihajókat kobozta el, melyek a megalakuló Reichsmarine magját képezhették volna, hanem a még megmaradt német kereskedelmi flotta hajóinak nagyobb részét is.
Az önelsüllyesztés révén használhatatlanná váló hajók anyaguk révén nagy értéket képviseltek és emellett akadályozták a kikötést Scapa Flow legjobb kikötőhelyein. Ezért a második világháborúig nagyobb részüket kiemelték és építőanyagukat értékesítették. A König, Kronprinz Wilhelm és Markgraf csatahajók valamint két könnyűcirkáló még mindig az öböl alján pihen. A roncsokból többször is nagy értékű acélt és nemvasfémeket hoztak felszínre orvosi eszközök gyártása céljából. Mivel ezek az anyagok még a felszíni nukleáris tesztek előtt készültek olvasztással és hengereléssel, kifejezetten alkalmasak sugárzásmérő műszerek készítésére.
A haditengerészet az 1866 és 1871 közötti német egységhez vezető háborúk során még nem játszott jelentős szerepet, de az ezt követő időszakban a Birodalom igényeinek megfelelően fejlesztették. Bismarck menesztése után II. Vilmos és Tirpitz nekilátott a flotta fejlesztésének, ami az egyik meghatározó, de nem egyetlen kiváltó oka volt az első világháborúnak. Inkább volt alkotóeleme egy elhibázott szövetségi- és fegyverkezési politikának. Tirpitz elképzelése a rizikóflottáról (Risikoflotte), mely Nagy-Britanniát elrettentette volna egy esetleges Németországgal folytatandó háborútól, a háború elején tárgytalanná vált. Paradox módon a háború kezdetén a leggyengébbnek tartott flottarészek bizonyultak a leghatékonyabbaknak, mégpedig a függetlenül tevékenykedő könnyűcirkálók, a Kelet-Ázsiai Hajóraj és a kiépítés alatt álló tengeralattjáró-fegyvernem. A Bayern-osztályból csak két egység készült el a tervezett négyből, míg a hét-tagúra tervezett Mackensen-osztály hajóiból csak a háború előtt elkezdett négyet építették tovább csökkentett tempóban, az erőforrásokat inkább a tengeralattjáróflottára fordították.
Technikailag a flotta modern hadihajói megállták a helyüket a brit vetélytársaikkal szemben. Hátrányuk velük szemben az alacsonyabb sebesség és a kisebb kaliberű ágyúk voltak, melyek kisebb hatótávolsággal is rendelkeztek. Előnyük viszont a jobb minőségű páncélzat, a pontosabb lövegek, a nagyobb átütőképességgel rendelkező és megbízhatóbb lövedékek, a nagyobb tűzgyorsaság, a kifinomultabb távmérők és a magasabban képzett személyzet voltak. A német hajók szilárdságának köszönhető, hogy a skagerraki csatában a túlerővel szemben vívott harcban is csekélyebb veszteségeket szenvedtek.
A tengeralattjárók meghajtása, nyomásállósága, hatótávolsága és kormányozhatósága gyors fejlődésen ment át, ami a háború második szakaszában elért hatékonyságukhoz döntő módon járult hozzá. A háború elhúzódása és a flotta tétlensége egyre nagyobb szakadékot eredményezett a tengerészek és a tisztjeik között. Már 1917-ben számos fegyelmezési nehézségeket okoztak a matrózok, melyek szabályos zendüléssé fajultak.
A Kaiserliche Marine bizonyos tradícióit a Reichsmarine, a Kriegsmarine és a mai német haditengerészet (deutsche Marine) is folytatta: így például a hajókat régiók, városok után nevezik el, hasonlóak az egyenruhák és a megemlékezés egyes hajókról illetve a tengerészet jeles tagjairól. A legismertebb példa erre az Emden cirkáló, mely az Indiai-óceánon folytatott sikeres kereskedelmi háborújával és az ellenséggel szemben tanúsított lovagias magatartásával különösen ismertté vált.
A Császári Haditengerészet társadalmi fejlődés terén játszott szerepe feledésbe merült Németországban. Míg a porosz hadsereg vezetése a nemességre tartozott, addig a magas technikai követelményeket támasztó flotta műszaki intelligenciát követelt, melyet a csekély lélekszámú és más természetű nemesség nem tudott kielégíteni. Így a tisztikart kezdetektől fogva főként a polgárság képviselői adták. Vilmos császár ennek tudatában volt és támogatta is ezt a folyamatot. A kieli Haditengerészeti Akadémia és 1910-től a Mürwiki Tengerészeti Iskola elvégzése után a tiszteket bevonták a fegyveres erő arisztokrácia által dominált vezetésébe. Így a haditengerészet jóval inkább támaszkodott a polgárságra, mint a hadsereg. Egy sorhajóhadnagy tekintélye nagyobb volt egy főiskolai tanárénál. A haditengerészet tisztikarában a nemesség aránya mindössze 11%-ot tett ki.
A haditengerészet a császár parancsnoksága alá tartozott és egyedüli össznémet fegyvernem volt. A birodalom maga nem rendelkezett sereggel, hanem a négy királyság rendelkezett külön-külön hadsereggel (Poroszország, Bajorország, Württemberg, Szászország). A négy együtt alkotta a német hadsereget, melynek főparancsnoka háború idején volt a császár. A haditengerészet ily módon hozzájárult a nemzeti egység kialakulásához.
Ez a szócikk részben vagy egészben  a   Kaiserliche Marine című német Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.
G. Beckmann, K.U. Keuble (Hrsg.): Alltag in der Kaiserlichen Marine um 1890. Die Bildmappe »Unsere Marine« von C.W. Allers. Berlin 1993, ISBN 3-89488-051-1.
Willi A. Boelcke: So kam das Meer zu uns. Die preußisch-deutsche Kriegsmarine in Übersee 1822 bis 1914, Frankfurt a.M. u.a. 1981. ISBN 3-550-07951-6
Dirk Bönker: Militarism in a global age. Naval ambitions in Germany and the United States before World War I. Cornell University Press, Ithaca, NY u. a. 2012. ISBN 978-0-8014-5040-2
Deutsches Marinemuseum Wilhelmshaven, Militärhistorisches Museum der Bundeswehr, Stephan Huck, Gorch Pieken, Matthias Rogg (Hrsg.): Die Flotte schläft im Hafen ein. Kriegsalltag 1914–1918 in Matrosen-Tagebüchern. Sandstein Verlag, Dresden 2014, ISBN 978-3-95498-095-6.
Cord Eberspächer: Die deutsche Yangtse-Patrouille. Deutsche Kanonenbootpolitik in China im Zeitalter des Imperialismus 1900–1914. Bochum 2004, ISBN 3-89911-006-4.
Karl Christian Führer, Karen Hagemann, Birthe Kundrus (Hrsg.): Eliten im Wandel. Gesellschaftliche Führungsschichten im 19. und 20. Jahrhundert. Für Klaus Saul zum 65. Geburtstag. Münster 2004.
Rolf Güth: Die Organisation der deutschen Marine in Krieg und Frieden 1913–1933. In: Militärgeschichtliches Forschungsamt (Hrsg.): Deutsche Militärgeschichte in sechs Bänden 1648–1939. Bd. 5, Abschnitt VIII: Deutsche Marinegeschichte der Neuzeit. Hersching 1983, S. 263–296.
Heiko Herold: Reichsgewalt bedeutet Seegewalt. Die Kreuzergeschwader der Kaiserlichen Marine als Instrument der deutschen Kolonial- und Weltpolitik 1885 bis 1901 (Beiträge zur Militärgeschichte, Bd. 74, zugleich Phil. Diss. Heinrich-Heine-Universität Düsseldorf), München (Oldenbourg Verlag) 2012. ISBN 978-3-486-71297-1.
Holger H. Herwig: Das Elitekorps des Kaisers. Marineoffiziere im Wilhelminischen Deutschland. Hamburg 1977, ISBN 3-7672-0514-9.
Hans H. Hildebrand, Albert Röhr, Hans-Otto Steinmetz: Die deutschen Kriegsschiffe. Biographien – ein Spiegel der Marinegeschichte von 1815 bis zur Gegenwart. 10 Bände. Mundus, Ratingen o. J., DNB 550720391
Rolf Hobson: Maritimer Imperialismus. Seemachtideologie, seestrategisches Denken und der Tirpitzplan 1875 bis 1914. Aus dem Englischen von Eva Besteck. Oldenbourg, München 2004, ISBN 3-486-56671-7. (Beiträge zur Militärgeschichte Band 61)
Dieter Jung: Die Schiffe der Kaiserlichen Marine 1914–1918 und ihr Verbleib. Bernard & Graefe, 2003, ISBN 3-7637-6247-7.
Andrew Lambert: Seemacht und Geschichte – Der Aufbau der Seemacht im kaiserlichen Deutschland. In: Jürgen Elvert, Sigurd Hess, Heinrich Walle (Hrsg.): Maritime Wirtschaft in Deutschland. Schifffahrt – Werften – Handel – Seemacht im 19. und 20. Jahrhundert. Franz Steiner Verlag, Stuttgart 2012, ISBN 978-3-515-10137-0, S. 190–209.
Andreas Leipold: Die deutsche Seekriegsführung im Pazifik in den Jahren 1914 und 1915. Harrassowitz, Wiesbaden 2012, ISBN 978-3-447-06602-0.
Walter Nuhn: Kolonialpolitik und Marine. Die Rolle der Kaiserlichen Marine bei der Gründung und Sicherung des deutschen Kolonialreiches 1884 – 1914. Bernard & Graefe, Bonn 2002, ISBN 3-7637-6241-8.
Wolfgang Petter: Deutsche Flottenrüstung von Wallenstein bis Tirpitz. In: Militärgeschichtliches Forschungsamt (Hrsg.): Deutsche Militärgeschichte in sechs Bänden 1648–1939. Bd. 5, Abschnitt VIII: Deutsche Marinegeschichte der Neuzeit. Hersching 1983, S. 13–262.
Christian Rödel: Krieger, Denker, Amateure. Alfred von Tirpitz und das Seekriegsbild vor dem Ersten Weltkrieg. Franz Steiner Verlag, Stuttgart 2003, ISBN 3-515-08360-X.
Herbert Schottelius, Wilhelm Deist (Hrsg.): Marine und Marinepolitik im kaiserlichen Deutschland, 1871–1914. Militärgeschichtliches Forschungsamt, Droste, Düsseldorf 1972, ISBN 3-7700-0319-5. (2. Auflage 1981)
Joachim Schröder: Die U-Boote des Kaisers. Die Geschichte des deutschen U-Boot-Krieges gegen Großbritannien im Ersten Weltkrieg. Bonn 2003, ISBN 3-7637-6235-3. (Subsidia academica Reihe A Band 3)
Gerhard Wiechmann: Die preußisch-deutsche Marine in Lateinamerika 1866–1914. Eine Studie deutscher Kanonenbootpolitik. Hauschild, Bremen 2002, ISBN 3-89757-142-0. Onlineversion
Gerhard Wiechmann (Hrsg.): Vom Auslandsdienst in Mexiko zur Seeschlacht von Coronel. Kapitän Karl von Schönberg. Reisetagebuch 1913–1914. Bochum 2004, ISBN 3-89911-036-6.
Nicolas Wolz: Und wir verrosten im Hafen. Deutschland, Großbritannien und der Krieg zur See 1914 – 1918. Deutscher Taschenbuch Verlag, München 2013, ISBN 978-3-423-28025-9.
Jörg-Michael Hormann, Eberhard Kliem: Die Kaiserliche Marine im Ersten Weltkrieg. Bucher Verlag, München 2013, ISBN 978-3-7658-2031-1.
Peter Max Gutzwiller: Die deutsche Kriegsmarine im 19. Jahrhundert, Fakten – Daten – Zusammenhänge. Duncker & Humblot Verlag, Berlin-Steglitz 2014, 446 S., ISBN 978-3-428-14228-6.
A csatahajók nehéztüzérséggel (legalább 280 mm) és nehéz páncélzattal felszerelt egységek, saját koruk legnagyobb méretű, legdrágább hadihajói, a tengeri hatalom elsődleges szimbólumai voltak. 
1906-ban az addig a flották gerincét adó sorhajókat minden tekintetben felülmúló, azoknál nagyobb méretű, összehasonlíthatatlanul erősebb fegyverzetű és páncélzatú, egyszersmind gyorsabb, forradalmian új hadihajó, az HMS Dreadnought lépett szolgálatba. A Royal Navy ezzel elavulttá tette az összes akkor létező nehéz, páncélos hadihajót. A legkorszerűbb sorhajók 4 db.  305 mm nehézlövegével szemben a Dreadnought 10 db. 305 mm ágyúval lett felszerelve. Az HMS Dreadnought és utódai csatahajó néven vonultak be a hadtörténelembe. A csatahajók mérete folyamatosan nőtt, fegyverzetük és páncélzatuk erősödött.Elsősorban az angolszász és a francia  terminológia már a 19. század óta csatahajóknak (battleship, illetve cuirassé) nevezi és tekinti az 1870-es évektől épült nehéz, páncélos hadihajókat. Német elnevezésük ellenben a Linienschiff (sorhajó), vagy Einheitslinienschiff (egységsorhajó).
Ezeket az egységeket a modern nemzetközi szakirodalom a pre-dreadnought csatahajó elnevezéssel illeti, Magyarországon azonban a inkább a sorhajó, vagy páncélos sorhajó kategória az elterjedtebb. A nemzetközi gyakorlat egyértelmű, precíz és pontos, a magyar ellenben nem kellően egyértelmű, tekintve hogy a 17. századtól sorhajónak nevez minden nehéz hadihajót az HMS Dreadnought és utódai megjelenéséig, attól függetlenül, hogy fából épült vitorlásokról, mint az HMS Victory, vagy óriási, acélból épített, páncélozott nehéz hadihajókról, mint a Radetzky-osztály van-e szó.
Az Osztrák-Magyar Monarchia haditengerészete számára a magyar ipar, a Ganz-Danubius fiumei üzemében szintén épített egy csatahajót, az SMS Szent Istvánt.
A tengeri hatalmak, különösen Nagy-Britannia és a Német Császárság között az első világháborút megelőzően dreadnought-építési verseny bontakozott ki. Az első világháború után az 1922-es, az öt nagyhatalom (Nagy-Britannia, Egyesült Államok, Japán, Franciaország, Olaszország) által megkötött washingtoni haditengerészeti szerződés mind a csatahajók számát, mind méretét (maximum 35 000 tonna vízkiszorítás és 406 mm-es ágyúkból álló főfegyverzet) drasztikusan korlátozta, új egységek építését a brit HMS Nelson és HMS Rodney kivételével gyakorlatilag megtiltotta (building holiday). Egyúttal az egyes haditengerészetek méretét is jelentősen csökkentette. A  csatahajókat és a csatacirkálókat az egyezmény capital ship néven egy kategóriának tekintette. Az 1930-as londoni haditengerészeti szerződés további csatahajók (5 brit, 5 amerikai és 1 japán) leselejtezését írta elő. Ezen egyezmények következménye volt, hogy a második világháborúban részt vevő flották csatahajóinak döntő többsége felújított első világháborús egységekből állt, új, korszerű csatahajók építése csak az 1930-as évek derekától vehette kezdetét.
A legnagyobb méretűek a japán Jamato osztály egységei voltak, utoljára pedig 1946-ban a brit HMS Vanguard épült meg a csatahajók közül.A nagyhatalmak a második világháborút követően az 1950-es, 1960-as években leselejtezték még meglévő csatahajóikat, kivételt csak az Egyesült Államok képzett, a négy Iowa osztályú egységet 1990-1992 között vonták ki a szolgálatból, leselejtezésükre fokozatosan csak 1995 és 2006 között került sor. Nyolc amerikai csatahajó maradt fenn múzeum-hadihajóként. Ezek a USS Texas, a USS North Carolina, a USS Alabama, a USS Massachusetts, a USS Iowa, a USS New Jersey, a USS Missouri és a USS Wisconsin.
A 16 – 17. században még a tengeri hadviselésben még gyakran kézitusa döntötte el a harc kimenetelét a hajók fedélzetén, nem pedig a tüzérségi eszközök messzehordó tűzereje. Az akkor alkalmazott hajótípust sorhajóknak nevezték, mivel a tengernagyok hajóikat egymás után egy sorba rendezték. A sor leggyakrabban párhuzamos volt az ellenfél csatasorával, de a későbbiekben minden parancsnok célja a szembenálló fél vonalának az áttörése volt, mert így az illető a hajóinak mindkét oldalon elhelyezett lövegparkját használhatta egyszerre, és az ellenfél hajóinak legsebezhetőbb pontjait, az orrot és az üvegezett tatgalériát támadhatta.
Ez a tengeri harcmodor egészen az 1840-es évek közepéig meghatározó volt, akkor azonban megjelentek a francia Henri-Joseph Paixhans hadmérnök által kifejlesztett robbanólövedékek és kamrás ágyúk, amelyeket először az krími háborúban vetettek be. Még a megerősített palánkkal ellátott sorhajók sem voltak képesek ellenállni az új típusú lövedékeknek, ezért az ostromlövegek egy részét Szevasztopol ostroma során erős vasborítású bárkákon helyezték el - ezek jól ellenálltak az orosz várvédő ágyúk tüzének.
A kedvező tapasztalatok alapján Franciaországban Dupuy de Lôme mérnök megtervezte a Gloire-t, és ennek 1859-es szolgálatba állításával színre lépett az első páncélozott hadihajó. Az alapötlet még a normannoktól származik, akik már a 12. században vaspántokkal védték hajóikat. A Gloire még fából készült, falemezekre szerelték a védelmét adó 12 cm-es kovácsoltvas páncélzatot is. A hajó már fel volt szerelve gőzgéppel és hajócsavarral is.
Anglia, a tengerek ura, látva, hogy legnagyobb ellenfele milyen fejlett hadihajót tervezett, válaszlépésre szánta el magát. Megépítette a világ első, teljesen vasból készült hadihajóját, az HMS Warriort, amely hajótestét már vízhatlan kamrákra osztották. A franciák ekkor a könnyebb és olcsóbb kisebb hadihajók felé fordultak (Jeune Ecole irányzat), megteremtetve ezzel a torpedóromboló és a cirkáló kategóriát (Dupuy de Lôme, az első igazi cirkáló, 1888).
A vértes fahadihajók felett hamar eljárt az idő. Ilyen flották csak egyetlen alkalommal vívtak ütközetet egymással: 1866. július 20-án a lissai csata során az olasz flotta csapott össze Tegetthoff admirális osztrák flottájával. Az ütközet évtizedekig meghatározta a  nehéz hadihajók orrkiképzését, mivel Tegetthoff tüzérsége meglehetősen gyenge volt, ezért a döfőorrával öklelte fel az olaszok zászlóshajóját, a Ré d´Italiát. A sikeren felbuzdulva minden nemzet hajóin megjelentek az előrenyúló döfőorrok (más néven vágósarkantyúk) egészen az 1910-es évekig. Ebből rengeteg baleset származott a kötelékgyakorlatok során, sőt 1893-ban a britek HMS Victoria sorhajója el is süllyedt egy véletlen öklelés következtében.
1860-ban Cowper Coles kapitány először vetette fel a forgó lövegtorony ötletét. A görgős csapágykoszorún forgó torony előremutató és időtálló ötlet volt, az ilyennel felszerelt HMS Captain nevű páncélos hajó azonban hibás súlypontszámítás miatt hamar elsüllyedt, egy évtizeddel hátráltatva a brit flotta „tornyosítását”. A késlekedés további oka volt, hogy a zárt lövegtornyok gépi szellőzését az elektromotorok általános elterjedéséig nem tudták megbízhatóan megoldani és a lövészetek során a felgyülemlett lőporgázok számos tengerészt alattomosan megfojtottak.
A lövegtornyok ezért nyílt tetőzetű (barbettás) kivitelben először azoknál a haditengerészeteknél terjedtek el, amelyek partmenti vagy nyugodt vízi küldetéseket teljesítettek. A viharos Északi-tengeren működő brit haditengerészet azonban nem alkalmazhatott nyitott tetejű és a görgőknél is tömítetlen tornyokat, mert az 1870-1890 körüli időszak alacsony oldalú kazamatás hajói nem rendelkeztek elegendő tartalék úszóképességgel vízbetörés esetére.
Az Atlanti-óceán túlpartján 1862-ben John Ericsson egy másfajta, központi oszlopon forgó rendszerű toronnyal megépítette a Monitort csak partvédelemre alkalmas hajót, amely szinte alig emelkedett ki a vízből, fedélzetén pedig egy 360 fokban mozgatható páncélozott lövegállást helyeztek el, amelyben 2 db 28 cm-es löveget helyeztek el. A Monitor 1862. március 8-án a Chesapeake-öböl-ben összecsapott a déliek Virginia nevű hajójával, amelynek vitorlázatát leszerelték, és fedélzetére egy vasúti sínekkel megerősített felépítményt helyeztek. Ez volt az első eset, amikor két páncélozott hadihajó, amelyeket csak gőzgép hajtott, összecsapott.
Röviddel ezután az angolok elkészítették a vitorlázat nélküli első lövegtornyos páncélosa, a Devastation-t, amelynek fedélzetén két forgatható ágyútornyot helyeztek el. Ebből fejlődött ki az 1906-ig uralkodó fő hadihajó-típus, a páncélos sorhajó. Az első pre-dreadnought az 1876-ban vízrebocsátott angol HMS Inflexible volt.
1903-ban Németország új haditengerészeti törvényt hozott, amelyben fokozott flottaépítési tervet irányoztak elő. Ekkor figyeltek fel először az angolok a német flotta fenyegetésére. Ugyan óriási számbeli fölényük volt, de amíg a Brit Királyi Haditengerészet hajói a világ minden táján szétszórva állomásoztak, ezzel szemben a német flotta szinte kizárólag az Északi-tengeren összpontosult és egy koncentrált támadással nagy veszélyt jelentettek rájuk.
1905-ben a Távol-Keleten csapott össze a fiatal japán haditengerészet és a cári orosz flotta. A nagyszabású csuzimai csata rávilágított, hogy a páncélos sorhajók tengerállósága, úszóképessége sérülés esetén nem megfelelő, a túl sokféle kaliberű hajótüzérség pedig igen megnehezíti a pontos tűzvezetést és a hatékonyság rovására megy. Másrészről általános megdöbbenést keltett, hogy a fehéreknél „alacsonyabb rendűnek” vélt, ázsiai Japán hivatásos állománya és erősen motivált tisztikara milyen könnyen legyőzte a sorozott és kevésbé képzett legénységgel feltöltött orosz flottát, amelyet főnemesi kapcsolatok, korrupció révén kinevezett tisztikar irányított. A japán siker hátterében nagyrészt az állt, hogy flottájuk döntően korszerű brit építésű egységekből állt, szemben az oroszok megkérdőjelezhető minőségű hadihajóival.
Ekkor került Lord Fisher a Brit Admiralitás Első Lordjának a székébe, és megterveztette a világ akkor legerősebb hadihajóját, a HMS Dreadnought-ot. Ez az 1906-ban vízre bocsátott hajó – szemben a korábban jellemzően két toronyba szerelt összesen négy ágyúval – már tíz darab egyforma, nehéz hajóágyút hordozott, 5 toronyban kettesével felállítva. Ezenkívül 24 db. könnyűlöveggel és 5 torpedóvetővel is fel volt szerelve. Mérete is jóval meghaladta a korábbi típusokét, mindezek miatt ára is rendkívül megnőtt. Ahogy a legtöbb, a Dreadnought sem maradt sokáig a világ legerősebb hadihajója, megépítése nyomán egy csapásra minden korábbi sorhajó elavult.
Nem kellett sokáig várni a következő angol dreadnought-okra, és a válaszként gyártott első, ugyanilyen típusú német hadihajókra. De nem csak e két nemzet kezdett újfajta csatahajók építésébe, hamarosan elkészültek az első francia, olasz, osztrák–magyar, orosz, japán, argentin, brazil, chilei, amerikai, spanyol és török dreadnought-ok is. Ennek az építési láznak köszönhetően épült meg Fiume kikötőjében a magyar hadiipar büszkesége, az 1915-ben hadrendbe állított SMS Szent István csatahajó.
A két nagyhatalmi tömb formálódásának előrehaladtával napirendre kerültek a haditengerészeti kérdések is. Anglia megegyezett Franciaországgal, hogy a brit Királyi Flotta garantálja a franciák atlanti partjait, ha cserébe a francia haditengerészet minden erejét a Földközi-tengerre vezényli. A németek, az osztrákok és az olaszok is hasonlóan egyeztek meg, hogy a német flotta az Északi-tengert biztosítja, míg az egyesült olasz–osztrák–magyar flotta a Mediterrániumban marad és küzd a franciák ellen. Ebből azonban nem lett semmi, ugyanis 1914-ben, a háború kitörésekor Olaszország megtagadta a hadbalépést, és egy évvel később az antant oldalán kapcsolódott be a harcokba.
A első világháború előtt és alatt a dreadnought-típus tovább fejlődött: lövegeiket immár hármas és négyes lövegtornyokban kizárólag a hajó középvonalán helyezték el, és másodlagos fegyverzetet is felszereltek az egységekre. A HMS Dreadnought még csak 30.5 cm-es ágyúkat hordozott, az 1910-es évek brit dreadnought-jain viszont már 34,3, 35,6, és 38,1  cm-es ágyúkat helyeztek el, létrehozva az úgynevezett szuper-dreadnought csatahajókat, a kategória első típusa a brit Orion osztály volt. Az ágyúk kaliberét válaszul a rivális tengeri nagyhatalmak szintén növelték. A háborúban már megmutatkozott más hajótípusok ereje is, mint például a tengeralattjáróké és a torpedónaszádoké. Ezek képesek voltak elsüllyeszteni a nagy csatahajókat, lényegesen kisebb költségigény mellett. Mindezek ellenére a csatahajók megmaradtak a hadiflották fő csapásmérő egységeinek. Az 1919-es békeszerződés értelmében a német hadiflottát a skóciai Scapa Flow öbölben, a brit Honi Flotta (Home Fleet) támaszpontján internálták, ahol az önelsüllyesztést hajtott végre, így a Royal Navy legnagyobb ellenfele megszűnt létezni.
Az első világháború utáni időszakban korlátozták az egyes nemzetek által hadrendben tartható csatahajók számát és azok maximális vízkiszorítását, amelyet 35 000 tonnában határoztak meg. Az első új csatahajók a brit Nelson osztály tagjai voltak. Ekkortájt más nemzetek rajzasztalain már az úgynevezett harmadik generációs csatahajók tervei kezdtek körvonalazódni, amelyek nem tettek kompromisszumot a tűzerő, a védettség és a sebesség terén. Ezt a legtöbb hadiflotta hivatalosan az érvényben lévő korlátozások keretein belül oldotta meg. Kivételként említik a német Bismarck osztályt, amely tervezésénél állítólag semmilyen korlátozást nem vettek figyelembe, ám ez nem fedi a valóságot: az angol-német flottaegyezmény szerint rájuk is érvényes volt a washingtoni flottaegyezmény zárójegyzéke, eszerint (mivel Japán nem tartotta be a rendelkezéseket) a német felszíni flotta is maximum 45 000 tonnás csatahajókkal rendelkezhetett. Az említett hajó 42 000 tonnás volt. Továbbá az összes többi haditengerészet is átlépte az eredeti, 35 000 tonnás felső határt, ám politikai okokból ezt rendre letagadták. (Az első, hivatalosan is 45 000 tonnásra tervezett, és ekként is bejelentett csatahajók az amerikai Iowa osztály egységei voltak.) Ekkor már különlegesen edzett páncéllemezekből állították össze a csatahajók páncélzatát, és egyre nagyobb figyelmet szenteltek a fedélzetek védettségének a fokozására.
Az első világháborúban az optikai tűzvezetés korlátai miatt kisebb hatásos lőtávolságú ágyúkkal szemben a második világháborúban, az optikai és radar irányítású tűzvezetésnek hála már nagy távolságú tűzpárbajokat vívtak egymással a csatahajók. Az ágyúk lőtávolságát a csövek minél nagyobb emelési szögével érték el. Ez azt eredményezte, hogy a lövedékek nem vízszintes röppályán kis szögben csapódtak a hajótestbe, hanem nagy szögben érték a fedélzeteket. Így radikális korszerűsítés és átépítés nélkül egyetlen öreg dreadnoughtnak sem volt esélye egy modern csatahajóval szemben. Több régi egységet teljes körűen modernizáltak. A háború előrehaladtával egyre nagyobb behemótok jelentek meg a tengereken, mint a brit King George V osztály, az HMS Vanguard, a  Bismarck, a Richelieu, az Iowa vagy a mind közül a leghatalmasabb, a japán Jamato és Muszasi. A csatahajók fejlesztését a tengeri hadviselésben egyre nagyobb szerephez jutott légierő állította meg, hiszen a repülőgépek fegyverzeti rendszerei képessé váltak, hogy elsüllyesszék a csatahajókat. A második világháború után 10 amerikai, 5 brit és 2 francia modern csatahajó maradt szolgálatban. A britek és a franciák az 1950-es, 1960-as években leszerelték csatahajóikat.
A második világháború utáni években a legtöbb nemzet leszerelte a csatahajóit. Az Amerikai Egyesült Államok megtartotta a 4 db. Iowa osztályú csatahajóját. A négy hajó jelentős korszerűsítésen esett át az évek alatt, fegyverzetéhez már rakéták és robotrepülőgépek is tartoztak. Mind a 4 egység részt vett a koreai, a vietnámi és az öbölháborúban is. Az öbölháború után mégis leszerelték ezeket a hajókat. Az utolsót, az USS Iowa-t (BB 61) 2011-ben vonták ki a tartalék flottából és hajómúzeum lett belőle.
a páncélozott hajók építése előtt a sorhajók voltak a tulajdonképpeni csatahajók
az első páncélozott hajó – a Gloire – megépítésével kezdődött a korszakuk, de ezek a hadihajók még különféle kategóriákba sorolták (oldalütegsoros páncéloshajó, központi üteges páncéloshajó, toronypáncélos hajó, stb.), a brit terminológia az 1880-as évektől használja a csatahajó kifejezést a nehéz páncélos hadihajókra, a szakirodalom pedig a pre-dreadnought csatahajó szakkifejezést, az 1889-es brit Tengerészeti védelmi törvény (Naval Defence Act 1889) már következetesen csatahajónak nevezi a Royal Sovereign osztály 8 egységét
hagyományos értelemben csatahajóról a HMS Dreadnought megjelenésétől kezdve lehet beszélni. Ezt az újonnan megalkotott típust kezdetben első képviselője után dreadnoughtnak, illetve dreadnought csatahajónak nevezték,
tágabb értelemben csatahajónak tekinthetők a csatacirkálók, de ezzel szemben a páncélos fregattok, páncélos ágyúnaszádok, a monitorok, mint partvédő hajók más páncélozottsággal rendelkeznek, kisebb méretűek és merülésűek, valamint más harcászati feladatra készültek.
Hadtudományi lexikon II. (M–Zs). Főszerk. Szabó József. Budapest: Magyar Hadtudományi Társaság. 1995. 193. o. ISBN 963-04-5226-X
Tony Gibbons (szerk.): Hajók enciklopédiája (Alexandra Kiadó Pécs ISBN 963 368 580 X)
hadihajóbarát weboldal (magyar nyelven). viribusunitis.fw.hu. (Hozzáférés: 2011. október 8.)
Battleships a Short History (angol nyelven). navy.mil. (Hozzáférés: 2011. október 8.)
"Mirror, Mirror, on the Wall Who's the Baddest of Them All?" (angol nyelven). combinedfleet.com. (Hozzáférés: 2011. október 8.)