
A koreai dorama (hangul: 한국드라마, hanguk turama, latin betűkkel: hanguk deurama) koreai nyelven készült, jobbára minisorozat formátumú Dél-Koreában gyártott televíziós sorozat, speciális jellemzőkkel, ami megkülönbözteti a hagyományos televíziós sorozatoktól vagy a szappanoperáktól. A sorozatok két típusra oszthatóak, a kortárs időkben játszódó modern sorozatokra és a történelmi, kosztümös doramákra, melyek koreai elnevezése szaguk (sageuk) (사극). Ezen belül számos műfaj figyelhető meg, a romantikus vígjátékokon, akciósorozatokon át a sci-fi elemeket felvonultató fúziós sorozatokig.
Sorozatokat az 1960-as évek óta forgatnak Dél-Koreában, a ma ismert „dorama” formátumú, egy évados, rövidebb (12–24 részes) sorozatok gyártása az 1990-es évek óta jellemző, és a hagyományosan jóval több epizódos történelmi sorozatokat is ebben a szellemben kezdték el átalakítani, létrehozva a „fúziós szaguk (sageuk)” fogalmát. A koreai doramákat rendszerint nagyon szoros tempóban forgatják, közvetlenül az adott epizód adásba kerülése előtt akár órákkal, a forgatókönyv csak vázlatosan elkészített, a nézői visszajelzések tükrében bármikor változtatnak rajta, ami a színészektől az állandó készültséget követeli meg. A produkciós cégek gyakran küzdenek anyagi problémákkal.
A koreai dorama a koreai hullám részeként nem csak Ázsiában, de Európában és Amerikában is népszerű, a leghíresebbeket számos országban hagyományos televíziócsatornák is vetítik, A palota ékköve című sorozatot például 91 ország vásárolta meg, köztük Magyarország is. Külföldön ezen kívül legálisan licencelt videomegosztó portálokon is közzéteszik a legtöbb doramát, vannak olyan portálok is, amelyek az angol mellett más nyelvű feliratokkal is ellátják az epizódokat.
Magyarországon 2018-cal bezárólag több koreai sorozatot is forgattak, például az Irist, az Iris II-t és a Doctor Strangert.
A koreai televíziós sorozatokat általában egy rendező és egy forgatókönyvíró viszi végig, ezzel meghatározva a dorama stílusát és nyelvezetét; ellentétben például az amerikai sorozatokkal, ahol sokszor több író és rendező dolgozik, ami egyes epizódokban ki is ütközik, a nyelvezet vagy a rendezési technikai különbségei miatt. A sorozatok jellemzően egy évadosak, 12-24 egyórás részből állnak. A történelmi sorozatok (szaguk (sageuk)) között vannak hosszabbak, 50-200 részesek is, de ezek is egy évadosak.
A történelmi sorozatok hagyományosan hosszúak, részletesen kidolgozottak, archaikus nyelvezetűek, háborúkra, királyokra, híres tábornokokra, palotabeli intrikákra, politikai összeesküvésekre koncentrálnak. Ezeket jobbára az idősebb korosztály kedveli. A 2000-es évek elején megszületett azonban a „fúziós szaguk (sageuk)”, ami a színes történelmi hátteret a modern doramavezetési technikákkal ötvözi, keveri akár a fantasyvel, a romantikával, az akcióval vagy a sci-fivel, és inkább a fiatal korosztályt vonzza. A híres és sikeres fúziós szaguk (sageuk)ok közé tartozik például a Ho Dzsun (Heo Jun), a Tamo (Damo), a Hvang Dzsini (Hwang Jini), A palota ékköve, A királyi ház titkai, a Cshuno (Chuno) vagy a Moon Embracing the Sun.
A kortárs időkben játszódó koreai doramák a hagyományos televíziós sorozatokkal ellentétben általában egy évadosak, 12-24 részből állnak, melyek leginkább egyórásak. Általában szerelmi történetet mesélnek el, központi elem a család, az emberi kapcsolatok, de nincsenek bonyolult cselekményszálak és rejtett üzenetek, mint például a japán doramákban. Cselekményükben gyakran hagyatkoznak váratlan balesetekre, halálos betegségekre, a történet előremozdítása érdekében. A szereplők is jórészt idealizáltak, a koreai doramák férfi főszereplőinek többsége jóképű, intelligens, érzékeny, nem fél felfedni az érzelmeit, és egy életen át képes szeretni egy nőt. A doramák népszerűségéhez a női közönség körében ez is hozzájárult, mivel a koreai férfi imidzse így eltér a többi ázsiai férfiétól (például a kínai harcművészeti filmek kemény főhőseitől).
Ugyancsak a kortárs sorozatokhoz tartoznak a napi epizódokkal jelentkező, szappanoperához hasonló „napi doramák”. Ezek több cselekményszálon futó, jobbára 5–12 hónapig vetített, egy évados sorozatok, általában családi konfliktust, családi kapcsolatokat bemutató alkotások, melyekben főszerepet kap a koreai nő, aki feláldozza magát a családi boldogság érdekében.
A nemzetközi rajongók körében igen népszerű sorozatok közé tartozik a kortárs doramák közül például a Winter Sonata, a My Lovely Sam Soon, a The 1st Shop of Coffee Prince, a Full House, a Boys Over Flowers, az Iris, a Secret Garden és a My Love from the Star.
Bár a mai értelemben vett „trendi” doramákat az 1990-es években kezdték el gyártani, a technológia fejlődésnek, a kereskedelmi televíziótársaságok megjelenését követő versenyhelyzetnek és a cenzúra lazulásának köszönhető szemléletváltás következtében, televíziós sorozatokat korábban is forgattak Dél-Koreában.
A televíziózás kezdete az országban a HLKZ-TV kísérleti csatorna 1956-os indulásához köthető, ami azonban nem sokkal később megszűnt egy tűz következtében. 1961-ben elindult az első, nemzeti televíziócsatorna, a KBS. A legelső tévéfilm a HLKZ-TV nevéhez fűződik, a 15 perces The Gate of Heaven (Cshongugi mun (Cheongugui mun), 천국의 문).
Az első televíziós sorozatot a KBS tűzte műsorra 1962-ben. A közszolgálati televízió kereskedelmi vetélytársa, a TBC agresszívabb műsorpolitikát folytatott és igen megosztó televíziós sorozatokat is gyártott. Az első történelmi televíziós sorozat, azaz szaguk (sageuk), a Kuktho malli (Gukto manri) (국토만리) Kim Dzsehjong (Kim Jae-hyeong) (김재형) rendezésében, mely a Kogurjo (Goguryeo) királyság idejében játszódott. A 60-as években a televíziókészülék jóformán csak a tehetősebbek számára állt rendelkezésre, így a sorozatok sem jutottak el szélesebb közönséghez.
Az 1970-es években a televíziókészülékek terjedésével a tévésorozatok száma is megnőtt, a 60-as évek trendjével ellentétben a drámai történelmi személyek helyébe nemzeti hősöket tettek, mint például I Szunsin (Lee Sun-shin) vagy Szedzsong (Sejong) király. A kortárs sorozatok esetében leginkább az egyéni szenvedésekre koncentráltak, befolyásos alkotás volt Kim Szuhjon (Kim Soo-hyun) (김수현) Szeomma (Saeeomma) (새엄마 , „Mostoha”) című sorozata, melyet az MBC csatorna vetített 1972–73-ban. Technológia és pénz hiányában a koreai televíziók nem gyártottak olyan költséges műfajú sorozatokat, mint az akció vagy a sci-fi, ezen műfajokban jórészt külföldi (amerikai) sorozatok futottak.
Az 1980-as évek drámai fordulatot hoztak a televíziózásba, ahogy a színes tévékészülékek is elérhetővé váltak. A modern drámák egy részével jobbára nosztalgiát próbáltak ébreszteni a gyorsan urbanizálódó országban a vidéki élet iránt. A korszak meghatározó sorozataként tartják számon Kim Szuhjon (Kim Soo-hyun) forgatókönyvírónő első igazi áttörő sikerét, az MBC-n 1987-ben vetített Love and Ambitiont (Szaranggva jamang (Saranggwa yamang), 사랑과 야망), ami a nézők 78%-át ültette a képernyők elé, kiürítve ezzel az utcákat. A kor legkiemelkedőbb szaguk (sageuk) klasszikusa a Csoszonvangdzso 500 njon (Joseonwangjo 500 nyeon) (조선왕조500년, „Csoszon ötszáz éve”) című sorozat volt, mely nyolc évig futott, 11 különálló sorozattal. A 2000-es évek egyik legnagyobb nemzetközi sikerét, A palota ékkövét is jegyző I Bjonghun (이병훈, Lee Byung Hoon) készítette.
Az 1990-es évek újabb fordulatot jelentett a koreai sorozatgyártás számára. A technológia fejlődésével új lehetőségek nyíltak, valamint 1990-ben megjelent a piacon egy új kereskedelmi televízió, az SBS, ami újra felszította a nézőkért folyó versengést a csatornák között. Az első igazi kasszasiker koreai tévésorozat az Eyes of Dawn (Jomjongi nundongdzsa (Yeomyeongui nundongja), 여명의 눈동자) volt, amelyet 1991-ben tűzött műsorra az MBC Cshe Sira (Chae Si-ra) (채시라) és Cshö Dzseszong (Choi Jae-seong) (최재성) főszereplésével. A sorozat nehéz és zavaros időkön keresztül követi a főszereplőket a japán megszállástól a koreai háborúig. Az egyik legnagyobb sikert a legfiatalabb csatorna, az SBS Sandglass című „trendi doramája” aratta 1995-ben, mely a KOCIS szerint „átírta a koreai televíziózás történetét”, új doramaformátumot termetve Koreában. Ebben az időszakban vált normává a koreai sorozatgyártásban a 12–24 részes „minisorozat” formátuma. A 90-es években indult meg a koreai sorozatok intenzív exportja, főképp ázsiai országokba, elindítva a koreai hullámot.
A koreai doramák számára a nemzetközi áttörést a 2002-ben vetített Winter Sonata jelentette, amelyet Japánon kívül Tajvanon, Thaiföldön és a Fülöp-szigeteken is nagy sikerrel vetítettek. A koreai doramák úgynevezett „második hullámáért” a 2009-es Boys Over Flowers című sorozat felelős. A 2010-es évek egyik legsikeresebb doramaexportja a 2014-ben befejezett My Love from the Star, amely minden idők legdrágábban eladott koreai sorozata a kínai piacon. A 2000-es évek elején született meg a „fúziós szaguk (sageuk)” műfaja, ami megváltoztatta a történelmi sorozatok műfaját Koreában, olyan művekkel, mint a Ho Dzsun (Heo Jun), a Tamo (Damo) vagy A palota ékköve.
A KOCIS szerint a digitális korszakba lépés, a videomegosztó felületek és a közösségi oldalak elterjedése nagyban hozzájárult a koreai sorozatok növekvő nemzetközi népszerűségéhez. Egyes sorozatokat a tévécsatornák maguk is megosztanak a YouTube felületén angol felirattal, de kifejezetten online terjesztése specializálódott oldalak is megjelentek, mint a DramaFever vagy a Viki, amelyek legálisan, szerződés alapján közlik le a koreai sorozatokat, többnyelvű felirattal.
A koreai sorozatokat eleinte a televíziótársaságok maguk gyártották, a 21. században azonban jobbára független produkciós cégek készítik őket megrendelésre. A 2012-ben műsorra került sorozatok 75%-át készítették produkciós cégek. A verseny közöttük igen éles, 2012-ben 156 ilyen vállalat volt hivatalosan regisztrálva, ezek közül 34 gyártott olyan sorozatot, ami képernyőre is került.
A sorozat forgatásának költségei megoszlanak a csatorna és a gyártó között. A csatorna általában a költségek 50%-át állja, ha nagyon híres sztárokat vagy írót alkalmaznak, akkor esetleg többet is. A maradékot a gyártó szponzorok segítségével fedezi, akiknek neve az epizód legvégén jelenik meg a képernyőn. A termékelhelyezéses támogatók esetén a bevételt a csatorna és a gyártó cég megosztja. A csatorna az epizód vetítése közbeni reklámidő bevételének 100%-át kapja meg, ami elérheti akár a 300-400 millió vont (65-87 millió forintot) is. Egy átlagos dorama forgatási költsége epizódonként 250 millió von (kb. 55 millió forint), egy szaguk (sageuk) ennél jóval több pénz emészt fel, a Gu Family Book például 500 millió vonba (110 millió forint) került epizódonként. A nézettségi szempontból bukásnak számító Faith című történelmi sorozat mintegy 10 milliárd vonos (2,1 milliárd forintos) összköltségét például a gyártó cégnek nem sikerült kifizetnie, ami miatt Kim Dzsonghak (Kim Jong-hak) rendező-producer, aki korábban olyan sikeres sorozatokat készített, mint az Eyes of Dawn vagy a Sandglass, öngyilkos lett, miután sikkasztással és fizetési kötelezettség nem teljesítésével vádolták meg.Egy sorozat készítési költségének nagy részét a híres sztárok fizetésére költik. Nem ritka, hogy a főszereplők gázsija a költségvetés 55-65%-át teszi ki, míg Japánban 20-30%-át, Amerikában pedig 10%-át. Minden egyebet, beleértve a mellékszereplők, statiszták és a technikai személyzet bérét, a helyszínek bérleti díjait és egyéb költségeket a maradékból kell fedezni. Előfordul, hogy a fizetésekre már nem marad pénz, ami miatt 2012-ben például színészek tüntettek a KBS televízió székháza előtt. A top sztárokat kivéve a sorozatokban játszó színészek csak azután kapják meg a fizetésüket, miután az utolsó részt is levetítették. A kisebb produkciós cégek által kábeltelevíziók számára forgatott sorozatok esetében előfordult már, hogy mire a színészek kifizetésére került volna a sor, a gyártó cég csődöt jelentett és eltűnt, a tévécsatornák azonban a gyártóra hárították a felelősséget. A legnagyobb sztárok akár 100 millió vont (22 millió forintot) is elkérnek részenként, Pe Jongdzsun (Bae Yong-jun), a Winter Sonata sztárja 250 millió vont (55 millió forintot) vihetett haza a 2007-es The Legend című sorozat minden egyes részéért.
A sorozatok magas költségei miatt a lehető legrövidebb időn belül kívánják a gyártó cégek leforgatni a részeket. Más országok gyakorlatával ellentétben a sorozatoknak legfeljebb az első négy részét forgatják le előre, a többit folyamatosan, a részek adásba kerülése előtt közvetlenül. A forgatókönyv nincs előre végig megírva, a nézettség és a nézők reakciói alapján folyamatosan változtatják, gyakran egy-két órával az aznapi forgatás előtt kapja meg a stáb, néha oldalanként. A stáb három operatőrcsapattal dolgozik, akik váltják egymást a nap 24 órájában. A hektikus forgatókönyvírás miatt a főszereplők gyakorlatilag állandó jelleggel a forgatás helyszínén tartózkodnak, a mellékszereplőknek is folyamatosan készenlétben kell lenniük, függetlenül attól, hogy aznap épp van-e jelenetük. Legtöbbször a színészeknek nincs lehetőségük hazamenni és pihenni, a sorozat forgatásának ideje alatt jobbára a helyszínen alszanak egy-egy órát a jelenetek között, a díszletben, kényelmetlen pozíciókban, amire a koreai filmiparnak külön kifejezése is van, a ccsok-csam (jjok-jam) (쪽잠). Egy héten két epizódot adnak le a csatornák, ezeket egy hét alatt kell leforgatni. Gyakori látvány a koreai forgatásokon az infúziós állvány.A gyártók régebben két kazettát küldtek a csatornának a résszel (az egyiket biztonsági másolatként), ma a szoros forgatási idők miatt egy 70 perces epizódhoz akár hét kazettát is küldenek, tízperces részletekben, éppen ahogy elkészül az aktuális részlet, néha még az epizód vetítése közben is dolgoznak valamelyiken, így történhetett meg például, hogy a Man from the Equator című 2012-es sorozat 19. részének adásba kerülésekor tíz percre elsötétült a képernyő. A Queen of Ambition forgatáskor Kvon Szangu (Kwon Sang-u) arról panaszkodott, hogy az utolsó rész adásba kerülése előtt 30 perccel még forgatta az epizódot. A számítástechnikailag igen fejlett Dél-Koreában a produkciós cégek kézzel készítik a forgatási menetrendet, a színészek forgatási rendjét és a költségvetést is.
A normál stúdióépületek mellett az MBC-nek és a KBS-nek saját, történelmi díszleteket tartalmazó forgatási helyszíne van a szaguk (sageuk)ok forgatásához. Az MBC történelmi sorozatait a Yongin MBC Daejanggeum Park stúdióban forgatják Kjonggi (Gyeonggi)ban, a KBS sorozatait 2000 óta a Mungjongszedzse (Mungyeongsaejae) KBS-stúdióban (문경새재 KBS촬영장), Észak-Kjongszang (Gyeongsang) tartományban készítik, valamint a szuvoni (suwoni) stúdióban.
Az egzotikus helyszíneken való forgatás a 2000-es években elfogadottá vált a koreai sorozatgyártásban. Magyarországon is forgattak már több doramát, az első az Iris volt, melynek hazai gyártását a Mafilm és az Eurofilm végezte. Folytatását, az Iris II-t szintén Budapesten kezdték el forgatni 2012 novemberében. 2014 márciusában az I Dzsongszok (Lee Jong-seok) főszereplésével készült Doctor Stranger című sorozathoz vettek fel jeleneteket a fővárosban. 2016-ban a Man to Man sorozat egyes elemeit forgatták Budapesten. 2018-ban a Memories of the Alhambra egyes jelenteit vették fel Budapesten.
A koreai doramák főszereplői közül többen a koreai hullám hatására igen népszerűvé váltak Dél-Koreán kívül is, főképp az ázsiai országokban. Az első hullámmal olyan színészek lettek nemzetközi sztárok, mint:
Ha Dzsivon (Ha Ji-won) (Hvang Dzsini (Hwang Jin-yi), Tamo (Damo), Secret Garden)
I Dzsungi (Lee Jun-gi) (Ildzsime (Iljimae), Two Weeks, Arang and the Magistrate)
Szong Szunghon (Song Seung-heon) (Autumn in My heart, My Princess)A fiatalabb generáció sztárjai közé tartozik:
Szong Dzsunggi (Song Joong-gi) (Sungkyunkwan Scandal, The Innocent Man)A 2000-es években gyakorlattá vált a koreai sorozatgyártásban K-pop-idolok szerepeltetése. A színészettel foglalkozó popénekesek megítélése vegyes, többük azonban elismert és sikeres lett ebben a szakmában is, például:
Kim Hjondzsung (Kim Hyun-joong) (Boys Over Flowers, Playful Kiss, Inspiring Generation)
Pak Jucshon (Park Yoo-chun) (Sungkyunkwan Scandal, Missing You, Rooftop Prince)
Szo Inguk (Seo In-guk) (Reply 1997, Master’s Sun)A koreai színészek közül Han Szujon (Han Soo-yeon) rendelkezik folyékony magyar nyelvtudással.
A koreai doramák forgatókönyvírói és rendezői gyakran ugyanolyan ismertek, mint a színészek. A forgatókönyvírók nagy része (a Beijing Metro Reader értesülései szerint 90%-uk) nő, akik nem csak szerelmi történeteket, de akciósorozatokat is írnak. A koreai filmiparral összehasonlítva a tévés szakma sokkal vonzóbb a forgatókönyvírók számára, magasabbak a fizetések, nagyobb az elismertség, jobbak a szerződési feltételek, az igazán híres forgatókönyvírók pedig komoly befolyásoló erővel bírnak a szakmában. A legismertebbek közé tartoznak a Hong nővérek, akik olyan népszerű sorozatokat írtak, mint a You’re Beautiful és a Master’s Sun; Kim Unszuk (Kim Eun-suk), a Lovers in Paris vagy a Secret Garden írónője; I Gjonghi (Lee Kyung-hee), az A Love to Kill és a The Innocent Man írónője; Cshö Vangju (Choi Wan-gyu), a Midas, a Triangle írója; No Higjong (No Hui-gyeong), a That Winter, The Wind Blows írónője; Pak Csiun (Park Ji-eun), a My Love from the Star és a My Husband Got a Family írónője.Az igen elismert rendezők közé tartozik I Bjonghun (Lee Byeong-hun), A palota ékköve, A korona hercege rendezője; Kim Dzsonghak (Kim Jong-hak), az Eyes of Dawn, a Sandglass rendezője, aki 2013-ban öngyilkosságot követett el; Phjo Minszu (Pyo Min-su), a Full House, az Iris II rendezője. Míg a forgatókönyvírók között sok a nő, női rendezőből jóval kevesebb van a koreai televíziózásban. I Nadzsong (이나정, Lee Na-jeong) kiemelkedőbb munkái közé tartozik a The Innocent Man, I Jundzsong (이윤정, Lee Yun-jeong) legismertebb sorozata pedig a The 1st Shop of Coffee Prince. I (Lee) az MBC csatorna első női producere.
A koreai sorozatokban fontos szerepet játszik a zene, melyet közkeletűen OST-nek (original soundtrack) neveznek. A sorozatokhoz külön készítenek betétdalokat és az amerikai sorozatokkal ellentétben a rajongóknak igényük van arra, hogy hivatalosan kiadott filmzenei album formájában beszerezhetőek legyenek a betétdalok. Ez a gyakorlat az 1990-es években alakult ki, amikor a sorozatok producerei az instrumentális zenéket lecserélték népszerű K-pop-énekesek által előadott dalokra. Tom Larsen, a koreai sorozatok amerikai disztribútorának, a YA Entertainmentnek az igazgatója szerint a koreai OST-k zeneileg elég kifinomultak ahhoz, hogy önállóan is megállják a helyüket.A 2000-es évtized végén szokássá vált, hogy a sorozatok főszereplői maguk is énekelnek fel betétdalokat, különösen mivel a sorozatokban egyre többször szerepelnek popsztárok. A Boys Over Flowers-höz I Minho (Lee Min-ho) színész és Kim Hjondzsung (Kim Hyun-joong) énekes is vett fel egy-egy dalt, a You’re Beautifulhoz pedig Csang Gunszok (Jang Geun-seok) színész és I Honggi (Lee Hong-gi), az F.T. Island énekese.
Egy-egy népszerű dorama betétdala, zenei albuma is igen keresetté szokott válni, sokszor a hagyományos popslágerlisták élére is felkerülnek és mind a fizikai lemezek, mind a digitális kiadványok kiemelkedő eladási adatokat mutatnak. A Secret Garden sorozat albumának minden dala magas digitális eladási adatokkal büszkélkedhetett és a slágerlistákon is kiemelkedően szerepelt. A My Love from the Star filmzenéje a sorozathoz hasonlóan hatalmas siker volt, Lyn My Destiny című dala vezette a slágerlistákat Koreán kívül Hongkongban és Tajvanon is, de más ázsiai listákon is jól szerepelt. Utóbbi dal a 2014-es koreai filmes Paeksang Arts Awards díjkiosztón a legjobb betétdal díját is elnyerte. Az Iris című akciósorozat kapcsán Japánban két koncertet is adtak a betétdalok előadói, 60 000 fős közönség előtt.Az OST zeneszerzője általában olyan énekeseket keres, akik korábban már sikerre vittek betétdalokat. A dalokat a sorozat hangulatához írják, és a szerkezetük, jellegük más, mint egy átlagos K-pop-dalé, könnyen felismerhető tulajdonságokkal rendelkeznek. Az előadók szívesen énekelnek betétdalokat, mivel ezekkel ugyanúgy slágerlistára lehet kerülni és lemezt eladni. Időnként előfordul, hogy az énekes maga ad dalt a sorozathoz, például a Secret Garden That Man című betétdalát Pek Csijong (Baek Ji-young) a saját albumára szánta, de úgy érezte, nagyon jól illene a sorozathoz. Vannak népszerű, sokat invitált OST-énekesek, ilyen Lyn, Pek Csijong (Baek Ji-young) vagy I Szungcshol (Lee Seung-cheol). Ritkán, de előfordul, hogy külföldi énekes adja elő egy-egy sorozat betétdalát, a svéd Lasse Lindh például az Angel Eyes, a Soul Mate és az I Need a Romance című doramákhoz énekelt fel dalokat.
A koreai televíziós sorozatok népszerűségének oka a Bécsi Egyetem kutatója szerint abban rejlik, hogy a sorozatok a konfuciuszi értékrend közvetítői, amellyel az ázsiai lakosság többsége azonosulni tud. Fontos szerepet játszik ezekben a sorozatokban az idősek tisztelete, a családközpontúság, a fiúgyermek iránti elkötelezettség és az „ázsiai morális értékek” közvetítése. A koreai doramák amerikai DVD-kiadójának, a YA Entertainmentnek a véleménye szerint vonzerejének része az operatőri munka minősége, a különleges és látványos helyszínek, a végtermék pedig „stílusos és kifinomult”. Szerintük a siker egyik kulcsa, hogy a koreai sorozatok saját formulát követnek, innovatívak és nem igazodnak a nyugati tévéfilmkészítéshez. Az amerikai Entertainment Weekly szerint a koreai doramák „magukkal ragadóak és furcsa módon megnyugtatóak”.A koreai sorozatok hatással vannak a divattrendekre Ázsiában, Kínában például rendkívül népszerűek a Dél-Koreából importált ruhadarabok, főképp a fiatal nők körében, akik a kedvenc sorozataik főszereplőihez hasonlóan akarnak öltözködni. Ugyancsak népszerűek az olyan online áruházak, ahol pontosan olyan ruhákat lehet kapni, amilyeneket egyes színésznők bizonyos sorozatokban viseltek. A koreai sorozatok exportjából 2003-ban 37,5 amerikai millió dollár folyt be, ami több mint a triplája az 1999-es bevételnek. A Korea Creative Content Agency adatai szerint 2013-ban Dél-Korea kulturálistartalom-exportjának 82%-át tették ki a sorozatok, 167 millió dolláros bevétellel, ami tíz év alatt négy és félszeres növekedést jelent. Hongkongban a TVB televízió külön csatornát hozott létre TVB–J2 néven, amely csak koreai programokat sugároz, és a helyi ATV csatorna is a hét öt napján főműsoridőben vetít koreai sorozatokat. Hongkongban a koreai doramák népszerűsége A palota ékkövével kezdődött, amelyet a tévénézők fele követett rendszeresen.Magyarországon 2014-ig öt koreai sorozatot vetített a Magyar Televízió, ezek A palota ékköve, A Silla királyság ékköve, A királyi ház titkai, A korona hercege és a Pasta voltak. 2016-ban a Story4 csatorna A fény hercegnője című sorozatot tűzte műsorra, a Duna TV pedig A császárság kincse című történelmi sorozatot vásárolta meg.
A sorozatok forgatásával kapcsolatosan éles kritika éri a koreai szórakoztatóipart, a munkakörülményeket, beleértve a szabályozatlan munkaidőt, a fizetések elmaradását és a formális, írott szerződések hiányát. Becslések szerint évente mintegy 20 000 statiszta dolgozik a doramákon, többségüknek nincs formális szerződése az őket alkalmazó alvállalkozóval vagy a produkciós céggel, így például a forgatásokon történt balesetekért sem a gyártó cég, sem a tévécsatorna nem hajlandó vállalni a felelősséget, a betegellátást a színésznek kell fizetni.A sorozatok minősége vegyes visszhangot vált ki. Egyes kritikusok szerint a koreai sorozatok csupán a japán és amerikai mintákat másolják. Több veterán színésznek is az a véleménye, hogy a koreai doramák színvonala, minősége csökkent a korábbi évtizedek produkcióihoz képest. Cshö Buram (Choi Buram) (최불암) szerint „a probléma gyökere abban rejlik, hogy a tévécsatornák elsődleges szempontja a nézettség. […][A] sorozatoknak jó példával kellene járnia az emberek előtt. Nem a népszerűségnek kellene az egyetlen szempontnak lennie.” I Szundzse (Lee Sun-jae) (이순재), a legendás Ho Dzsun (Heo Jun) címszereplője szerint gond van a mai fiatal színészek hozzáállásával és képzettségével is. Kim Deo (Kim Dae-oh ) a Koreana magazintól élesen bírálta a sorozatok sablonos történeteit, amelyek leginkább csak a szerelemre összpontosítanak. Kim szerint a forgatókönyv állandó változtatása miatt a történet meglepő fordulatokat vehet. A Chosun Ilbo szintén a sematikus szerelmi történeteket hozza fel negatív kritikaként. Az amerikai sorozatokkal ellentétben a koreai doramák nem eseményekre, hanem érzelmekre és emberi kapcsolatokra fókuszálnak. Ugyancsak sablonos jellemző, hogy a történetet sokszor balesetek, betegségek, emlékezetvesztés viszi előre, jellemzőek a szerelmi háromszögek, a gazdag fiú–szegény lány kapcsolatok és a gengszterkarakterek gyakori használata. A The Grand Narrative szerint a koreai sorozatok jobban építenek sablonokra, mint a nyugatiak, erőteljesebben fókuszálnak a zenére és a híres színészekre. Utóbbi kritikus azt is megjegyzi, hogy idegesítőek számára a gyakran hangosan kimondott „belső monológok”, amelyeket az amerikai sorozatok „valahogy mégis nélkülözni tudnak”.
Kang Mjonggu (Kang Myeong-gu), a Szöuli Nemzeti Egyetem Ázsia-központja vezetőjének tanulmánya szerint a koreai sorozatok Ázsiában nem a magas kultúrát képviselik, Kínában a főiskolai, egyetemi diplomával rendelkezők inkább amerikai vagy japán produkciókat preferálnak, a koreai sorozatokat a kevésbé iskolázottak nézik.
A lista az AGB Nielsen Media Research adatai alapján, a Dél-Koreában legmagasabb nézettséget elért epizódot figyelembe véve készült.
A fizetős kábeltelevíziós csatornákon vetített sorozatok kevesebb nézőt érnek el a hagyományos televíziócsatornákhoz képest.
Észak-Koreában a dorama megnevezése rjonszokkuk (hangul: 련속극, handzsa: 連續劇, latin betűkkel: ryeonsokgeuk, ’folytatólagos dráma’), a 2010-es évektől pedig egyre modernebb stílusú sorozatokat készítenek.2011-ben elkészült a Kje Volhjang (Kye Wol-hyang) kiszeng (gisaeng)ről szóló sorozat, feltehetőleg Kim Dzsongil (Kim Jong-il) akkori vezető utasítására.
2015-ben megjelent a Pangthanbjok (Bangtanbyeok) (방탄벽) című észak-koreai sorozat, amely Kim Ir Szen (Kim Il Sung) partizánharcairól szól,
2017 nyarán kiadták a Pukpangi noul (Bukbang-ui no-eul) (북방의 노을) című sorozatot, amely átlagemberek hétköznapjait mutatja be.
↑ ARI:  Waxing The Korean Wave (pdf). Asia Research Institute, National University of Singapore, 2011. (Hozzáférés: 2012. január 13.)
↑ Chosun Ilbo:  Korean Vs. U.S. Soaps. The Chosun Ilbo, 2007. január 8. [2007. január 9-i dátummal az eredetiből archiválva]. (Hozzáférés: 2011. december 19.)
↑ Donga:  Inconvenient truth of the Korean drama industry. The Donga Ilbo, 2013. augusztus 1. (Hozzáférés: 2014. június 4.)
↑ Donga2:  Interview with senior actors about Korean dramas. The Donga Ilbo, 2013. szeptember 30. (Hozzáférés: 2014. június 4.)
↑ Grand Narrative:  What Defines a Korean Drama?. The Grand Narrative. [2011. december 9-i dátummal az eredetiből archiválva]. (Hozzáférés: 2011. december 19.)
↑ Hancinema:  Whetting U.S. appetite for Korean TV dramas. The Korea Herald via Hacinema, 2008. április 24. (Hozzáférés: 2011. január 16.)
↑ Hani:  Kim Yang-hee: TV producer’s suicide causes troubled industry to reflect. The Hankyoreh, 2013. július 27. (Hozzáférés: 2014. június 4.)
↑ Hani2:  Kim Yang-hee: The unglamorous lives of Korean drama actors. The Hankyoreh, 2013. április 4. (Hozzáférés: 2014. június 4.)
↑ Iwabuchi:  Iwabuchi, Koichi: East Asian pop culture: analysing the Korean wave. Hong Kong University Press, 2008
↑ Jeon:  Jeon Won Kyung. The ‘Korean Wave’ and television drama exports, 1995-2005. (doktori disszertáció), University of Glasgow (2013) 
↑ KOCIS:   K-Drama: A New TV Genre with Global Appeal (pdf), KOCIS (2011). ISBN 978-89-7375-167-9 04600. Hozzáférés ideje: 2014. június 2. 
↑ Korea Herald:  The High Tide of the Korean Wave III: Why do Asian fans prefer Korean pop culture?. Korea Herald, 2008. február 4. [2012. március 24-i dátummal az eredetiből archiválva]. (Hozzáférés: 2012. január 12.)
↑ Lee:  Lee Yong-cheol: The Secret of PERIOD DRAMA. KOFIC, 2014. január 24. (Hozzáférés: 2014. június 2.)
↑ Robinson:  Michael E. Robinson.szerk.: Sharon A. Minichiello: 16: Broadcasting in Korea, 1924–1937: Colonial Modernity and Cultural Hegemony, Japan's Competing Modernities: Issues in Culture and Democracy, 1900-1930. University of Hawai'i Press (1998). ISBN 9780824820800 
↑ Russell:  Mark James Russell. Pop Goes Korea: Behind the Revolution in Movies, Music, and Internet Culture. Stone Bridge Press (2012). ISBN 9781611725421 
↑ Twitchfilm:  X: 영원한 제국 (Eternal Empire) and Chungmuro's Love-Hate for History. Twitch Film, 2009. november. [2014. június 2-i dátummal az eredetiből archiválva]. (Hozzáférés: 2014. június 2.)
↑ Uniorb:  Winter Sonata Drama fever. UNIORB: ASIAN TREND. [2013. december 7-i dátummal az eredetiből archiválva]. (Hozzáférés: 2011. december 19.)
↑ Yumcha:  X: Sageuk, Korea's 80 Year Long Love for History. Yumcha!, 2007. május 14. (Hozzáférés: 2014. június 2.)
Jung, S.. Korean Masculinities and Transcultural Consumption: Yonsama, Rain, Oldboy, K-Pop Idols. Hong Kong University Press (2010). ISBN 9789888028665 
szerk.: Kim, D. K., Kim, M. S.: Hallyu: Influence of Korean Popular Culture in Asia and Beyond.. Seoul: Seoul National University Press (2011). ISBN 9788952112019 
Jacquelyn Leto. Asian Invasion! The Korean Wave of Popular Culture Washes Upon Many Shores: K-dramas. BiblioBazaar (2011). ISBN 9781241699727 
Richard Nichols. Modern Korean Drama: An Anthology. New York: Columbia University Press (2013). ISBN 9780231520386
Népszerű koreai doramák összefoglalója a Koreai Turisztikai Hivatal honlapján (angolul)

A Koreai-félsziget egy félsziget Kelet-Ázsiában. 1100 km hosszan nyúlik be a Csendes-óceánba, keletről a Japán-tenger, délről a Kelet-kínai-tenger, nyugatról a Sárga-tenger határolja. Északi részén a Koreai Népi Demokratikus Köztársaság (Észak-Korea), délen a Koreai Köztársaság (Dél-Korea) helyezkedik el. Területe a szigetekkel együtt 220.847 km².
A félszigetet az 1953-as fegyverszüneti egyezmény alapján a 250 km-es Koreai demilitarizált övezet vágja ketté. Északon kb. 22 és fél, délen kb. 50 millió ember él.

A koreai gasztronómia változatosnak, sokszínűnek és általában véve egészségesnek mondható. Hatással volt rá a kínai és a japán konyha, de számos étele rendkívül különböző ezektől, elkészítési módját, alapanyagait és ízesítését tekintve is. Jellegzetes ételei közé sorolják a fermentált kimcshi (kimchi)t, a húsételek közül a pulgogi (bulgogi)t és a kalbi (galbi)t, a pibimbap (bibimbap)ot, a japán makiszusival rokon kimbap (gimbap)ot. Az italok közül ismert égetett szesz a szodzsu (soju). A koreai gasztronómia három legfontosabb ételízesítője a szójaszósz (kandzsang (ganjang)), a kocshudzsang (gochujang) (csilipaprikakrém) és a töndzsang (doenjang) (szójababkrém). Gyakran használják a fokhagymát és a gyömbért is. A koreai konyhában számos olyan étel szerepel, ami a nyugati ízvilágtól és felhasznált alapanyagoktól nagyon eltérő, ilyenek például a különféle namulok, amelyeknek egy részét nyugaton gyomnövénynek vagy dísznövénynek tartott növényekből készítik, mint például a varjúháj vagy éppen a páfrány.A koreai ételeket általában egyszerre tálalják, nem fogásonként, mint a nyugati kultúrákban. Az asztalra mindig kerül rizs, amely kiegészítője a kuk (guk) (leves), a ccsige (jjigae) (raguféleség) és különféle kísérő ételek (pancshan (banchan)). Külön terítési szokások vonatkoznak az olyan étkezésre, ahol a fő étel a koreai tészta vagy a csuk (juk) (kása), illetve ha alkoholos italokat szolgálnak fel.
A koreai kultúrában az étkezésnek, az ételeknek rendkívül fontos szerepe van, úgy tartják, „az evés maga a mennyország” (먹는 것이 하늘이다, mongnun kosi hanurida (meongneun geosi haneurida)), és a koreaiak gyógyító erőt is tulajdonítanak az ételeknek (약식동원, jaksik tongvon (yaksik dongwon), „az orvosság és az étel egy gyökérről fakad”).
Korea őstörténetét tekintve a Csulmun (Jeulmun)-korszakban (i. e. 8000 – i. e. 1500) a Koreai-félszigeten élő törzsi csoportok vadászattal, halászattal, gyűjtögetéssel foglalkoztak és megkezdődött a kis mértékű növénytermesztés is. A régészeti kutatások megállapították, hogy már i. e. 2000 körül termesztettek kölest és cirokot, de a rizs is ez idő tájt kerülhetett át Kína területéről, bár a félsziget régiónként változó éghajlata nem mindenütt tette lehetővé a termesztését, így a déli részeken elterjedt, északon viszont inkább kölest termesztettek. A búza szintén Kínából kerülhetett ide, az időszámítás szerinti 1. vagy 2. században, de nem terjedt el annyira, mint a korábban behozott árpa.
A három királyság idejében (i. e. 57 – i. sz. 668) már jelentősen fejlődött a mezőgazdaság, az öntözőrendszerek kialakításával. A három, már említett gabonaféle mellett Ázsiában honos babfajokat (mungóbab, azukibab), szójababot, ginzenget, szezámmagot is termesztettek. A rizs különösen Pekcsében (Baekjében) vált alapvető élelmiszerré, míg Sillában az árpa, Kogurjóban (Goguryeóban) pedig a cirok és a rizs dominált. Különféle zöldségek, gyökerek, magvak és gyümölcsök is régóta részét képezték a koreai étkezésnek, például retekfélék, káposztafélék, taró, lótuszgyökér, hagymafélék (vöröshagyma, póréhagyma, fokhagyma), uborka, padlizsán, körte, őszibarack, gesztenye, fenyőmag, mogyoró, amelyek mellett a vadon élő növényeket is felhasználták, ginzenget, páfrányféléket, ürmöt, bambuszt, gombákat, a léggömbvirág (Platycodon grandiflorus) gyökerét. A halászatra és a vadhús fogyasztására is találtak bizonyítékokat a régészek. Kínai feljegyzések tanúsítják, hogy Pekcsében (Baekjében) népszerűek voltak a fermentált ételek, különösen a kimcshi (kimchi).
A Korjo (Goryeo)-korszakban (918–1392) részben a mongol inváziónak köszönhetően új ételek is megjelentek, melyeket ma már hagyományos koreai ételként tartanak számon, ilyen például a mandu, a tésztaételek vagy a grillezett húsok, de olyan fűszerek is ekkor jutottak el a félszigetre, mint a fekete bors. A kimcshi (kimchi) készítéséhez ekkor már körtét és retket is felhasználtak, a rizst és a sült húsokat pedig növénylevélbe tekerték.
A Csoszon (Joseon)-korban (1392–1897) egyes királyok aktívan támogatták a külföldi növények behozatalát, és számos fajjal kísérleteztek, Szedzsong (Sejong) (u. 1418–1450) például narancs és grépfrút meghonosításával próbálkozott. Ebben a korszakban kínai illetve japán közvetítéssel számos új haszonnövény jutott el Koreába, a 16. században például a csilipaprika, ami ma elengedhetetlen alkotóeleme a koreai ételeknek. A csili érkezése előtt is használtak erős fűszereket a koreaiak, feltehetően szecsuani borsot. A 15. századtól kezdték el fogyasztani a tofut; a kései Csoszon (Joseon)-időkből származik a ma népszerű pibimbap (bibimbap), a „kevert rizs”, melyet a holdújévi ünnepségeken megmaradt hozzávalókból készítettek. Jelentős szerepet kapott az étkezésben a vörös szemű azukibab, melyhez számos hiedelem kötődött. Ugyancsak a Csoszon (Joseon)-korban került be az étrendbe az édesburgonya (1763-ban), a burgonya (1840 körül), a nem őshonos hüvelyes növények, a kukorica, a paradicsom, a földimogyoró. A húsételek a köznép számára ritkák voltak, leginkább ünnepségek, fesztiválok idején lehetett hozzájutni. A marha-, sertés- és csirkehús mellett a kutyahúst is fogyasztották. A koreai konyha elengedhetetlen eleme volt már ekkor is a hal és a tenger gyümölcsei, amelyek a köznép számára is elérhetőek voltak.
A színeknek, akárcsak a koreai élet minden egyéb területén, nagy jelentősége volt a konyhaművészetben is. Az öt elem (oheng (ohaeng)) filozófiája alapján a koreai ételek a kék/zöld, piros, sárga, fehér és fekete színeket használták és használják ma is. A zöld színt a zöldségek (újhagyma, tökfélék, uborka, egyéb zöld növények) adják, a piros színt a csili, a sárgarépa és a jujuba, a fehér és a sárga színt a külön sütött tojásfehérje és tojássárgája, a feketét pedig a sötét színű gombák és a kim. Ez a fajta esztétikai élmény leginkább a nemesek és az udvar számára volt elérhető.
Az alkoholos italok fontos szerepet töltöttek be a csoszoni (joseoni) társadalomban. Készítettek bort ginzeng, fenyőfélék tűlevelei, fenyőágak, fenyővirágpor, bambuszlevél felhasználásával is, összesen több mint 60 fajta gyógynövényes bort jegyeztek fel. Minden háznál volt rizsbor az italáldozatok végett. Népszerűek voltak a „virágborok” is, amelyeket virágszirmokkal (azálea, rózsa, szilvafa virága, pásztortáska, cseresznyefa virága, kamélia) ízesítettek. A bor igen fontos kelléke volt a vendéglátásnak, a jó házigazda sosem hagyta a vendéget ital nélkül.
A japán uralom ideje alatt Korea főleg külföldre (Japán számára) termelt rizst, így a helyi fogyasztás megcsappant és megnőtt a köles szerepe. A házi alkoholkészítést átvette a nagyüzemi alkoholgyártás, megjelentek az instant tészták és egyéb készételek, valamint a nyugati kenyér.
A koreai háború idején Amerikából élelmiszer-szállítmányok érkeztek, amelyek jobbára búzalisztből, vajból, margarinból és majonézből álltak. A háborút követő gyors iparosodás Dél-Korea étkezési szokásait is megváltoztatta. Az 1960-as években megkezdődött a cukor, glükóz gyártása. Egyre kevesebben éltek mezőgazdaságból, egyre többen kezdtek el a nagyvárosokba költözni, így az otthon készített ételek szerepe is csökkent. A korábban háznál készült töndzsang (doenjang), kocshudzsang (gochujang) és szójaszósz ma már szupermarketekben kapható dobozolt formában, és egyre többen étkeznek éttermekben, ami korábban ritkaságnak számított. Az 1970-es években fellendült az állattenyésztés, a korábbi évtizedekhez képest jelentősen nőtt a húsfogyasztás, elterjedtek a grilléttermek. Drasztikusan csökkenni kezdett a fogyasztott rizs mennyisége, míg 1985-ben 128 kilogrammot fogyasztott egy fő, 2003-ra ez a mennyiség 83 kilogrammra csökkent. Ennek oka a különféle új, instant és feldolgozott ételek megjelenése.
A 21. században Dél-Koreában az étkezés már nem csak családi esemény, elterjedt a baráti körökkel, kollégákkal való házon kívüli közös vacsora. Ugyancsak elterjedtek a más nemzetek konyháit képviselő éttermek és gyorsétterem-láncok is; utóbbiak gyakran a koreai ízléshez igazítják a kínálatot, így például pulgogi (bulgogi)- vagy kimcshi (kimchi)feltétes pizzát is lehet kapni. A gyorséttermek az 1988. évi nyári olimpiai játékok idején jelentek meg az országban. Ugyancsak népszerűvé vált a kávézás; egy 2013-as tanulmány szerint tíz év alatt több mint megduplázódott a fogyasztott kávé mennyisége, a koreaiak átlagosan több kávét fogyasztanak egy héten, mint amennyi kimcshi (kimchi)t vagy rizst. A kávézók 1999-ben kezdtek el rohamosan terjedni az országban a Starbucks megjelenésével.Összességében elmondható, hogy a koreai konyha a 21. századra változatosabbá vált, és a modern technológiáknak köszönhetően ma már olyan hozzávalókhoz, készítményekhez férhetnek hozzá a koreaiak az üzletekben, melyek korábban regionális specialitásként csak az adott régióban voltak elérhetőek. A 21. században is nagy hangsúlyt fektetnek az egészséges táplálkozásra.
Észak-Korea esetében gyakran említi a média az éhínséget, az élelmiszerhiányt. Becslések szerint 2014-ben az észak-koreaiak mintegy 80%-ának nem volt lehetősége beszerezni az egészséges étkezéshez szükséges alapanyagokat. Egyes hivatalnokok és az elithez tartozók azonban Phenjanban, a fővárosban hozzájutnak a tradicionális ételekhez és a külföldi konyhákhoz is, akárcsak a turisták, akik kiszolgálására több étterem is létesült. Ezek az éttermek az átlagemberek számára megfizethetetlenek, az ételek ára 7 dollártól akár 40 dollárig is terjedhet. A hagyományos észak-koreai ételek kevésbé fűszeresek és csípősek, mint a dél-koreaiak, és az éttermek kínálata erős orosz kulináris hatást is mutat. A főváros két legnevesebb elit étterme az Ongnjugvan (Ongnyugwan) (옥류관) és a Cshongnjugvan (청류관, Cheongnyugwan). Kedvelt étel a pulgogi (bulgogi), a kifejezetten északi specialitásként számon tartott nengmjon (naengmyeon) (hideg tészta), a sinszollo (sinseollo) (egyfajta ragu), az onban (온반, csirkés-rizses leves), a cshogjethang (chogyetang) (초계탕, hideg csirkeleves) vagy a Hedzsu pibimbap (Haeju bibimbap) (pibimbap (bibimbap) vegyesen csirke- és sertéshússal).
A Csoszon-udvarban az ételek kiemelkedő fontosságúak voltak, ezt támasztja alá, hogy a hat minisztériumban (육조, Jukcso (Yukjo)) számos hivatalnok volt felelős a királyi udvar ellátásáért, az ételek elkészítéséért, beszerzéséért, a munkafolyamatok ellenőrzéséért. Ezen felül a palotában több száz asszony, úgynevezett kungnjo (gungnyeo) (궁녀, „palotahölgy”) dolgozott, akik többek között az ételek elkészítéséért és felszolgálásáért voltak felelősek, ételtípusonként. Volt külön szakács ttok (tteok)féleségekhez, levesekhez, teákhoz, stb. A pontos hierarchiát törvényben határozták meg.A szuraszang (surasang), azaz a királyi étkezőasztal terítésének megvoltak a szabályai, nem csak hogy milyen ételeket lehetett felszolgálni, de azok sorrendje és elhelyezkedése az asztalon is fontos volt. Általánosságban felszolgáltak kétféle rizst, kétféle levest, kétféle ragut, egyféle ccsim (jjim)et, csongol (jongol)t, háromféle kimcshi (kimchi)t, ételízesítőket (kandzsang (ganjang), kocshudzsang (gochujang), töndzsang (doenjang)) és tizenkétféle szezonális pancshan (banchan)t (십이첩, sibicshop (sibicheop), „tizenkettes tálalás”). Az asztalokon öt pár szudzso (sujo)t helyeztek el, kettőt használt a király, a többi hármat pedig a felszolgáló udvarhölgyek. Az evőeszközök és az étkészletek, edények kovácsolt bronzötvözetből készültek, összefoglaló nevük pangccsa jugi (bangjja yugi) (방짜 유기). Ezek jól sterilizálhatóak, szagtalanok és nem mérgezőek, így rendkívül népszerűek voltak a nemesség körében is.
A Korea kettéosztottságát megelőző időkben nyolc tartománya volt. Az északi tartományok: Hamgjong (Hamgyeong), Phjongan (Pyeongan), Hvanghe (Hwanghae); a középső tartományok: Kangvon (Gangwon), Kjonggi (Gyeonggi), Cshungcshong (Chungcheong); valamint a déli tartományok: Kjongszang (Gyeongsang) és Csolla (Jeolla). Ezekben a tartományokban sajátos, jellegzetes ételek alakultak ki.
Korea topográfiája különbözik a Koreai-félsziget északi és déli részén, ennek megfelelően az éghajlat, a talaj is más. Így a régió különböző részein az embereknek más és más alapanyagokkal kellett dolgozniuk, másféle ételek, elkészítési, konzverválási eljárások alakultak ki. Az északi részen a nyár rövid, a tél pedig hosszú, emiatt az ételek kevésbé sósak és csípősek, mint délen, ahol többféle fűszert és sózott halat inkább használnak. Északon a felszolgált adagok is hagyományosan nagyobbak. Északon a száraztalajú gazdálkodás a jellemző, aminek megfelelően gabonaféléket termesztenek, a középső régióban pedig a rizstermesztés az elterjedtebb, így északon a rizst jobbára más gabonafélékkel keverve fogyasztották. A hegyekben a friss hús fogyasztása nem jellemző, a szárított hal a jellemző, míg a partvidékeknél tenger gyümölcseiből és a friss halakból készülnek a jellegzetek ételek.
Korea hegyvidékes jellege miatt is régebben nehézkes volt a szállítás, így a legtöbb régió sajátos ételei nemigen jutottak el más régiókba. A modern korokban a szállítás könnyebbsége lehetővé tette, hogy az egyes regionális ételek máshová is eljussanak.
A koreai templomi konyhaművészet a koreai buddhista templomokból eredő ételek összefoglaló neve. A Silla korszakban (i. e. 57 – i. sz. 935) a buddhista templomokban áldozati ételként cshalbap (chalbap)ot (찰밥, főtt ragacsos rizs)), jakkvát (yakgwát) és jumilgvát (yumilgwát) szolgáltak fel. A Korjo (Goryeo) korban a szangcshu sszam (sangchu ssam) (növénylevélbe tekert étel) és jaksik (yaksik) (약식, „gyógyhatású ételek”) fejlődtek tovább.A koreai udvar konyhaművészete szoros kapcsolatban van a koreai buddhista gasztronómiával. Az udvarban dolgozó szanggung (sanggung)oknak, akik az ételeket készítették, miután kiöregedtek a szolgálatból, el kellett hagyniuk a palotát. Mivel férjhez nem mehettek, többük buddhista templomokban keresett menedéket apácaként, és továbbadták az udvari ételek elkészítési technikáit, összeolvasztva azokat a buddhista konyhaművészettel.A koreai buddhista templomi ételek vegánok, azaz semmilyen állati eredetű összetevőt nem tartalmaznak, ezen kívül hagymaféléket sem használnak az ételek elkészítésekor. A 21. században a koreai templomi ételek a koreai hullám részeként egyre nagyobb népszerűségre tesznek szert, az országba látogatók úgynevezett „temple stay”-programok keretében ismerkedhetnek meg a koreai buddhizmussal és ételeivel.
Koreában az ember életének legfontosabb állomásait végigkísérő ünnepek és ceremóniák alkalmával sajátos ételeket szolgálnak fel. Ezek az ételek az ünnep jelentésétől függően maguk is szimbolikus jelentéssel bírnak. A konfuciánus hagyományoknak megfelelően régen az egyes ünnepeken bemutatott szertartásokat szigorú szabályok közé szorították, és ezek az ételekre és italokra is vonatkoztak. A legfontosabb ünnepek a születés, a szamcshil (samchil) (삼칠, a születéstől eltelt 21. nap), a pegil (baegil) (백일, a születéstől eltelt 100. nap), a tol (dol) (az első születésnap), a kvallje (gwallye) (관례, felnőtté avatási ceremónia), házasságkötés, a hvangap (hwangap) (환갑, a hatvanadik – koreai életkorszámítás szerint 61. – születésnap) és a csesza (jesa) (a halottra emlékező szertartás). A rizsből készült ttok (tteok)féleségek mindegyik esetében nagy szerepet játszanak. A születésnapi ünnepségeken a mijokkuk (miyeokguk), a tengeri hínárból készült leves a leggyakoribb fogás.
Az utcai ételek (street food) nagyon változatosak Dél-Koreában, a nagyobb városokban számos úgynevezett „gasztroutca” (food street) található, ahol egymást érik a különféle specialitásokat kínáló ételstandok, koreai nevükön phodzsangmacshák (pojangmachák). Jellemző harapnivalók a ttokpokki (ddeokpokki), a thügim (twigim), az omuk (eomuk), a szunde (sundae), a cson (jeon), a kimbap (gimbap), a hottok (hotteok). Sütemények és édességek is széles választékban kaphatóak, például a gofritésztához hasonlóan készülő, különféle töltelékű sütemények.Észak-Koreában másfélék az utcai ételek, kapható például indzso kogi pap (injo gogi bap) (인조고기밥, szójából készült rizses hurka), tububap (dububap) (두부밥, rizs tofuval) és szunde (sundae).
A koreaiak gyógyító erőt tulajdonítanak az ételeknek, és ennek megfelelően számos ételt kifejezetten azért fogyasztanak, hogy szabályozzák a kit, a testen keresztül folyó energiát, így megelőzve a betegségeket. Az ilyen ételek összefoglaló neve pojangsik (boyangsik) (보양식). Különösen nyáron van jelentős szerepe ezeknek az ételeknek, mert a hagyományos koreai orvoslás iránymutatása szerint a nyár három legforróbb napján a hideg belső szervek hőmérsékletének kiegyenlítéséhez forró, csípős ételeket kell enni. A legkedveltebb pojangsik (boyangsik)-fogások közé tartozik a sült angolna, a szamgjethang (samgyetang) (삼계탕, csirkeleves ginzenggel), a  cshuothang (chueotang) (추어탕, halleves a csíkfélék közé tartozó Misgurnus anguillicaudatusból), a szollongthang (solleongtang) (설렁탕, leves marhacsontból), fekete kecske húsából készült ragu, kacsahús, valamint a nemzetközi szinten ellentmondásos véleményeket kiváltó kutyahús.
Koreában a kutyahús fogyasztásának történelmi hagyományai vannak. Újkőkorszaki leletekben is találtak kutyacsontokat, de Kogurjo (Goguryeo)-kori falfestmény is tanúskodik a kutyahús fogyasztásáról. A koreai három királyság idejében is szívesen fogyasztott étel volt, de Palhe (Balhae) népe is kedvelte. A buddhizmus terjedése gátat szabott a fogyasztásának. A Csoszon (Joseon)-korban újra divatba jött, a konfuciánus tudósok kedvelt eledele volt.Ételként leginkább a nurongi (nureongi) (누렁이) nevű kutyafajtát fogyasztják, melyet kifejezetten erre tenyésztenek és házi kedvencként nem tartják. A legismertebb étel a posinthang (bosintang) (보신탕), ami csípős leves, és gyakran fogyasztják a három legmelegebb nyári napon, amelyek közismert elnevezése a „kutyanapok”. A kutyahúst jobbára férfiak fogyasztják, mert a jangot, a férfi energiát erősíti a hiedelem szerint. A kutyahús fogyasztását Dél-Koreában egyre többen ellenzik, a fiatalok közül már nagyon kevesen fogyasztják, aminek oka a kutyák házi kedvencként való elterjedése az országban. A koreaiak évente körülbelül kétmillió kutyát vágnak le étkezés céljából, de ez a szám évről évre csökken, akárcsak az ilyen ételeket felszolgáló éttermek száma. A kutyahúsból készült ételek az észak-koreai konyhában is jelen vannak.
A koreai ételeket általában egyszerre tálalják, nem fogásonként, mint a nyugati kultúrákban. A hagyományos tálalás (반상, panszang (bansang)) során az asztalra rizs kerül, kuk (guk) (leves), kocshudzsang (gochujang) (csilipaprika-paszta), szójaszósz, valamilyen ccsige (jjigae) (raguféleség) és kimcshi (kimchi). Az alapján, hogy hányféle pancshan (banchan)t, azaz kísérő ételt tálalnak fel, a tálalás elnevezése szamcshop (samcheop) (삼첩; 3), ocshop (ocheop) (오첩, 5), cshilcshop (chilcheop) (칠첩, 7), kucshop (gucheop) (구첩, 9), sibicshop (sibicheop) (십이첩, 12) pancshan (banchan); a tizenkettes elrendezés a királyi udvarban volt szokás.
Az asztal közepére kerülnek a másodlagos ételek, a kalbi (galbi), vagy a pulgogi (bulgogi), illetve a ccsige (jjigae). Ezek köré rendezik a pancshan (banchan)okat. A rizst és a leveseket külön rendezik. A pancshan (banchan)t kis adagokban tálalják, ha elfogy, újat szervíroznak. Minél formálisabb az alkalom, annál több pancshan (banchan)t tesznek az asztalra. Az elrendezés során figyelembe veszik a színeket, az összetevőket és az ételek hőmérsékletét is. Külön terítési szokások vonatkoznak az olyan étkezésre, ahol a fő étel a koreai tészta vagy a csuk (juk), illetve ha alkoholos italokat szolgálnak fel.
Általában az elhelyezési sorrend a következő, az étkező személy bal oldaláról: balra kerül a rizses tálka, jobbra a leveses, valamint az evőeszközök, melyeket kis porcelán tartóra helyeznek. Az asztal jobb oldalára kerülnek a forró illetve folyadékos ételek, a hideg illetve száraz ételek a bal oldalra. A raguk a jobb oldalra, a zöldségek a bal oldalra, a kimcshi (kimchi) hátra, a szószok pedig előre.
Koreában pálcikát és kanalat is használnak a hagyományos étkezésben. A kanalat, mely hosszabb és laposabb, mint a nyugaton ismert, kizárólag leves, rizs és ragu elfogyasztásához használják.
A mai koreai étkezési szokások illetve etikett alapjai a Csoszon (Joseon)-korban keresendőek, ahol a konfuciánus világnézet jelentős befolyással volt ezekre az íratlan szabályokra. Az étkezést mindig az idősebbek kezdik, az ifjabbaknak meg kell várni, amíg a legidősebb személy az asztalnál elkezd enni, és nem is állhatnak fel addig, amíg az idősebbek be nem fejezték az étkezést. Az ültetés is fontos: a legfiatalabb vagy rangban legalacsonyabb személy ül az ajtóhoz legközelebb. Kínával és Japánnal ellentétben a koreaiak nem emelik fel a rizses tálkát (vagy más tányért). Az etikett szerint a leves vagy ragu megkóstolásával kell kezdeni az étkezést. A raguk általában nagyobb tálakban érkeznek az asztalra és közösen osztják meg az asztalnál ülők, ezért a rizsevéshez is használt kanálon nem lehet ételmaradék, amikor a ragus tálba nyúlnak vele, és nem lehet egy kézben tartani az evőpálcikát és a kanalat. Tiszteletlenség az evőeszközökkel zajt kelteni, az evőpálcikát pedig nem szabad a rizsbe, ételbe függőlegesen beleállítani.
Hagyományosan az étkezés a földön zajlik, alacsony asztaloknál, ülőpárnákon. Sok étteremben is továbbra is így étkeznek, de elterjedtek a nyugati típusú magas asztalok és székek is. Az éttermekben általában vizet és zöld teát ingyen szolgálnak fel az ételek mellé, kisebb étkezdékben önkiszolgáló módon lehet vízhez jutni.
Koreában az első pohár alkoholt visszautasítani illetlenség, és akár durva sértésnek is hathat, ami tönkreteheti az est hangulatát, ezért akkor is illik elfogadni, ha valaki egyébként nem iszik alkoholt. A szokások szerint a kis poharakba töltött alkoholt egyszerre, egy hörpintéssel kell elfogyasztani, és senkinek nem lehet üres a pohara, mindig újratöltik és mindenki másnak tölt, magának sohasem. Ha valakinek italt töltenek, a poharat két kézzel kell tartani, vagy ha egy kézzel, akkor a másik kéznek a könyöknél kell elhelyezkednie. Ennek a szokásnak valószínűleg az az oka, hogy régen hosszú, széles ujjú köpenyt viseltek, ami máskülönben belelógott volna az ételbe illetve italba. Idősebbek poharába tölteni is két kézzel illik, csak a szeniorok engedhetik meg maguknak, hogy egy kézzel töltsenek. A fiatalabbak, illetve rangban alacsonyabbak az idősebbektől, illetve rangban magasabbaktól kissé elfordulva hörpintik fel az italt. Régebben a poharat egymással is megosztották a tisztelet és a barátság jeléül, manapság azonban már nem divatos, főképp egészségügyi okokból. A nőknek a modern Koreában már nem illik italt tölteni másoknak, bár baráti társaságban megengedett.
A csuk (juk) (죽) a különféle koreai kásák elnevezése. Készülhet édes és nem édes változatokban. Főképp rizsből készítik, de különféle babfajtákat és szezámmagot, fenyőmagot, kagylót, diót, egyéb gabonaféléket és mungóbabot is felhasználhatnak hozzá. Fogyasztható előételként, főételként, ajánlott gyermekek, idősek és betegek számára is, mert nem terheli meg az emésztőrendszert. Kaphatóak előre csomagolt csuk (juk)keverékek és Dél-Koreában külön éttermek is specializálódtak erre az ételféleségre. A koreai hagyományok szerint egy tiszteletben álló családba férjhez menő lánynak legalább húszféle csuk (juk)ot illik tudnia elkészíteni.
A rizzsel készült ételek általános elnevezése pap (bap) (밥), a rizst gyakran keverik babbal, árpával, cirokkal, gesztenyével. A párolt fehér rizs (sszalbap (ssalbap), 쌀밥) minden koreai étkezés nélkülözhetetlen eleme. Számos rizzsel készült étel nagyon népszerű, például a khongbap (kongbap), amely rizsből és babfélékből álló, egészségesnek tartott egytálétel. A kimbap (gimbap) a japán makizusi rokona, bár sok mindenben különbözik tőle. A külföldiek körében igen népszerű pibimbap (bibimbap) rizsből, frissen elkészített zöldségekből és húsból áll. Szó szerinti jelentése „kevert rizs”.
A koreai tésztafélék neve kukszu (guksu) (국수), készülhet búzaliszt mellett mungóbablisztből (üvegtészta), árpából, szójababból, hajdinából és tápiókából is. Híres tésztaétel a khalgukszu (kalguksu), ami kézzel vágott tésztákat jelöl, az Észak-Koreából származó hideg tésztaétel, a nengmjon (naengmyeon), vagy a csípős, hideg tésztasaláta, a pibim kukszu (bibim guksu). Ugyancsak elterjedt tésztaféleség a mandu, A vékonyra nyújtott, kiszaggatott tésztára fűszerezett zöldséges húst, vagy zöldségeket, tofut helyeznek. Általában csilipaprikás szójaszósszal és kimcshi (kimchi)vel tálalják.
A koreai konyha kifejezetten híres a fermentált ételeiről, a több mint 200 féle variációban létező kimcshi (kimchi) (김치) pedig nemzeti ételnek számít, a koreai étkezések elengedhetetlen része. Készítenek belőle levest (김칫국, kimcshitkuk (kimchitguk)) és sült rizses egytálételt (김치볶음밥, kimcshi pokkumbap (kimchi bokkeumbap)) is. A kimcshi (kimchi)t a világ egyik legegészségesebb ételének tartják a dietetikusok. Általában kínai kelből készül, de létezik daikonretekből készített változata (깍두기, kkaktugi (kkakdugi)), újhagymás, uborkás vagy éppen mustárleveles verzió is.Ugyancsak a fermentált ételek közé tartozik a csotkal (jeotkal) (젓갈, röviden csot (jeot)), amely sózott tenger gyümölcseiből készül. Általában kísérő ételként, illetve ételízesítőként funkcionál, gyakran hozzáteszik például a kimcshi (kimchi)hez is. Készülhet halakból, kagylókból, rákokból, halikrából és akár halbelsőségből is.A koreai savanyúságok összefoglaló neve csangaccsi (jangajji) (장아찌), az Európában ismert eljárással ellentétben itt szójaszószt, szójababkrémet vagy csilikrémet használnak a savanyításhoz. Hagyományosan sózott vagy szárított zöldségekből készítik.
Koreában kétféle levest készítenek, a kuk (guk) (국) olyan levesekre vonatkozik, amelyeket több lével készítenek; a gazdagabb, sűrűbb, hosszabb ideig főtt, általában éttermekben felszolgált levesekre a thang (tang) (탕) szót használják. A koreai gasztronómiában rengeteg féle levest készítenek, sokkal többfélét, mint más kultúrákban. A levesek négy alapvető típusra oszthatóak:
malgun csangguk (malgeun jangguk) (맑은 장국): szó szerinti jelentése „tiszta (átlátszó) leves”, ilyen például a mijokkuk (miyeokguk) (미역국) ehető tengeri hínárból;
komguk (gomguk) (곰국): szó szerinti jelentése „medveleves”, általában a marhahúsból illetve -csontból készült leveseket értik rajta, ilyen például a szollongthang (seolleongtang) (설렁탕), ami marhacsontból készül és tejfehér színű;
thodzsangguk (tojangguk) (토장국): azokat a leveseket jelöli, amelyeket töndzsang (doenjang)gal (szójababkrém) és főtt rizs levével készítenek, ilyen például a taszulgiguk (daseulgiguk) (다슬기국), ami csigalevest jelöl;
nengguk (naengguk) (냉국) a hidegen felszolgált levesek elnevezése, ezek különösen nyáron népszerűek, ilyen például az oinengguk (oinaengguk) (오이냉국), amely egy hideg uborkaleves.A ccsige (jjigae) (찌개) a koreai raguk egyik fajtája, a ccsim (jjim) és a csongol (jeongol) is egyfajta ragu. A ccsige (jjigae) általában jóval kevesebb levet tartalmaz, mint a levesek és sokkal rövidebb idő alatt elkészíthető, a lé sósabb, mint a benne lévő hús vagy zöldségek. A ccsigéhez (jjigéhez) gyakran használnak előfőzött összetevőket a rövidebb elkészítési idő érdekében. A ccsigét (jjigaet) gyorsan felforralják, ezzel szemben a ccsim (jjim)et párolják, a csongol (jeongol)t pedig lassú tűzön főzik. A koreaiak két kedvenc ragulevese a kimcshi ccsige (kimchi jjigae) és a töndzsang ccsige (doenjang jjigae).
A pancshan (banchan) (반찬) a koreai kísérő ételek neve, melyeket kis adagokban szolgálnak fel a rizs mellé. Változatosak, elkészítési eljárás (gőzölés, vízben főzés, hirtelen sütés stb.) illetve fő összetevő alapján is csoportosíthatóak. Az étkezés elengedhetetlen részei, a felszolgált pancshan (banchan)ok színvilága, ízvilága és száma szerint állítják össze az asztalt. A rizs, a leves és a különféle húsból készült fogások kiegészítő ételei, ugyanakkor más fogások alkotóelemei is lehetnek. A nyugati ízvilágtól és felhasznált alapanyagoktól nagyon eltérő alapanyagokat is felhasznál, ilyenek például a különféle namulok, amelyeknek egy részét nyugaton gyomnövénynek vagy dísznövénynek tartott növényekből készítik, mint például a varjúháj vagy éppen a páfrány. A kimcshi (kimchi) is a pancshan (banchan)ok közé tartozik, de népszerű kísérő étel még például:
cson (jeon) (전), amely a serpenyőben sütött palacsintaszerű ételek összefoglaló neve;
grillezett húsok, amelyek közül a legismertebb a pulgogi (bulgogi) és a kalbi (galbi);
pokkum (bokkeum), magában vagy szójaszósszal hirtelen sütött húsok, zöldségek és tenger gyümölcsei;
sszam (ssam), amely a valamely növény levelébe tekerve frissen fogyasztott ételeket jelöli;
ide tartozik az önálló ételként fogyasztott csapcshe (japchae) is, amely üvegtészta, siitake gomba, marhahús, hagyma, uborka és sárgarépa keveréke.
A hagyományos koreai édességek összefoglaló neve hangva (hangwa) (한과), általában valamilyen lisztből (rizsliszt, búzaliszt stb.) készül, cukor, méz hozzáadásával, gyümölcsök és ehető gyökerek felhasználásával, sütve, gőzön főzve. Vannak töltött, magvakkal bevont változatok és zselészerű típusok is. A Csoszon (Joseon)-dinasztia idejében szigorú előírások vonatkoztak a hangvára (hangwára), kizárólag ünnepekkor lehetett fogyasztani, egyébként büntetés járt érte, pénzbírság vagy vesszőzés.A rizssüteménynek nevezett ttok (tteok)fajták között is találhatóak desszertnek készítettek, ízesítésnek vagy töltelék gyanánt gyakran használnak azukibabból készült masszát, gabonaféléket, magvakat, mogyoróféléket, zöldségeket, gyümölcsöket, gyümölcslevet vagy éppen ehető virágszirmokat. A gőzön főtt változatok közé tartozik például a szongphjon (송편, songpyeon), ami félhold alakú, azukibab-masszával, szezámmal és egyéb töltelékkel töltött, fenyőlevelekkel együtt gőzölt ttok (tteok), döngölt rizstésztából készül az indzsolmi (인절미, injeolmi), amit azuki-őrleménybe vagy szezámba forgatnak, a sült verziók közé sorolják például a hvadzsont (화전, hwajeont), ami virágszirmokkal díszített, ragacsos rizslisztből készülő, kerek sütemény. A főtt ttok (tteok)ok közé tartozik például a gyümölcsökkel töltött csapkvabjong (잡과병, japgwabyeong).Kedvelt nyári édesség a pingszu (bingsu) (빙수), melynek eredeti verzióját a Csoszon (Joseon)-időkben fogyasztották, ez volt a phatpingszu (patbingsu) (팥빙수), ami jégkásából és édes azukibabkásából állt. Dél-Koreában számos változata kapható, fagylalttal, gyümölcsökkel, sűrített tejjel, kakaóval vagy csokoládéval is ízesítve.
A koreai konya számos ételízesítőt használ, a három legfontosabb a töndzsang (doenjang) (fermentált szójababkrém), a kocshudzsang (gochujang) (fermentált csilikrém) és a szójaszósz. A sszamdzsang (ssamjang) a sszam (ssam)hoz, azaz a növényi levélbe tekert sült húsokhoz használt krém, kocshudzsang (gochujang) és töndzsang (doenjang) keveréke. Ezeket az ételízesítőket korábban onggi edényekben otthon készítették és tárolták, ma már dobozos, bolti változatban is kaphatóak.
A 21. században már a levesporok is elterjedtek, melyekkel gyorsabban lehet levesalapot készíteni. Ezek neve tasida (dasida) (다시다), kapható marhahúsleveshez, szardella alapú levesekhez és kagyló alapú levesekhez való is.Ezeken felül a koreai konyha gyakran használ ételízesítéshez cukrot, ecetet, szezámolajat, perillaolajat, gyömbért, újhagymát, fokhagymát, és durvára őrölt csilipaprikát is.
A koreai alkoholos italok többféle eljárással készülnek, többségük erjesztett, de találhatóak égetett szeszek is. A leginkább használt alapanyag a rizs, de használnak árpát, kölest, búzát és cirokot is. Léteznek gyümölcsborok is, azonban más népek hagyományaival ellentétben itt általában nem a gyümölcsből erjesztik a bort, hanem a rizsbort ízesítik gyümölcsök, gyökerek (például ginzeng, gyömbér), gyógynövények vagy virágok (például krizantém, barackvirág, fenyővirág) hozzáadásával. Régen gyakoriak voltak a gyógyhatásúnak tulajdonított (mézes, fekete borsos, fokhagymás stb.) borok is. A legismertebb égetett szesz a szodzsu (soju) (소주), amelynek alkoholtartalma 20% körül mozog, míg a rizsboroké általában 6–8%. Az erjesztett italoknak két fő típusa van, a jakcsu (yakju) (약주) vagy cshongdzsu (cheongju) (청주) és a thakcsu (takju) (탁주) vagy ismertebb nevén makkolli (makgeolli) (막걸리). A sör csak a 20. században került be a koreai italkultúrába. Az alkoholos italok mellé számos, kifejezetten ivás közbeni elfogyasztásra szánt ételt kínálnak, melyek összefoglaló neve andzsu (anju) (안주). Dél-Korea a világ egyik legnagyobb alkoholpiaca, 2011-ben a 11. helyet foglalta el. A Jinro márkájú szodzsu (soju) 2011-ben a világ legtöbbet eladott szeszesital-márkája volt.A hagyományos, alkoholmentes italok összefoglaló neve umcshongnju (eumcheongnyu) (음청류), amiből közel 200 fajta létezik. A legismertebbek a koreai tea, a gyümölcsbóléhoz hasonló hvacshe (hwachae) (화채), a rizsből készült sikhje (sikhye) (식혜), valamint a gyömbérből és fahéjból készülő szudzsonggva (sujeonggwa) (수정과).
Koreában az ételek készítéséhez és tárolásához hagyományosan onggit (옹기), agyagedényeket használtak. Az onggi tipikusan nagy méretű, öblös, zománcozott agyagedény. Ezek az edények társadalmi hovatartozástól függetlenül minden koreai háztartásban megtalálhatóak voltak, egészen a közelmúltig, amikor is a tömeggyártott edények elkezdték kiszorítani a hagyományos kézműves onggikat.A koreaiak a kínaiakkal ellentétben kanalat is használnak a rizs evéséhez, 5. és 6. századi királyi sírokban bronzkanalakat is találtak. A kanál elterjedésének egyik lehetséges oka, hogy a félsziget északi részén a ritkábban termő rizst összekeverték más gabonaszemekkel, melyeket nehezebb volt evőpálcikával elfogyasztani. Az evőpálcika és a kanál együttesét szudzsónak (sujónak) nevezik, és gyakran készül fémből. A kovácsolt bronzötvözetből készülő hagyományos étkészlet elnevezése pangccsa jugi (bangjja yugi). A modern korokhoz igazodva ma már villát, kést és teáskanalat is készítenek ebből az ötvözetből.Jellegzetesen koreai háztartási gép a kimcshi (kimchi)hűtőgép, melyet speciálisan a kimcshi (kimchi) tárolására terveztek, kifejezetten azért, hogy ennek az ételnek a legideálisabb körülményeket biztosítsa. 2010-ben Dél-Koreában a háztartások 81,3%-a rendelkezett legalább egy ilyen háztartási eszközzel.
Dél-Korea a koreai hullám keretében igyekszik a koreai konyhaművészetet is népszerűsíteni, támogatja az ilyen irányban létrejövő, terjeszkedő vállalkozásokat, népszerű K-pop- és televíziós sztárokat kérnek fel a gasztronómia népszerűsítésére és sztenderdizált receptekkel jelentetnek meg több nyelven szakácskönyveket. A koreai televíziós sorozatok is népszerűsítik az ételeket, A palota ékköve című, 87 országban bemutatott sorozatban felvonultatott, szépen tálalt hagyományos koreai ételek például világszerte felkeltették az érdeklődést a koreai gasztronómia iránt. Egyre népszerűbbek a koreai gasztrobloggerek, mint például az Egyesült Államokban élő Maangchi, akinek több mint 600 000 követője van a YouTube-on, és ezzel népszerűbb a videomegosztó platformon, mint több világhírű televíziós szakács.Egyre több koreai étterem nyílik világszerte, a dél-koreai kormány pedig azt tervezi, hogy a 2015-ben körülbelül 3700 étterem számát 2020-ra 7000-re emeli. Nem csak Dél-Korea, de Észak-Korea is egyre több éttermet nyit, főképp ázsiai országokban, ezek az éttermek valutaszerzési lehetőséget jelentenek az állam számára. A Pyongyang nevű étteremláncnak körülbelül 100 étterme van világszerte. Koreai éttermek Magyarországon is találhatóak, azonban egyes gasztrobloggerek drágának találják őket.2004-ben az Egészségügyi Világszervezet „egészségesnek és kiegyensúlyozottnak” nevezte a koreai konyhát, de általánosan is szokás egészségesnek tartani. Különösen a kisebb kalóriatartalma miatt nevezhető egészségesebbnek, ennek ellenére a koreai gasztronómiának is vannak olyan elemei, amelyek veszélyeket hordoznak magukban. Ilyenek a népszerű és nagyon sokat fogyasztott fermentált és savanyított ételek, mint amilyen a kimcshi (kimchi), valamint a sóval tartósított ételek és a szénen grillezett húsok. A koreaiak csaknem háromszor annyi sót visznek be a szervezetükbe, mint amennyi az ajánlott mennyiség. A fermentált ételekkel kapcsolatosan több tanulmány is megjelent, ami összefüggésbe hozta ezen ételek túlzott fogyasztását a gyomorrákkal, amely Dél-Koreában a leggyakoribb rákmegbetegedés, és az OECD országai közül a lakosság számához viszonyítva gyomorrákban elhunytak száma a 10. legmagasabb.
Ez a szócikk részben vagy egészben  a   Cuisine of Korea című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
↑ Kiple:  szerk.: Kenneth F. Kiple: The Cambridge world history of food. 2. Cambridge University Press (2000). ISBN 9780521402156 
↑ KTO:  Table settings for Korean Food. Korea Tourism Organization. (Hozzáférés: 2016. június 18.)
↑ KTO 2:  Korean table manners. Visit Korea. [2015. május 18-i dátummal az eredetiből archiválva]. (Hozzáférés: 2015. június 16.)
↑ KTO 4:  The general kinds of Korea Food. Korea Tourism Organization. [2012. június 12-i dátummal az eredetiből archiválva]. (Hozzáférés: 2015. július 2.)
↑ KTO 5:  Local Foods. Korea Tourism Organization. (Hozzáférés: 2015. július 2.)
↑ Life in Korea:  Korean Drinking Manners. Life in Korea. (Hozzáférés: 2016. június 18.)
↑ Paik:  Paik Jae-Eun: Rice Porridge (Juk) (pdf). Spring Koreana magazine. [2012. március 17-i dátummal az eredetiből archiválva]. (Hozzáférés: 2013. március 24.)
↑ Pettid:  Pettid, Michael J.. Korean cuisine: an illustrated history (angol nyelven). China: Reaktion Books Ltd (2008). ISBN 978 1 86189 348 2

A koreai háború (hangul: 한국전쟁, handzsa: 韓國戰爭, nyugaton Hanguk Jeonjaeng?; Észak-Koreában: hangul: 조국해방전쟁, handzsa: 祖國解放戰爭, nyugaton Joguk Haebang Jeonjaeng?, ’honi felszabadító háború’; 1950. június 25. – 1953. július 27.) Dél- és Észak-Korea közötti háború volt, amelyben az Amerikai Egyesült Államok által vezetett ENSZ erők a déliek, míg Kína a Szovjetunió támogatásával az északiak oldalán harcolva vett részt. A háború kiváltó okai Korea második világháborút követő megosztottsága és az ekkorra elmélyülő hidegháború voltak, amelynek ez volt az első fegyveres konfliktusa.
A Koreai-félszigetet Japán 1910-ben annektálta, és a második világháború végéig uralma alatt tartotta. A Szovjetunió, mely 1945 augusztusában üzent hadat Japánnak, az amerikaiakkal megegyezve a 38. szélességi fokig szállta meg a területet, míg az ettől délre eső részt az amerikaiak. 1948-ra ennek következében két külön kormányzat jött létre, mindkettő Korea legitim kormányának tartotta magát, és egyikük sem tekintette a kialakult határt véglegesnek. A konfliktus akkor vált nyílt háborúvá, amikor 1950. június 25-én az északi csapatok – kínai és szovjet támogatást élvezve – támadást indítottak Dél-Korea ellen. Ugyanezen a napon az ENSZ BT inváziónak minősítette az északi támadást és azonnali tűzszünetre szólított fel. Június 27-én a szervezet 83. számú határozatában döntött egy nemzetközi ENSZ kontingens felállításáról és kiküldéséről, amely 90%-ban az Egyesült Államok, valamint húsz más ország által felajánlott fegyveres erőkből állt össze.
A rosszabbul felszerelt és kisebb létszámú déli haderő súlyos veszteségeket szenvedett a háború első két hónapjában, így az ország nagy részét feladva visszavonulni kényszerült a puszani hídfő területére. A puszani hídfőállás megszilárdítása után az amerikai haderő partraszállást hajtott végre Incshonnál, és a délkeleti erőkkel egyesülve az északi katonák jelentős részét elvágták az utánpótlástól. Az ezután megindított offenzívában elfoglalták az északi fővárost, Phenjant és november végére a kínai határnál lévő Jalu folyóig szorították vissza az északi erőket. Ekkor Kína beavatkozása fordította meg a hadi helyzetet, az eredeti határ közelébe szorítva vissza az ENSZ erőket, ahol állóháború alakult ki a konfliktus elkövetkező két évében. A háború hivatalosan a panmindzsoni fegyverszünet megkötésével ért véget 1953. július 27-én, amelyben a határvonalat az eredetihez közel húzták meg, és létrehozták a koreai demilitarizált övezetet.
Jogilag máig tart a háború, mivel a felek csupán tűzszünetet kötöttek 1953-ban, amelynek felmondásával Észak-Korea 1994 óta már legalább hat alkalommal fenyegetett, és végül 2013 márciusában hivatalosan fel is mondott.
Japán 1910-ben annektálta Koreát, amit ezt követően 1945-ig saját területeként igazgatott, míg a koreaiak hiába próbálták felhívni a világ figyelmét elnyomásukra. A szövetségesek már a második világháború idején foglalkoztak a félsziget jövőjével. A kairói konferencia idején megállapodtak abban, hogy Korea függetlenségét „megfelelő időben” helyreállítják. Teheránban ezt az időpontot Franklin D. Roosevelt amerikai elnök mintegy negyven évre becsülte. A megfelelő időben megfogalmazás a potsdami nyilatkozatban is szerepelt. A konfliktus előzményeként a Nagaszakira dobott atombomba másnapján, augusztus 10-én Dean Rusk ezredest bízták meg a félsziget felosztásával, és augusztus 14-én egy National Geographic térkép alapján a 38. szélességi fokot jelölte meg választóvonalként. A szovjetek ellenkezés nélkül fogadták el, hogy ettől északra a szovjet, délre pedig az amerikai hadsereg fogadja a Koreai-félszigeten a japán csapatok kapitulációját, és kezdje meg a megszállást. A Vörös Hadsereg megállt a 38. szélességi foktól északra, szeptember 8-án pedig John R. Hodge altábornagy katonái is bevonultak Koreába, így két megszállási övezet jött létre. Hodge semmilyen politikai felkészültséggel és helyismerettel nem rendelkezve látott hozzá az amerikai katonai kormányzat felállításához.A jaltai konferencián elfogadott, a felszabaduló gyarmatok nemzetközi gyámság alá helyezéséről szóló döntéssel szemben a Jo Unhjong vezette Koreai Néppárt az azonnali függetlenség pártján állt. Szeptember 6-án Szöulban kikiáltották a Koreai Népköztársaságot, Hodge azonban nem bízott a baloldali kormányban és az állam csupán februárig létezett. Időközben hazatért az ideiglenes kormány legelső elnöke, Li Szin Man is. Kezdetben délen volt több kommunista, míg északon több keresztény, de utóbbiak üldözése miatt jelentős, több százezres áttelepülés kezdődött meg. Az amerikaiak, attól tartva, hogy az egész félsziget szovjet befolyás alá kerül, feloszlatták a helyi Népi Bizottságokat és helyükre volt japán tisztviselőket neveztek ki, a volt japán rendőrökből kezdték az új karhatalmat szervezni, miközben a jobboldali Koreai Demokrata Pártot támogatták.Délen a nagyszámú északi menekült és a Japánból hazatérők miatt munkanélküliség és élelmiszerhiány alakult ki, és a közhangulatot rontotta a korrupció és az elnyomó intézkedések. 1946 őszén az elégedetlenség általános sztrájkban és parasztfelkelésben csúcsosodott ki, a kommunistának bélyegzett tiltakozást az amerikai hadsereg és a koreai rendőrség leverte. A koreai vezetésben is több leszámolás történt, így Rjót az ideiglenes kormány vezetője, Kim Gu utasítására ölették meg, míg Gut valószínűleg Li utasítására. A 38. szélességi foktól északra a szovjetek a saját megszállási övezetükben szovjetbarát kommunista rezsimet juttattak hatalomra Kim Ir Szen volt mandzsúriai partizánvezér vezetésével.A decemberben megszületett moszkvai határozat értelmében gyámság alá akarták venni Koreát, ennek megszervezésére pedig közös amerikai–szovjet bizottságot hoztak létre, ám a helyiek erős tiltakozásának következtében az elkövetkező két évben semmilyen eredményt nem ért el. Ezért az ENSZ-hez fordultak, ami létrehozta az Ideiglenes Korea Bizottságot (UNTCOK), aminek nyolc nemzethez tartozó tagjai 1948. január 14-én érkeztek meg Szöulba. A szovjetek nem ismerték el a bizottság jogkörét, míg az Egyesült Államok a két övezetben külön-külön megtartott választások mellett állt ki. Az északiak tiltakozása ellenére a Közgyűlés elfogadta a választások tartására irányuló javaslatot, amire 1948 májusában került sor.
Korea történelmének első parlamenti választásának kampányában 323-an haltak meg az utcai összecsapások, merényletek során, több ezer baloldali szimpatizánst pedig börtönbe zártak. Emiatt Li politikai ellenfelei bojkottot hirdettek. Li függetlenségi pártja végül a 198 képviselői helyből 83-at megszerzett (100 hely üresen maradt az északi területeknek), őt magát pedig elnökké választották. 1948. augusztus 15-én, a felszabadulás harmadik évfordulóján kikiáltották a Koreai Köztársaságot. Erre válaszul északon létrehozták a Legfelsőbb Népi Gyűlést, szeptember 9-én pedig létrejött a Koreai Népi Demokratikus Köztársaság. Ezt azonban az ENSZ nem ismerte el, míg a Közgyűlés december 12-én a Koreai Köztársaságot ismerte el a koreai nép egyetlen legitim képviselőjének. Ám a két ország közül ekkor még egyik sem lett a szervezet tagja (együttes felvételükre 1991-ben, a hidegháború vége után került sor). 1948 áprilisában Csedzsun tört ki felkelés, amelynek egy éve alatt mintegy 160 falu puszult el és 30 000 ember halt meg. Eközben a 14. ezredben zendülés tört ki, amit a negyedik hadsereg fojtott el. Li a háború kitörésének évében igen népszerűtlen volt hazájában rossz gazdaságpolitikája és elnyomó törekvései miatt, támogatói pedig igen gyengén szerepeltek az 1950-ben amerikai nyomásra megtartott választáson, ellenfelei a nemzetgyűlés 210 helyéből több mint 120-at szereztek meg.
Az amerikai Vezérkari Főnökök Egyesített Bizottsága figyelmeztetett egy Koreában vívott költséges háború értelmetlenségére, és javasolta, ne vonják be azt az amerikai védelmi zónába. Dean Acheson külügyminiszter 1950. január 12-én tartott nyilvános beszédében kijelentette, hogy Dél-Korea és Tajvan nem tartozik az amerikai védőzónába, ami sokak szerint hozzájárult az északi támadás szovjet jóváhagyásához. Egyes elméletek egyenesen odáig mennek, hogy ezzel az Egyesült Államok szándékosan provokálta a támadást, hogy az amerikai elnök kongresszusi felhatalmazást kapjon a védelmi költségvetés emelésére; ám az északi támadást nem lehetett előre látni. Az amerikai csapatok nagy része 1949-re elhagyta Dél-Koreát, ekkor a Koreai Köztársaságot csak a saját hadserege védte, amely akkoriban gyenge és tapasztalatlan volt. LI Szin-man ennek ellenére többször hangoztatta, hogy az északi országrészt fegyveres erővel fogja lerohanni. A KNDK hadserege erősebb volt, és Kim Ir Szen számított a Szovjetunió és Kína támogatására is. A szovjetek számára a Japánban állomásozó amerikai haderő, valamint az országnak nyújtott gazdasági és katonai segítség volt visszatetsző, mivel tartottak tőle, hogy a szovjetek kizárásával kötnek békét.Kim 1949 szeptemberében még hiába kért engedélyt a félsziget egyesítéséhez, Sztálin azt elutasította. 1950 tavaszán viszont mégis engedélyezte Dél-Korea lerohanását, mivel úgy gondolta, dél hamarosan úgyis megtámadná északot, annak ellenére, hogy kisebb és rosszabbul felszerelt hadsereggel rendelkezik. A helyzet ekkoriban igen előnyös volt számára: kifejlesztették a szovjet atomfegyvert, Mao Ce-tunggal formális szövetséget kötött, az északi vezető pedig gyors győzelmet ígért. Kimnek azonban nem sikerült rávennie Sztálint arra, hogy a Vörös Hadsereg is részt vegyen Korea egyesítésében; fegyveres segítség helyett a szovjetek haditechnika (páncélosok, nehéztüzérség és repülőgépek) átadásával, szakértőkkel és a csapatok kiképzésével működtek közre a küzdelemben. A konkrét támadás időpontja azonban több történész szerint a Szovjetuniót is meglepte.
1950. június 25-én hajnali négy órakor a Kim Ir Szen pártfőtitkár vezette Észak-Korea meglepetésszerű támadást indított dél ellen, és csapatai gyors ütemben törtek előre, megfutamítva a déli erőket, június 29-re a fővárost, Szöult is bevéve. Észak-Koreában ugyanakkor a mai napig úgy tanítják: a déliek támadtak először, ők csak visszaverték. Ez annyiban igaz, hogy a korábbi határincidensek egy jelentős részét a déli erők kezdeményezték. Dél-Koreának a támadás idején 15 napi védekezésre elég készletei voltak, 98 000 katonájuk állt szemben észak kínai polgárháborúban sok tapasztalatot szerzett, jól felszerelt 135 000 fős haderejével. A támadás első napjaiban a fiatalokból álló Önkéntes Diákhadtest a Han folyó mentén bátran védekezve lassította az észak-koreai előrenyomulást.
Az ENSZ Biztonsági Tanácsa még a támadás napján összeült, amelyen a szovjet nagykövet nem vett részt, így az hamarosan elfogadta az amerikai határozati javaslatot a szabad világ védelmére. A szervezet 83. számú határozata agresszornak minősítette Észak-Koreát, felszólította csapatai visszavonására, ellenkező esetben szankciókat és fegyveres fellépést helyezve kilátásba. A szavazásnál Jugoszlávia tartózkodott, a Szovjetunió pedig abban az időben bojkottálta a BT üléseit, mivel ott Kínát állandó tagként a kínai polgárháborúban elszenvedett vereség miatt Tajvanra szorult Kínai Köztársaság, és nem a pekingi központú Kínai Népköztársaság képviselte. Két nappal később a BT felszólította tagállamait, hogy nyújtsanak fegyveres segítséget Dél-Koreának. A visszatérő Jakov Malik szovjet nagykövet alapokmányba ütközőnek minősítette a határozatot, de a fegyveres kontingens szervezését már nem tudta leállítani, erre pedig Sztálintól sem kapott utasítást.Bár korábban a fegyveres harcot Koreában stratégiailag feleslegesnek nyilvánították, Truman elnök a második világháború előtt a diktatúráknak adott engedményeket alapul véve úgy gondolta, hogy egy győzelem csak felbátorítaná a szovjeteket, és végül totális háborúhoz vezetne. Ezért 1950. június 27-én elnök – a nevéhez kötött Truman-doktrínának megfelelően – utasította az amerikai légierőt és haditengerészetet, hogy nyújtson segítséget Dél-Koreának, kezdetben az északi csapatok kiűzésében és a határok helyreállításában. Az ENSZ által felállított haderőbe 16 országból küldtek csapatokat, annak 90%-át azonban az Egyesült Államok (a háború egésze alatt 2,4 millió katona, de egyszerre legfeljebb 325 000 fő) és Dél-Korea adta. Rajtuk kívül 87 000 főt küldött közösen Nagy-Britannia, Ausztrália és Új-Zéland; Törökország egy dandárt; Thaiföld egy gyalogosezredet; Hollandia, Belgium–Luxemburg, Etiópia, Kolumbia, Görögország és a Fülöp-szigetek egy-egy gyalogoszászlóaljat, Dél-Afrika egy vadászszázadot és Kuba egy gyalogosszázadot. Ezen felül öt ország – Dánia, Olaszország, Norvégia, India és Svédország – küldött orvosi segítséget.1950. november 3-án fogadta el a Közgyűlés a 377. számú határozatát (Egyesült Erővel a Békéért) 52:5 arányban, amelyben kimondták, hogy a béke megóvásában a Biztonsági Tanács szerepe elsődleges, de nem kizárólagos, és ha nem képes ellátni ezt a feladatot, a Közgyűlés rendkívüli ülésszakban meghozhatja a szükséges intézkedéseket. A Szovjetunió később beismerte, hogy maga is megsértette az alapokmányt az ENSZ BT üléseitől való távolmaradással, ám fennállása alatt mindvégig bírálta a Közgyűlés határozatát, amely szerinte illegális alapokmány-módosítás volt. Ezzel szemben ennek támogatói és maga az ENSZ is arra az álláspontra helyezkedett, hogy ez csupán értelmezése volt az alapokmánynak.
Az amerikai 8. hadsereg látta el a megszállási feladatokat Japánban, így ez az egység volt a legközelebb a konfliktushoz. A hadsereg azonban rosszul felszerelt volt, katonái pedig főleg fiatal újoncok, akik semmilyen háborús tapasztalattal nem rendelkeztek. Az első amerikai katonák július 1-jén érkeztek meg az országba. Az északiak július 5-én Oszannál egy kisebb amerikai erőt söpörtek félre, 20-án Tedzsonnál pedig ennél sokkal erősebb ellenállást küzdöttek le. Az északi csapatok 1950 szeptemberére szinte a teljes Koreai-félszigetet elfoglalták, csupán a délkeleti rész, Puszan városa és a környező terület (ún. puszani hídfő) maradt a déliek és a velük szövetséges haderők kezén.A területért a csata még augusztus 1-jén kezdődött meg, mikor az amerikaiak felrobbantották a Naktongon átívelő utolsó ép hidat, és ezután a 200 kilométeres frontvonalat az amerikai 8. hadsereg és a dél-koreai erők sikeresen védték meg. Az északi vezetés elkövette azt a hibát, hogy csapatait a front egészén felvonultatta, ahelyett, hogy döntő áttörésre törekedett volna. Az amerikai légierő az északi utánpótlási vonalakra folyamatos csapásokat mért, a helyi parasztok pedig visszatartották az élelmet, emiatt csökkent a nyomás a fronton, és szeptember közepére az amerikaikhoz került a kezdeményezés lehetősége. Időközben újabb és újabb erősítések érkeztek: a brit távol-keleti és nemzetközösségi flotta, két brit zászlóalj Hongkongból, egy dandár Angliából és egy ausztrál dandár Japánból, ezekhez később egy újabb brit és egy kanadai dandár, valamint új-zélandi erők is csatlakoztak, belőlük jött létre a nemzetközösségi hadosztály. Bár a brit hadvezetés kezdetben ellenezte szárazföldi csapatok küldését, a hadi helyzet romlásával a politikai előnyök nagyobbnak bizonyultak a katonai hátrányoknál.Ekkor az ENSZ égisze alatt, szeptember 15-én MacArthur vezetésével két amerikai hadosztály, mintegy 50 000 katona szállt partra az északiak hátában, a félsziget közepe táján, Incshon kikötőjének térségében, és 11 napon belül visszafoglalták Szöult. A siker után nem sokkal az északi Vonszan kikötőjében is partra szálltak csapatok. Szeptember 16-án az amerikai és dél-koreai erők több irányba is kitörtek a puszani hídfőből, 26-án egyesültek a partra szállt amerikai erőkkel, így sok északi katonát csapdába ejtve délen. Szeptember 30-ra minden szervezett északi ellenállás megszűnt a félsziget déli részén. Az ENSZ ekkor felhatalmazást adott Douglas MacArthur tábornoknak észak megszállására.
Az ENSZ erők október 19-én elfoglalták az északi állam fővárosát, Phenjant, miközben a déli erők keleten előretörve október 26-án elérték a kínai határt. Észak-Korea területe csupán két határ menti sávra csökkent, így sokak számára közelinek tűnt az ország összeomlása. MacArthur tábornok és Acheson külügyminiszter egyetértettek abban, hogy Kína nem fog beavatkozni, figyelmen kívül hagyva Csou En-laj kínai külügyminiszter figyelmeztetéseit. Kínában Mao Ce-tung már augusztus 10-én tárgyalt Molotov szovjet külügyminiszterrel a beavatkozásról, és a 38. szélességi fok átlépése után azonnal csapatokat akart küldeni. Az ENSZ képviselet ügye mellett az is felbőszítette, hogy a konfliktus kitörése után két nappal, június 27-én az Egyesült Államok a Tajvani-szoros védelmére vezényelte a 7. flottát, megakadályozva ezzel annak invázióját. Azonban a pártvezetés megosztott volt a kérdésben, és többek között Mao helyettese, Liu Sao-csi (Liu Shaoqi), a névleges katonai vezető, Csu Te (Zhu De) tábornok és Mao bizalmasa, Lin Piao (Lin Biao) – aki később a csapatok vezetését is visszautasította – is ellenezte azt. Sztálin igyekezett meggyőzni a kínai pártvezetőt, hogy együtt erősebbek a nyugati hatalmaknál főleg, hogy Németország és Japán teljesen fegyvertelenek. Mao számára nemcsak jó lehetőség volt ez, hogy támogatást csikarjon ki Sztálintól, de egyúttal a kínai polgárháború végén kapitulált Kuomintang (Guomindang) katonáktól is megszabadulhatott.A kínai hadsereg már október 14-én titokban átkelt a Jalun, és október 25-én támadást indított az északnyugat-koreai Ondzsongnál, ahol legyőzték a dél-koreai erőket, majd Unszannál az amerikaikat kényszerítették visszavonulásra, majd ezt követően felszívódtak. MacArthur, aki az északi határ átlépésekor még beleegyezett, hogy a kínai határ közelében csak dél-koreai erőket vet be, figyelmen kívül hagyta ezt, és utasította a légierőt a határ menti célpontok támadására, amit a Vezérkari Főnökök Egyesített Bizottságának kritikái ellenére is folytatott. November 24-én MacArthur elrendelte a végsőnek remélt offenzívát, de a másnap bekövetkező kínai intervenció miatt a támadás összeomlott. 1950. november 25-én Kína nyíltan is belépett a háborúba, névleg a „Népi Önkéntes Haderővel”, gyakorlatilag reguláris hadseregével (ekkor mintegy 450 000, a háború egésze során hárommillió katonával), és a maradék 65 000–75 000 fős észak-koreai sereggel egyesülve a határa felé közeledő amerikaiakat délre szorította.Az amerikai közvélemény és politika a harmadik világháború bekövetkezésétől félt, MacArthur tábornok pedig azonnal atombomba bevetését kérte Truman elnöktől, aki ennek lehetőségét közölte a sajtóval. A Gallup felmérése szerint 52 százalék támogatta, míg 38 százalék ellenezte az atombomba bevetését a válaszadók közül. MacArthur december 9-én kért engedélyt, hogy saját belátása szerint vethesse a fegyvert be, december 24-én pedig egy huszonhat célpontból álló listát nyújtott be, valamint 4-4 atomtöltet készült az ellenséges szárazföldi erők és a kínai leszállópályák ellen bevetni, valamint 30-35 atombombával hozott volna létre radioaktív kobaltövet Mandzsúria határán, hogy „legalább hatvan évig nem lehetne Koreát északról a szárazföldön megtámadni”. Ezen kívül december során újabb 70 ezer amerikai és ENSZ katona, valamint mintegy 60 ezer tajvani kínai nacionalista katona bevonását indítványozta a konfliktusba, de ezt a kérését is elutasították.Az amerikai katonák az utánpótlás összeomlása miatt éheztek és nem a hidegnek megfelelő ruházattal voltak ellátva, sok fegyverük befagyott, ezért nem tudták a kínai támadást feltartóztatni, és harcolva vonultak vissza a 38. szélességi fok felé. A legnagyobb harcok a Csangdzsin víztározónál alakultak ki. Az északkeleten rekedt erők Hungnamba vonultak vissza, ahonnan az amerikai flotta evakuálta őket délre. 1950. december 6-án az észak-koreai és kínai csapatok elfoglalták Phenjant, az amerikaiak pedig az eredeti határ közelében alakítottak ki védelmi állásokat. Ezzel véget ért a háború első szakasza, amit a gyors előretörések jellemeztek, és felőrlő állóháború alakult ki a 38. szélességi fok mentén. Peng Tö-huaj (Peng Dehuai) tábornok, a közös kínai–koreai parancsnok meg akart állni az eredeti határ mentén, mivel a csapatok rosszul felszereltek voltak, az utánpótlás a nyomasztó amerikai légi fölény miatt nehézkes volt (a lebombázott vasút helyett csak lóval szállíthattak), valamint a fagy, a nélkülözés és a harcok miatt már súlyos veszteségeket szenvedtek el. Mao azonban december 13-án utasította a határ átlépésére.
Az 1951. január 1-jén indított offenzíva során az északi és kínai csapatok január 4-én ismételten elfoglalták Szöult, de január 15-ére az ENSZ erők stabilizálták a frontot a fővárostól 40 kilométerrel délre. Január 25-én óvatos ellentámadásba kezdtek, és február 11-én a kínai ellentámadást is sikerrel visszaverték. 1951 március 15-én az ENSZ haderő visszafoglalta Szöult, és a kimerült kommunista erőkkel szemben egészen április 21-ig folytatni tudta az előrenyomulást. Eddigre a kínaiak már 100 000 főnyi veszteséget szenvedtek el.MacArthur március 10-én újból atomfegyverek bevetésére kért engedélyt, miután a szovjetek megerősítették légierejüket és Kína újabb csapatokat vont össze a határon. Március 24-én saját ultimátumot közölt Kínával, amiben megszégyenítéssel fenyegette őket, ezt Truman elnök dühe ellenére végül nem szankcionálta. Az elnök akkor döntött eltávolítása mellett, amikor Joseph William Martin republikánus képviselő felolvasta MacArthur levelét a Képviselőházban, amiben kiállt a kínai nacionalista csapatok bevetése mellett, és kijelentette, hogy a győzelem az egyetlen út. Truman tartott tőle, hogy a háború átterjedhet Kínára is, ami Omar Bradley tábornok szerint „rossz háború lenne, rossz helyen, rossz időben és a rossz ellenséggel”. Ezt követően, április 11-én a vezérkari főnökök egyetértésével Truman elnök leváltotta, és Matthew Ridgway tábornokot nevezte ki a helyére. Ez utóbb nagyon népszerűtlen döntésnek bizonyult, Truman népszerűsége az Egyesült Államokban az addig és azóta is példátlan 22%-ra esett vissza, míg MacArthurt hősként ünnepelték.Április 22-én a kínaiak megindították az első tavaszi offenzívát, és sikeresen áttörték az ENSZ vonalait a centrumnál, arra kényszerítve őket, hogy egy délebbi állásba húzódjanak vissza. Az Imdzsin folyónál ellenálló brit 29. gyalogosdandár sikeresen késleltette a támadókat, utolsó katonáik csak április 25-én vonultak vissza, lehetőséget adva a 8. hadseregnek, hogy visszavonuljon a Szöultól északra korábban kiépített védelmi vonalhoz és rendezze sorait. A kínaiak – akiknél mindössze öt napra elegendő élelem volt – így nem tudták kihasználni az áttörés jelentette előnyt. Április 30-ára a támadás teljesen kifulladt, minden kísérletüket visszaverték, és a kudarc jelentősen demoralizálta őket. Ezért május 16-án a front másik szakaszán megindították a második tavaszi offenzívát, ami megint áttörést ért el, de az ENSZ haderő itt is hamar megállította a támadást. A két offenzívában az ENSZ erők 25 000, a kommunisták 85 000 főnyi veszteséget szenvedtek el. Ezt követően előbbiek kezdtek előrenyomulásba és június 10-re a 38. foktól mintegy 30-50 kilométerrel északra építettek ki állásokat az északiak fontos ellátó és kommunikációs pontja, az ún. „acélháromszög” (Phenjan–Csholvon–Kangvon megyék) mentén.Az év júliusa során George F. Kennan amerikai diplomata és Malik szovjet ENSZ nagykövet beszélgetése közben fogalmazódott meg a fegyverszünet gondolata. Július 10-én kezdetét vették a fegyverszüneti tárgyalások a senki földjén található Keszongban. A delegáltak megegyeztek szinte valamennyi kérdésben, kivéve a hadifoglyok hazatelepítését. Míg Mao a teljes repatriálás pártján állt, az amerikaiak az önkéntes hazatérés pártján voltak, mivel emlékeztek még mi lett azoknak a németekkel kollaboráns hadifoglyoknak a sorsa, akiket átadtak Sztálinnak a második világháború után. A kínai foglyok többsége ugyanis egykori Kuomintang (Guomindang) katona volt. Kim Ir Szen a megegyezés pártján állt, mivel nem látta értelmét azért küzdeni, hogy „politikailag megbízhatatlan” embereket kapjanak vissza, Mao azonban nem engedett. A harcok intenzitása járőrözésre csökkent le, mikor azonban a tárgyalások augusztusra kudarcba fulladtak, az ENSZ folytatta offenzíváját és október 25-én újabb területeket szerzett meg, mikor a felek újra tárgyalóasztalhoz ültek Panmindzsonban. 1951 novemberére véget ért a háború második szakasza és patthelyzet állt be a front egészén.
A fegyverszüneti tárgyalások folytatódásával az ENSZ nem kezdett újabb nagyszabású offenzívába, hanem statikus védelmet épített ki az elfoglalt állások mentén, miközben a légierő folytatta az északi utánpótlási és kommunikációs vonalak bombázását, a haditengerészet pedig a kikötők ágyúzását. 1952 elejére Kim már véget szeretett volna vetni a háborúnak, Mao azonban hajthatatlan volt. Májusban a kínaiak agresszívabb akciókba kezdtek, júniusban pedig sikertelen támadást indítottak a front áttörésére. Júliusra olyan erős védelmi vonalak jöttek létre mindkét oldalon, hogy nagy veszteségek elszenvedése nélkül egyik fél sem kísérelhette meg azok megtámadását. A kínaiak az ezek mentén található erődített magaslatokat támadták meg, amiket aztán az ENSZ csapatok rendre visszafoglaltak. Ezt nevezték az „előőrsök csatájának”.Eközben a levegőben is tovább folytak a harcok, és az amerikai légi fölénynek új kihívói akadtak: a kínaiak által épített szovjet MiG–15 sugárhajtású vadászgépek (J–2 típusjelöléssel), amelyek 1950 novemberében jobbnak bizonyultak az első generációs amerikai sugárhajtású gépeknél. A helyzet csak az F–86 Sabre gépek bevetésével változott meg. Ez volt a világ első olyan konfliktusa, ahol sugárhajtású gépek csaptak össze. Mivel az új szovjet gépek nem repültek az ENSZ erők ellenőrizte területek felé, 1953 áprilisában az ENSZ parancsnokság 100 000 dollárt ajánlott fel az első épségben leszállított MiG-ért, ám a háború ideje alatt nem tudták ezt elérni. Szeptember 21-én azonban No Gumszok északi hadnagy váratlanul földet ért gépével az egyik déli repülőtéren, így az amerikaiaknak végre lehetőségük nyílt megvizsgálni a gépet.Az Egyesült Államok eddigre harminchétezer katonát és háromezer repülőgépet veszített a konfliktusban, és bár Truman 1951-ben 13,5 milliárdról 48,2 milliárdra emelte a katonai kiadásokat, mégis sokan úgy érezték, a veszteségeket nem tudják elég gyorsan pótolni. A háború támogatottsága ekkorra 33 százalékon állt, Dwight D. Eisenhower republikánus elnökjelölt kampányában a háború befejezését ígérte. Január 20-i hivatalba lépése után nem sokkal, március 5-én meghalt Sztálin, de ő mégsem megbékélésre használta fel az alkalmat utódjával, Hruscsovval, hanem atomfegyver bevetésével és a konfliktus Kínára való kiterjesztésével fenyegetőzött. Úgy érvelt, hogy az atomfegyver bevetése olcsóbb, mint a konvencionális hadviselés folytatása, első célpontként pedig Keszongot jelölte meg.
Március 5-én meghalt Sztálin, két hét múlva pedig a szovjet Minisztertanács felkérte Maót, hogy keressen megoldást a harcok beszüntetésére. Április 26-ától kezdve ennek megfelelően folytatódtak a panmindzsoni tárgyalások. Június folyamán folyt a fegyverszünet előkészítése, miközben egyre hevesebbé váltak a harcok, miközben a kínaiak megpróbálták nyugaton és a centrumban indított támadásokkal áttörni az ENSZ védvonalait. Egyre jobban zuhant a morál az ENSZ csapatoknál, és gyakoribbá váltak a dezertálások és az öncsonkítások. Végül július 27-én az Egyesült Államok, Kína és Észak-Korea küldöttei aláírták a panmindzsoni fegyverszünetet, amit azonban Dél-Korea nem fogadott el, mivel Li Szin Man az egységes Korea vezetője akart lenni. Végül azonban az amerikai gazdasági és katonai segítség ígéretének hatására beletörődött a dologba, és levélben üdvözölte a szerződés megkötését, valamint méltatta az amerikai hozzájárulást a koreai újjáépítéshez.Az öt cikkből és hatvanként pontból álló tűzszüneti egyezmény a határvonalat a 38. szélességi foknál, az aktuális arcvonal mentén rögzítette, az ellenségeskedés beszüntetésére 12 órát, a csapatok visszavonására 72 órát állapított meg. A határ teljes hosszán létrehozta a koreai demilitarizált övezetet, így mindkét fél két-két kilométert visszavonult pozícióiból. Emellett létrehozták a magas rangú katonatisztekből álló ENSZ Katonai Fegyverszüneti Bizottságát a fegyverszünet felügyeletére. A demilitarizált övezeten kívüli ellenőrzésére hozták létre a Semleges Nemzetek Felügyelőbizottságát, amelyben négy semleges állam: Lengyelország, Csehszlovákia, Svédország és Svájc képviseltette magát.A hadifoglyokra vonatkozóan végül az önkéntes repatriálásban egyeztek meg, ami augusztus 6-tól kezdődött meg. Az ENSZ által hadifogságban tartott 132 400 fő közül 70 000-ren döntöttek a hazatérés mellett. A 21 374 kínai hadifogoly mintegy kétharmada, 14 000 fő inkább Tajvant választotta a visszatérés helyett, akik pedig visszatértek, Mao élete végéig árulónak megbélyegezettként, nagy szenvedésben éltek, különösen a kulturális forradalom idején. Egyúttal északon maradásra kényszerítettek 60 000 dél-koreai hadifoglyot, akiket szétszórtak az országban. Huszonegy amerikai és egy skót döntött a Kínába távozás mellett. Ezt, az amerikai foglyokból kicsikart hamis vallomásokat és a magas halálozási rátát sokan kínai agymosás eredményének tudták be az Egyesült Államokban.
Az amerikai Védelmi Minisztérium adatai szerint az amerikai erők 33 686 főt veszítettek harcban és 2830 főt azon kívül. A harcban elhunytak közül 8615-an a kínaiakkal való első összecsapás idején, 1950. november 1-jén vesztették életüket. A britek vesztesége 1078 halott, 2674 sebesült és 1060 eltűnt vagy hadifogságba esett katona volt. Dél-Korea 373 599 civil és 137 899 katonai halottat tart számon. Nyugati források szerint a kínai „népi önkéntesek” kb. 400 000 halottat és 486 000 sebesültet, az észak-koreaiak 215 000 halottat, 303 000 sebesültet és 101 000 eltűntet vagy fogságba esettet tartanak számon. A kínai elesettek között volt Mao Ce-tung (Mao Zedong) első fia, Mao An-jing (Mao Anying) is, aki egy légitámadásban vesztette életét.Mind észak, mind dél nagyon komoly károkat szenvedett el. A 30 milliós teljes népességből 3-4 millióan haltak meg, az ország városait és gazdaságát pedig szinte teljesen romba döntötték, általános volt a nyomor. A déli főváros, Szöul 80%-a lakhatatlanná vált, a bányák és textilüzemek 75%-a pedig súlyosan sérült a harcokban, az országban pedig mintegy 100 000 hadiárva maradt. Észak-Korea is súlyos veszteségeket szenvedett, néhol a felnőtt férfi lakosság egyharmada halt meg a harcokban, az országot pedig annyira lerombolták, hogy Dean Rusk külügyminiszter-helyettes azt mondta, „már nem volt mit bombázni”.
Winston Churchill volt brit miniszterelnök úgy értékelte a háborút, hogy „Korea nem érdekes most. 74 éves koromig még csak nem is hallottam erről az átkozott helyről. A jelentősége abban áll, hogy újra elvezette Amerikát a fegyverkezéshez.” Az Egyesült Államokban a konfliktus végére évi 54 milliárdra nőttek a hadi kiadások, Kaliforniában pedig több százezren dolgoztak a repülőgépiparban és Los Angeles megyében a lakosság 55%-át a repülőgépgyártásban és védelmi szektorban dolgozott. Hasonló nagy arányú költségnövelésre került sor Nagy-Britanniában is, ahol a védelmi kiadások a duplájára nőttek.A konfliktus a hidegháború első fegyveres összecsapása volt, és jelentősen hozzájárult a konfliktus kiéleződéséhez, egyúttal példája volt az elkövetkező korlátozott háborúknak, ahol a két szuperhatalom nem közvetlenül egymás ellen harcolt, és egyikük sem törekedett a totális győzelemre. és következményeként az Egyesült Államok több ponton változtatott addigi politikáján. 1953. október 27-én védelmi szerződést kötöttek Dél-Koreával, ezzel bevonva az országot az amerikai védelmi rendszerbe. A Szovjetunió és Kína 1961. július 8-án és 11-én kötöttek hasonló egyezményeket Észak-Koreával.Mindkét fél a saját győzelmét hirdette ki, ugyanakkor egyikük, illetve támogatóik sem érték el kitűzött céljaikat. A háború ugyanakkor előnyös volt Li Szin Man déli elnöknek és Csang Kaj-sek (Jiang Jiesi)nek, ugyanis rendszereik ennek köszönhetően fennmaradtak. Mao Kínája pedig jelentősen növelni tudta nemzetközi tekintélyét általa, ám Tajvan megszerzése most már elérhetetlenné vált. Az Egyesült Államok nem tudta elérni egész Korea egyesítését, és bár megakadályozta a kommunizmus terjedését, egyúttal jelentős veszteségeket is szenvedett. A Szovjetunió nem tudta kiiktatni Dél-Koreát, mint fenyegetést a hátsó udvarából, és egyúttal felgyorsult a Maóval való szakítás folyamata is.
Dél-Koreában ezt követően évtizedeken keresztül diktatúrák váltották egymást. Li rendszere 1960-ban, az áprilisi forradalom miatt bukott meg, mikor a rendőrség az újraválasztása ellen tüntetők közé lőtt és 142 embert megölt. Rövid életű demokratikus átmenet után Pak Csong Hi 1961-ben a május 16-i puccsal ragadta magához a hatalmat, mivel a hadsereg kommunista sikertől félt egy választáson. Pak uralma idején a baloldaliak ismételt üldözésnek voltak kitéve, több ezer politikust, tisztet és hivatalnokot távolítottak el állásából, újságokat tiltottak be. Ez azonban a gazdasági fellendülés időszaka is volt, megjelentek csebolok és jelentősen fejlődött az ország. A vezetés 1965-ben katonákat küldött a vietnámi háborúba, aminek során jelentős katonai fejlesztési segélyt kapott az Egyesült Államoktól, a GNP pedig ötszörösére nőtt.Pakot saját titkosszolgálatának vezetője, Kim Dzsegju lőtte le 1979-ben, és hamarosan Cson Duhvan követte őt az elnöki poszton. 1980. május 18-án kitört a kvangdzsui felkelés, amelynek célja a demokrácia kikövetelése volt. A hadsereg különleges egységeinek bevetése során mintegy ezren haltak meg. Utódja, az 1988-ban az ellenzék megosztottsága miatt 36 százalékkal megválasztott No Theu szintén katonai múlttal rendelkezett, de liberálisabb hozzáállása végül elvezetett oda, hogy 1993-ban megválasztották az első civil politikust, Kim Jongszamot államelnöknek. Végül 1998-ban megválasztották Kim Dedzsungot, aki Pak óta az ellenzék meghatározó alakja volt, és 2000-ben megkapta a Nobel-békedíjat békés észak-koreai politikája miatt. Az ország jelentős fejlődésen ment keresztül ezekben az évtizedekben, és míg 1957-ben alacsonyabb GDP-je volt, mint Ghánának, addig 2010-ben világviszonylatban a 13. helyen volt.Észak-Korea a háború után a kínai és szovjet segélyeknek köszönhetően Japán után a kelet-ázsiai térség egyik legiparosodottabb államának számított, ám ez volt az az időszak is, amikor Kim Ir Szen kiterjesztette saját hatalmát az egész társadalomra, létrehozva a szongbunt és később a dzsucse eszméjét is. Az országban kínai típusú földreformot hajtottak végre, de velük szemben nem hoztak létre népi kommunákat. Hogy a személyi kultuszt zavartalanul kiépíthesse, a nála sokkal népszerűbb Pak Honjongot koholt vádakkal elítéltette és kivégeztette 1955-ben. 1972-ben Kim lett az állam örökös elnöke, de megtartotta főtitkári pozícióját a Koreai Munkapártban és saját fiát, Kim Dzsongilt jelölte ki utódjául, aki 1994-ben követte őt a hatalom élén. Mivel uralma birodalmi jelleget viselt magán, ezért elterjedt családjára a Kim-dinasztia megnevezés. Az ország közben fokozatosan elszegényedett és 1995–1999 között hivatalos adatok szerint mintegy 220 000-ren haltak éhen, miközben a kormányzat atomfegyvert fejlesztett. A két Korea eltérő fejlődésének egyik fő oka, hogy míg észak a teljes önellátás politikáját hirdette, addig délen Pak Csong Hi elnöksége ideje alatt és azt követően integrálták az országot a világgazdaságba.
Békét a felek az 1953-as tűzszünet óta sem kötöttek, így jogilag máig tart a háború. A határ mentén gyakoriak voltak az incidensek az elkövetkező években. 1966–1969 között alacsony intenzitású fegyveres konfliktusra került sor a demilitarizált övezetben, amit gyakran neveznek második koreai háborúnak is. Ennek első évében 42 amerikai és dél-koreai halottja volt, ami a következő évben háromszázra nőtt, ám a párhuzamos vietnámi háború miatt egyáltalán nem kapott publicitást. 1968 januárjában egy észak-koreai különleges egység támadást hajtott végre a Kék Ház ellen, és megkísérelte megölni Pak Csong Hi elnököt, hogy forradalmat robbantsanak ki, ám idejekorán lebuktak, így az akció meghiúsult, a lövöldözésben több tucatnyian haltak meg.1975 áprilisában, az észak-vietnámi győzelmen felbátorodva, Kim Ir Szen Mao segítségét kérte Dél-Korea ismételt lerohanásához, ám a kérését elutasították. A leghírhedtebb eset a baltás gyilkosság incidens volt 1976. augusztus 18-án, amikor amerikai tisztek dél-koreai munkásokkal próbáltak meg a demilitarizált övezetben egy kilátást zavaró fát kivágni, mire északiak megtámadták őket és két amerikai tisztet baltával meggyilkoltak. Az eset végül Kim bocsánatkérésével zárult. 1974–78 között az ENSZ erők három titkos alagutat találtak, amelyeket az északiak a demilitarizált övezeten való átszivárgásra használtak fel. A negyediket 1990-ben találták meg. 1983-ban észak-koreai ügynökök ismét megpróbálták meggyilkolni a déli vezetést, az általuk Rangunban elhelyezett bomba több miniszterrel is végzett, ám Cson Duhvan elnök megmenekült.A két Korea kapcsolatában a hidegháború lezárását követő évtizedben került sor enyhülésre, az északi fél 1994-től kezdve igyekezett a kapcsolatokat normalizálni, mivel nagy szüksége volt Dél-Korea és a világ többi részének gazdasági támogatására. Ennek érdekében ebben az évben leállította atomprogramját, de miután ez nem vezetett eredményre, 1998-ban nagy hatótávolságú rakétatesztet tartottak, ám az Egyesült Államok az újabb találkozó ellenére továbbra sem enyhített szankcióin. 2000-ben végül Kim Dzsongil elfogadta a Kim Dzsedzsung déli elnök által javasolt csúcstalálkozón való részvételt, aminek megtartására júniusban sor került. 2013. január 14-én Észak-Korea bejelentette, hogy békét szeretne kötni Dél-Koreával, mégis két hónappal később felmondta a tűzszüneti megállapodást, egyúttal a forródrót-kapcsolatot is megszakította.2018-ban Kim Dzsongun (Kim Jong-un) észak-koreai vezető és Mun Dzsein (Mun Jae-in) dél-koreai államfő a  déli oldalon találkozott, az esemény célja a Koreai-félsziget nukleáris leszerelésének és a koreai háború formális lezárásának megbeszélése volt. A találkozó eredményeképp aláírták az április 27-i Korea-közi egyezményt.
A háború során mindkét oldal követett el tömeges atrocitásokat a civilek ellen. A háború kitörése után, 1950. június 28-án Li elnök elrendelte a korábban baloldali szimpatizánsként megjelölt és a Nemzeti Tanácsadói Ligában átnevelésre kényszerítettek, illetve börtönbe vetettek kivégzését. A nyár folyamán mintegy 100 000 civilt végeztek ki, attól való félelmükben, hogy az északiak oldalára állnak. Amerikai szövetségeseiknek tudomásuk volt erről, amiről be is számoltak a Pentagonnak, illetve számos fénykép is készült, azonban semmilyen akcióra nem került sor. Douglas MacArthur tábornok belügynek tekintette a kivégzéseket, így nem avatkozott közbe. A britek közbeavatkozásának többen köszönhetik életüket.Attól való félelmükben, hogy az észak-koreai katonák a menekültoszlopokban rejtőzve próbálnak meg közel férkőzni az amerikai állásokhoz, John J. Muccio szöuli nagykövet levélben tájékoztatta Dean Ruskot arról az 1950. július 25-én hozott döntésről, hogy az amerikai katonák minden észak felől érkező menekültoszlopra tüzelni fognak. Másnap a 7. lovashadosztály katonái ennek megfelelően jártak el, és a nogunri mészárlás néven ismertté vált eset során mintegy 100–400 civilt lőttek le három nap alatt. A háború további részében mintegy hatvan hasonló tömeggyilkosságra került sor. A 2005-ben felállított dél-koreai Igazság és Megbékélés Bizottsága a liberális elnökség idején még kártérítést javasolt, az I Mjongbak idején konzervatív tagokkal történő feltöltése után azonban már „katonai szükségszerűség”-nek ítélte az eseteket, arra hivatkozva, hogy közelben zajló katonai akciók esetén a kollaterális kár elkerülhetetlen lehet.Az amerikai légierő számos légitámadást hajtott végre polgári célpontok ellen. 1953-ban lerombolták a phenjani vízerőmű gátjait, a bekövetkező áradásban pedig a környék teljes rizstermése odalett. Egy hasonló 1944-es német támadást a nürnbergi per során háborús bűncselekménynek minősítettek. Az amerikaiak gyakran durván bántak a déliekkel, mivel nehezen tudtak különbséget tenni északiak és déliek között, erre pedig gyakran sem idő, sem szándék nem volt. A brit hadsereg 1951-es évkönyve szerint a harc nem volt tekintettel a koreaiakra, „a szerencsétlen országot inkább egy arénának, mintsem egy felszabadítandó országnak tekintették.” Ezt a problémát az amerikaiak később sem tudták kiküszöbölni, sőt a vietnámi háborúban, mind pedig az évtizedekkel később lezajlott iraki háborúban is rengeteg ilyen incidensre került sor. Utóbbi esetében vált igen gyakori, mindennapos módszerré, hogy ellenállók és terroristák elvegyülve a civilek között hajtottak végre fegyveres támadást.
A kommunista országok és főképp Kína a háború folyamán azzal vádolta az Egyesült Államokat, hogy biológiai fegyvert vet be Koreában. Ez a „baktériumháború” azonban csak háborús propaganda volt, amit arra alapoztak, hogy amerikai gépek úgy repültek be az északi területek felé, hogy nem dobtak le bombákat. A kommunisták szerint olyan rovarlárvákat dobtak le, amelyekből mutáns óriásrovarok kelnek ki, és megfertőzik különböző betegségekkel a lakosságot. Magyarországon ez a propaganda Méray Tibor Szabad Népben megjelent cikke alapján kezdett terjedni. Az elfogott amerikai pilótákat arra kényszerítették, hogy kamera előtt bevallják, biológiai fegyvert vetettek be (ezt a módszert hadifoglyokkal Szaddám Huszein is átvette az öbölháborúban). Sztálin halála után a Kreml leszámolt a koholt vádak további terjesztésével, amelyek addig is komoly nemzetközi presztízsveszteséget okoztak, és mindenért Maót, illetve a phenjani szovjet nagykövetet tettek felelőssé. Kína a mai napig fenntartja az állítást, ugyanakkor már csupán nyolcvanegy halálos áldozatot tanúsítanak az állítólag végrehajtott nyolcszáznégy biológiai támadásnak.Szöul északi megszállását brutalitás és atrocitások fémjelezték. Több száz földesurat, rendőrt, bankárt és hivatalnokot tartóztattak le, majd nyilvános akasztással végezték ki őket. A város lakosságát nehéz fizikai munka elvégzésére kötelezték a környéken létrehozott munkatáborokban. Az északiak mind a megszállt délen, mind a határhoz történő visszavonulás során végeztek ki civileket, összesen legalább 130 000 főt. Emellett mintegy 400 000 déli civilt kényszerítettek katonai szolgálatra, akik közül mintegy 225 000-ren haltak meg, mivel mindig ők kapták a legveszélyesebb feladatokat. Az észak-koreai haderő a háború egésze alatt mintegy 500 000–750 000 civilt ölt meg.Észak-Korea a háború egésze alatt kegyetlenül bánt a hadifoglyokkal, az amerikai fogvatartottak mintegy 38%-a (mintegy 6000 fő) meghalt a fogság ideje alatt, amihez hozzájárult a bajtársiasság teljes hiánya és a foglyok magába roskadása is. A dél-koreai foglyok közül 5–12 000 vesztette életét, mintegy 50 000-et pedig kényszersorozással az északi hadseregbe kényszerítettek. Az ENSZ hadifogolytáborban a kínai foglyok közül a nacionalistákat helyezték vezető pozícióba, akik aztán elnyomták a többieket. 1951 közepétől bevett gyakorlat volt, hogy rájuk antikommunista jelszavakat tetoválnak, aminek következtében gyakoriak voltak az öncsonkítások és öngyilkosságok. Az egyik hadifogolytábor Kodzse szigetén volt, ahol a foglyok 1952 februárjától kezdve lázongtak, május 7-én pedig az amerikai parancsnokot is túszul ejtették.
A mandzsúriai jelölt Richard Condon 1959-es politikai thrillere, amiből 1962-ben és 2004-ben készült filmadaptáció. A mű a hadifoglyok agymosásával kapcsolatos félelmekből táplálkozik. Az egyik szereplőnek, Raymond Shaw-nak átmossák az agyát a hadifogsága idején, és az ő segítségével akarják meggyilkolni az amerikai elnököt.
A Harcosok szövetsége (eredeti címen 태극기 휘날리며, Thegukki hünallimjo) 2004-es dél-koreai film egy testvérpárról szól, akiket a déli hadseregbe soroznak az északi invázió miatt. Az idősebb testvér csak úgy tudja felmentetni a fiatalabbat a katonai szolgálat alól, ha hőstettet hajt végre és megszerzi a Becsületrendet.
A kürt hangja című 2007-es kínai filmben is bemutatásra kerül a koreai hadszíntér, a cselekmény azonban a főszereplő kínai polgárháborúban megtapasztalt élményeire fókuszál.
Az Order No. 027 című 1986-os észak-koreai háborús filmdráma Dél-Koreába beszivárogtatott északi katonákról szól, akiket kémkedéssel, és partizánakciókkal bíz meg a vezérkar.
A 2010-es készítésű Comrades című dél-koreai sorozat a koreai háborúnak állít emléket, kitörésének 60. évfordulójára készült.
Pablo Picasso 1951-ben készült Mészárlás Koreában című képe az ENSZ és amerikai beavatkozás kritikájaként készült.
↑ Csoma: Csoma, Mózes. Koreai csaták és harcosok. Budapest: Szerzői kiadás (2011). ISBN 9789-6308-1082-1 
Jung Chang–Jon Halliday: Mao, az ismeretlen történet. Európa Kiadó, Bp., 2006, ISBN 963-07-8158-1
Keith Pratt: Everlasting Flower: A History of Korea. Reaktion Books, 2007, ISBN 978-1861893352
Kovács Péter: Nemzetközi közjog. Osiris Kiadó, Budapest, 2011, ISBN 978-963-276-210-4
Nigel Thomas–Peter Abbott: The Korean War 1950–53. Osprey Kiadó, London, 1993, ISBN 0-85045-685-1
Oliver Stone–Peter Kuznick: Amerika elhallgatott történelme. Kossuth Kiadó, 2014, ISBN 978-963-09-7996-2
Oliver Stone–Peter Kuznick: Egy új világháború küszöbén. In: BBC History, 2014/12. szám, ISSN 2062-5200; 54–59. o.
Park Hong-Kyu: American Involvement in the Korean War. In: The History Teacher, 1983/16. szám, 249-263. o.
Priscilla Roberts: New Light on a "Forgotten War": The Diplomacy of the Korean Conflict. In: OAH Magazine of History 2000/3. szám, 10-14. o.
Benbow, Tim (2011. 04). „Korea szövetséget kovácsolt”. BBC History I. (1.), 80-85. o. ISSN 2062-5200.  
Világpolitikai kislexikon (szerk.: Bognár Károly). Kossuth Kiadó, Budapest, 1972, ISBN 963-09-0145-5

A koreai hullám vagy nemzetközileg ismert nevén hallyu, az 1990-es években indult kulturális jelenség, amely a dél-koreai kultúra, főképpen a populáris kultúra (filmek, televíziós sorozatok és zene) külföldi terjeszkedését jelenti. A fogalmat a kínai média hozta létre az 1990-es évek végén a koreai kultúra egyre növekvő népszerűségére. A Bécsi Egyetem kutatója szerint a koreai hullám elindítója a Star in My Heart című 1997-es televíziós sorozat volt. A koreai hullám része a koreai konyha és divat is.
A koreai hullám elsődleges fogyasztói az ázsiai országok, közülük is legfőképpen Japán, de a jelenség terjedését Európában és az USA-ban is észlelték. A koreai hullám hatással van az ázsiai divatra, a termékfogyasztásra, a gazdaságra, de a diplomáciai kapcsolatokra is. Sikere mögött több tényező is áll, például a kedvező gazdasági környezet, az elvárásoknak megfelelő, színvonalas tartalom és az okos marketing. Emellett a koreai populáris kultúra újdonságérzetet hozott Ázsiában a már jól ismert amerikai és japán popkultúrával szemben. Az indianai Notre Dame Egyetem professzora szerint a hallyu sikerének titka, hogy „esztétikai szempontból vonzó, gazdasági szempontból jövedelmező, kulturális szempontból impozáns, kifinomult technológiát használ és ideológiai szempontból önelemző.”A hallyut számos kritika is érte, főképp a kereskedelmi- és tömegáru jellege miatt. A Columbia Egyetem professzora szerint a koreai hullám 2010-ben elérte a tetőpontját és – ahogy a jelenség neve is sugallja – megkezdődött a lassú hanyatlása. Ennek ellentmondó adatok szerint 2018-ra a hallyu rajongóinak száma 89 millió főre nőtt világszerte, 2017-hez viszonyítva 22%-kal.
A hallyu kialakulásának hátterében az 1980-as évek végén, 1990-es évek elején bekövetkezett gazdasági, társadalmi és kulturális változások állnak. 1987-ig csak helyi filmstúdiók vásárolhattak bemutatásra külföldi filmet, ekkor azonban az USA nyomására ezt a törvényt eltörölték. Ennek hatására 1994-re tíz koreai filmstúdió ment csődbe, a filmgyártás stagnálni kezdett, a helyileg gyártott filmek száma felére csökkent, a hollywoodi filmek piaci részesedése 80%-ra nőtt. Ugyanebben az időszakban a televíziócsatornák számának növekedésével az import műsorok száma is drasztikusan megnőtt, 1995-ben, az első kábeltelevízió megjelenésekor már csaknem 43 millió dollárt költöttek a csatornák külföldi műsorokra.A koreaiak csak lassan eszméltek, elsőként az 1993-ban bemutatott Szophjondzse (서편제) című film nem várt sikere mutatta meg, hogy az unalmasnak és színtelennek tartott koreai filmgyártásban rejlenek még lehetőségek. A film egy lassanként elfeledett ősi koreai művészet, a phanszori előadóművészeinek életéről szól. Az alkotás nosztalgiát ébresztett a koreaiakban a hazai kultúra iránt, a filmben éhező művészcsalád a Hollywood miatt halálra ítélt koreai filmművészet szimbólumává vált a szemükben. Egy évvel később az Elnöki Tudományos és Technológiai Tanács benyújtott egy jelentést az elnöknek, melyben a helyi média fejlesztését javasolták, azon apropóból, hogy a Jurassic Park című amerikai film egymaga annyi bevételt termelt, amennyit másfél millió koreai Hyundai autó eladása. A  jelentés nagy szerepet játszott abban, hogy a kormány és a lakosság is elkezdett a kultúrára, mint iparágra gondolni. A jelentést követően a kormány létrehozta a Kulturális Ipartestületet a Kulturális és Sportminisztérium irányítása alatt, 1995-ben pedig törvényt alkottak a hazai filmgyártás fellendítésére. 1999-ben a magát a „kultúra elnökének” hívó Kim Dedzsung 148 millió dolláros költségvetésű alapot hozott létre a kultúra támogatására.
A koreai hullám indulásáról több elmélet is született, abban azonban megegyeznek, hogy valószínűleg 1997-re vezethető vissza. A Bécsi Egyetem kutatója szerint a koreai hullám a Star in My Heart című doramával indult útjára, melyet a kínai Phoenix TV kezdett el vetíteni. Egy szingapúri tanulmány szerint azonban a jelenség a What Is Love All About? című sorozatnak köszönhető, amelyet a szintén kínai CCTV vásárolt meg ugyancsak 1997-ben. Az ázsiai országok hamarosan elkezdték felvásárolni a koreai sorozatokat, a tartalmon túl erre gazdasági okuk is volt: a koreai sorozatok jóval olcsóbbak voltak a korábban népszerű japán sorozatoknál, és a gazdasági nehézségek idején inkább az olcsóbb árut preferálták a csatornák. Az is segítette a koreai sorozatok terjedését, hogy éppen ebben az időszakban kezdődött meg Ázsiában a média liberalizációja, ami lehetővé tette külföldi produkciók szabadabb vásárlását.A Star in My Heart hatalmas sikert aratott a kínai és tajvani nők körében, főképp mert igen vonzónak találták a férfi főszereplő An Dzseukot (안재욱). A kínai nézőket ezen felül vonzotta a bemutatott modern életmód, a modern frizurák és divatos ruhák. Tajvanon sokáig teljesen más kép élt a koreaiakról, akiket durvának és kevésbé kulturáltnak képzeltek el. A koreai sorozatok nyomán ez a kép elkezdett megváltozni. Mind a kontinentális kínaiak, mind a tajvaniak számára ezek a sorozatok egy modern, trendi és jómódú ország képét keltették Dél-Koreáról. Az igazi áttörést a hallyu számára 2003-ban a Winter Sonata hozta meg, amelyet Japánon kívül Tajvanon, Thaiföldön és a Fülöp-szigeteken is nagy sikerrel vetítettek. A koreai doramák úgynevezett „második hullámáért” a Boys Over Flowers című sorozat felelős.
A koreai hullám másik fontos exportja a K-pop, azaz a koreai popzene. Ennek népszerűsége is az 1990-es évek végén kezdődött, amikor a Channel V Kínában elkezdett koreai videoklipeket vetíteni. A szentimentális és ázsiai értékrendeket követő koreai együttesek hamar népszerűek lettek, elsőként a H.O.T. nevű fiúegyüttesnek sikerült a kínai slágerlisták élére kerülnie, Tajvanon pedig a CLON nevű együttes indította el a K-pop-lázat. Az első, Kínát meghódító együttesek harmincezer fős koncerteket tartottak. A K-pop népszerűségének oka a kutató szerint abban rejlik, hogy a nyugati popzenét saját szájízükre alakították a koreai előadók, csak rájuk jellemző előadásmóddal és show-műsorral.A zene és a sorozatok mellett a mozifilmek is hozzájárultak a hallyu terjedéséhez, főképp a hollywoodi filmektől eltérő cselekményeik és jellegzetesen koreai voltuk miatt, amivel az ázsiaiak jobban tudtak azonosulni, mint a nyugati filmek által propagált kultúrával. A Szüri (쉬리) című akciófilm például (amelyből 2009-ben nagy sikerű televíziós sorozat is született Iris címmel) Japánban is igen nagy sikert aratott 14 millió dolláros bevételével, ami növelte a koreaiak nemzeti büszkeségét, mivel korábban a külföldön legelismertebb és legtöbbet bemutatott ázsiai kultúra a japán volt. A film bár politikai hangvételű, mégis vonzotta az ázsiai nézőket, mert különleges módon kezelte az észak- és dél-koreai helyzetet. 2001-ben a Joint Security Area című film volt az első koreai alkotás, amelyet 280 japán moziban mutattak be.Mindezeken túl a koreai hullám termékei bár az amerikai populáris kultúrára épültek, azokat a koreai kultúrához, értékrendekhez igazították, ezzel közelebb hozva őket az ázsiai vevőkhöz, gyakran innovatív megoldásokkal, friss, új érzést adva nekik. Mindehhez hozzájárul az ázsiai értékrend, a konfuciuszi tanítások közvetítése, amelyeket ugyanakkor modern környezetben, divatosan ábrázolnak. A gazdasági vákuum és az okos marketingfogások szintén hozzájárultak a koreai hullám sikeréhez. A kutató szerint a koreai kultúra népszerűségének vizsgálatakor az is fontos szempont, hogy az ázsiaiak egy része a japán populáris kultúrát túlzottan irreálisnak tartja a mindennapok valóságához képest, míg a koreai sorozatokat sokkal hihetőbbnek gondolja.A koreai hullámot számos újság, magazin tárgyalja, tudományos munkák, tanulmányok születtek, világszerte egyetemi előadásokat tartottak róla és számos könyv is megjelent a témában.
Az 1990-es évek elején stagnáló koreai filmipar fellendüléséhez nagyban hozzájárult a kormány pénzügyi-stratégiai támogatása. A koreaiak eltökélt célja volt lemásolni a hollywoodi sikermintát, ennek eredményeképp az olyan óriáscégek, mint a Daewoo, a Hyundai vagy a Samsung médiaipari leányvállalatokat hoztak létre. Ezek azonban az 1997-es ázsiai pénzügyi válság kezdetekor meg is szűntek.Ezek a rövid életű cégek azonban mégis fontosat alkottak, a hollywoodi minta alapján ugyanis átszervezték a koreai filmgyártást, nem csak technikailag, de módszertanilag is. Meghonosították a piackutatást és a közönségfelméréseket, a korábban ad hoc jelleggel működő filmgyártással szemben. Ezek a vállalatok abban is újat mutattak, hogy jól fizető munkát és állandó képzést ajánlottak a frissen végzett filmeseknek, akik miután ezek a cégek a válságban tönkrementek, továbbvitték tudásukat és megszerzett „nagyvállalati” tapasztalatukat. Elkezdődött a koreai filmipar megújulása, 2001-ben például a Cine 21 magazin toplistáján a 10 legjobbnak ítélt rendezőből hét harminc éven aluli volt, megjelentek a filmvásznon az olyan érzékeny témák, mint a homoszexualitás vagy az Észak-Koreával való konfliktus.A hallyu szempontjából a vízválasztó film a Süri volt 1999-ben, amely hollywoodi stílusban, koreai ízlésvilágra formálva készült. A film hatalmas kasszasiker volt Dél-Koreában, olyannyira, hogy több jegyet adtak el rá, mint a világszerte toplistavezető Titanicra. A Süri felállította a mércét a koreai filmművészet számára. 2006-ban a The Host című hazai filmre kétszer annyian váltottak jegyet Dél-Koreában, mint a Mission: Impossible III-ra. A koreai filmek sikerének köszönhetően megnőtt a helyi moziba járási kedv is. A koreai filmgyártás példaképpé vált a kisebb ázsiai államok számára, 2006-ban Korean Cinema: The New Hong Kong címmel könyv is megjelent.A koreai filmek legnagyobb fogyasztópiaca Japán, 2005-ben a filmek 79,4%-át mutatták be itt, a második legnagyobb piac Thaiföld, a harmadik az USA. Az USA jellemzően zárt piac a külföldi filmek terén, ami miatt a koreai filmeket leginkább csak tematikus mozikban mutatják be, illetve egyből DVD-n jelentetik meg. Előfordul, hogy Hollywoodban remake-et készítenek egyes filmekből. Az amerikai terjesztést a feliratozás is akadályozza, emiatt sokkal nagyobb sikereket könyvelhetnek el a filmek DVD-n és online terjesztésben, mint a mozikban. 2006-ban a Korean Cultural Festival keretében harminc amerikai egyetemen mutattak be koreai filmeket.
A koreai televíziós sorozatok népszerűségének oka a Bécsi Egyetem kutatója szerint abban rejlik, hogy a sorozatok a konfuciuszi értékrend közvetítői, amellyel az ázsiai lakosság többsége azonosulni tud. Fontos szerepet játszik ezekben a sorozatokban az idősek tisztelete, a családközpontúság, a fiúgyermek iránti elkötelezettség és az „ázsiai morális értékek” közvetítése. A családközpontúság miatt ezek a sorozatok Ázsián kívül is tetszenek a nézőknek, mert ezzel az értékkel képesek átlépni a kulturális különbségeken. A koreai sorozatok mindezeken felül sokkal olcsóbbak voltak kezdetben, mint akár a japán vagy hongkongi produkciók, a tajvani televíziók például azért kezdték el vásárolni őket, mert a hazai gyártmányú sorozatoknál is jóval olcsóbbak voltak, viszont jobb minőségűek, így mandarin nyelvre szinkronizálva, tajvaninak álcázva küldték őket adásba.A koreai sorozatok szereplői jórészt idealizáltak, a férfi főszereplők többsége jóképű, intelligens, érzékeny, nem fél felfedni az érzelmeit, és egy életen át képes szeretni egy nőt. A doramák népszerűségéhez a női közönség körében ez is hozzájárult, mivel a koreai férfi imidzse így eltér a többi ázsiai férfiétól (például a kínai harcművészeti filmek kemény főhőseitől). A koreai sorozatok vonzerejének része az operatőri munka minősége, a különleges és látványos helyszínek, a végtermék pedig „stílusos és kifinomult”. A minőségi munkához hozzátartozik a jó forgatókönyv és a kiváló színészi játék is. A koreai sorozatok amerikai forgalmazója, a YA Entertainment szerint „a cselekmény karakterközpontú, az összes főszereplő jellemrajza jól kiforrott, és minden cselekményszálat elvarrnak a sorozat végén. Legtöbbször a közönség könnyedén tud azonosulni a szereplőkkel, a helyzetekkel és a felmerülő konfliktusokkal. A színészek pedig szenvedélyesen és erős érzelmekkel játszanak.” Szerintük egyre több amerikai fordul a koreai sorozatok felé, mert „belefáradtak” az amerikai sorozatok által közvetített szexualitás és erőszak dömpingjébe, a koreai sorozatok pedig „valami újat” nyújtanak, „igazi tartalmat és mély érzelmeket”. A koreai sorozatok abban is újdonságot jelentenek például az amerikai vagy mexikói sorozatokkal szemben, hogy limitált epizódszámúak, általában 16–20 részesek, így könnyebb rábírni a nézőt, hogy végigülje, tudván, hogy a történetet nem nyújtják a végtelenségig. A koreai sorozatok külföldi terjesztésének egyik legnehezebb aspektusa a megfelelő felirat elkészítése, a jellegzetes koreai szófordulatok megfelelő átadása.A YA Entertainment szerint a siker egyik kulcsa, hogy a koreai sorozatok saját formulát követnek, innovatívak és nem igazodnak a nyugati tévéfilmkészítéshez. Az amerikai Entertainment Weekly szerint a koreai drámák sikere a másfajta megközelítésben kereshető: „A koreai sorozatok leegyszerűsítettnek és egyenesen buzisnak is tűnhetnek az amerikai néző számára, mégis magukkal ragadóak és furcsa módon megnyugtatóak.”
Japánban a K-pop népszerűségének okai között szerepel a zene minősége a J-poppal szemben. A K-pop-dalokat melodikusabbnak és jobban felépítettnek tartják. Ugyancsak a japán popelőadókkal összehasonlítva a kialakított imidzs milyensége is számít. A koreai előadók a japán rajongók szerint professzionálisabbak, jobban énekelnek és táncolnak. A japán lányegyütteseket túlzottan kavaiinak, azaz „csöpögősen cukinak” tartják, míg a koreaiakat ezzel szemben „ázsiaibbnak”. Ugyancsak hozzájárul a népszerűségükhöz, hogy igyekeznek megtanulni japánul, ez a hozzáállás pedig kifejezetten tetszik a japán rajongóknak. A McClure's Asia Music News újságírója szerint a koreai menedzserek arra törekednek, hogy megalkossák a japán piac számára a tökéletes „idolokat”, és ehhez a megfelelő marketingeszközöket vetik be. James Brooks amerikai zenész szerint a koreai popénekesek „vad, lelkes” hozzáállása is vonzó, a videoklipek nagy költségvetésűek, kiváló minőségűek és a többségük „elképesztően szórakoztató”.A K-pop sikere egy Fülöp-szigeteki elemző szerint abban rejlik, hogy a koreai popipar nem a hagyományos módon közelíti meg a marketing fogalmát. A koreai sztárok úgynevezett fan service-szel állnak a rajongók rendelkezésére, amely egy igen közeli sztár–rajongó kapcsolatot jelent. A sztárok aktívak a közösségi oldalaikon, gyakran tartanak rajongói találkozókat, különleges projekteket készítenek kizárólag a rajongói klub tagjainak (a Big Bang együttes például minden évben rövid paródiát készít az az évi legnépszerűbb televíziós sorozatokból). Ezen felül a lemezeket különleges módon csomagolják, extrákat helyeznek el bennük, elérve, hogy a rajongók ne az internetről töltsék le az albumot, hanem meg is vegyék.A K-pop világméretű terjedése a Times magazin szerint nagyban köszönhető az internetnek, a Facebooknak, a YouTube-nak és Twitternek, illetve az olyan, specializált hírportáloknak, mint az Allkpop vagy a Soompi, ahol a YouTube-hoz hasonlóan gombnyomással lehet a közösségi oldalakon megosztani az információt.
A hallyu részeként a koreai divat is terjed, bár nem olyan gyorsasággal, mint a sorozatok vagy a popzene. Elsősorban egyes ázsiai országokra van hatással. Kínában rendkívül népszerűek a Dél-Koreából importált ruhadarabok, főképp a fiatal nők körében, akik a kedvenc sorozataik főszereplőihez hasonlóan akarnak öltözködni. Az S&S Fashion Plaza üzletlánc például 60%-ban koreai divatmárkákat árul és Kína-szerte 100 boltot üzemeltet. 2010-ben Dél-Koreából Kínába 152 millió dollár értékben importáltak ruhaneműt, ami 37,8%-kal több, mint a korábbi években. A koreai márkák magas áruk ellenére is keresettek Kínában, a vásárlók a helyi árak háromszorosát is hajlandóak kifizetni értük. Ugyancsak népszerűek az olyan online áruházak, ahol pontosan olyan ruhákat lehet kapni, amilyeneket egyes színésznők bizonyos sorozatokban viseltek. Thaiföldön a helyi hatóságok figyelmeztető feliratokkal próbálják megakadályozni a koreai divat terjedését a fiatalok között, mert attól tartanak, hogy a hallyu divat beláthatatlan mértékben befolyásolhatja a thai kultúrát. A thai fiatalok az ország éghajlati sajátosságaitól függetlenül követik a koreai divatot, például népszerűek a fekete leggingek, de előszeretettel vásárolnak toxikusnak ítélt bőrfehérítő krémeket is, hogy a bőrük hasonló legyen a koreai hírességekéhez. Észak-Koreában a kormány szigorú rendelkezései ellenére is nagy az érdeklődés a dél-koreai divat iránt. Népszerűek a rövid szoknyák, a magassarkú cipők, az ujjatlan, kapucnis felsők és a divatos kiegészítők, annak ellenére, hogy a kormány tiltja az ilyen ruhanemű viselését. Itt is a dél-koreai sorozatok befolyásolják a fiatalokat, akik az ilyen ruhaneműk magas ára és a kilátásba helyezett büntetés ellenére is megveszik a tiltott termékeket.Kis mértékben ugyan, de a koreai divat az Egyesült Államokban is jelen van, működik például olyan koreai fodrászat, amelyik tizenöt üzletet üzemeltet az USA legnagyobb városaiban, növekvő nem ázsiai származású klientúrával. Ezen túl a dél-koreai divattervezők az amerikai divatéletben is elismertek, Csong Duri például az amerikai elnök feleségének, Michelle Obamának is tervezett ruhát, de Kristen Stewart és Megan Fox színésznőket is öltöztette már. Az Amerikában elismert koreai származású divattervezők közé tartozik még például Chris Han és Richard Chai is.
Bár a koreai hullámot elsősorban a televíziós sorozatok, a filmek és a popzene dominálja, Dél-Korea mezőgazdasági minisztere szerint az egészségesnek tartott koreai ételeknek is szerepet kell adni az ország kultúrájának globális terjesztésében. A minisztérium lépéseket tett annak érdekében, hogy a koreai konyha jobban elterjedjen, a Wonder Girls együttes például az egyik kampányuk reklámarca. A miniszter szerint aktív promócióval elérhető, hogy a hallyu keretein belül a koreai konyhát egyetlen évtized alatt olyan ismertté és elterjedtté tegyék, mint a japán vagy thai ételeket. A minisztérium támogatást is nyújt a koreai konyha terjesztését célul kitűző vállalkozások számára. 2011-ben Szöul internetes főzőversenyt rendezett külföldiek számára értékes nyereményekkel, a város szándéka volt, hogy a verseny segítségével terjesszék a koreai konyhaművészetet. A Hagyományos Koreai Ételek Intézete 2008-ban olyan szakácskönyvet jelentetett meg The Beauty of Korean Food címmel japánul, angolul, kínaiul és franciául, amely sztenderdizált receptleírásokat tartalmazott. A koreai gasztronómia népszerűsítése érdekében tizenhárom részes dokumentumfilm is készült Kimchi Chronicles címmel, melyet az USA egész területén vetített egy amerikai tévécsatorna. Az egyes epizódokban hollywoodi sztárok is készítenek koreai ételeket, például Hugh Jackman vagy Heather Graham. A palota ékköve című, 87 országban bemutatott sorozatban felvonultatott, szépen tálalt ősi koreai ételek világszerte felkeltették az érdeklődést a koreai gasztronómia iránt. 2004-ben az Egészségügyi Világszervezet „egészségesnek és kiegyensúlyozottnak” nevezte a koreai konyhát.
A koreai hullám által generált bevétel 2004-ben a dél-koreai GDP 0,2%-át adta. 2009-ben a szórakoztatóipar hárommilliárd dollár értékű exportot bonyolított le. A koreai sorozatok exportjából 2003-ban 37,5 millió dollár folyt be, ami több mint a triplája az 1999-es bevételnek. 2012-ben a hallyu-termékekből befolyt összeg meghaladta a tízmilliárd dollárt. A koreai sztárok befolyással vannak az ázsiai divatra, a reklámokon keresztül a termékfogyasztási szokásokra, de még a plasztikai sebészetre is. A koreai hullám hatására megnőtt a koreai nyelvet tanuló külföldiek száma. A hallyu megítélése Dél-Koreában jórészt pozitív, a lakosság a nemzeti öntudat és büszkeség részeként, a koreai kultúra megismertetőjeként tekint rá; akadnak azonban akadémiai kritikusai is. A hallyu hatására Kjonggi tartományban Hallyuworld néven élményparkot létesítenek, melyben egy 18 000 férőhelyes K-pop-aréna és egy popmúzeum is helyet kap majd.A koreai hullám a turizmusra is hatással van, évről évre nő a külföldi turisták száma, 2003-ban a koreai turisztikai hivatal számításai szerint a népszerű sorozatok forgatási helyszíneire ellátogató külföldi turisták száma meghaladta a 130 000-et. Gazdasági hatása más országokban is érvényesül, a koreai sztárok nevével fémjelzett termékek igen keresettek mindenütt Ázsiában. A koreai cégek hamar felismerték a kulturális exportban rejlő gazdasági lehetőséget, de nem csak a sztárok leszerződtetésével: az LG Electronics például vietnámi televíziós csatornák számára ingyen szolgáltatott koreai sorozatokat, és még a szinkronizálás költségeit is állta.Dél-Korea a világ popexportőrei között előkelő helyet foglal el, 2009-ben 31 millió dolláros bevételt hozott a gazdaságnak a popelőadók exportja. A koreai színészek a hollywoodi színészek után a legjobban fizetettek, egy-egy híresebb színész évente akár 10 millió dollárt is keres, de akad olyan színész is, aki filmenként kap 5 millió dollárt. A koreai hullám a könyvkiadásra is hatással volt, főképp a japán és kínai nyelven megjelenő koreai művek esetében.Ázsia mellett az USA és több európai ország is a koreai hullám hatása alá került. A KOTRA (Koreai Kereskedelmet és Befektetést Elősegítő Ügynökség) 94 régióban végzett felmérése szerint hat olyan ország van, köztük a Fülöp-szigetek és Üzbegisztán, ahol a koreai hullám növekedő stádiumban van, vagyis nagy népszerűségnek örvend, a termékeladhatóság szempontjából azonban még csupán kezdeti szakaszban van. 23 országban, köztük Németországban és az Egyesült Királyságban a hullám elismerési szakaszban jár, ami fokozatos fel- és elismerést jelent. Indiában és Srí Lankán a kezdeti szakaszban tart a hullám, ami azt jelenti, hogy egyelőre csak kis közösségek ismerik. A felmérés szerint a kezdeti stádiumban lévő országokban a K-pop-előadók közül a fiúegyüttesek a népszerűek, míg a már régebb óta hatás alatt lévő országokban (például Japán vagy Kína) a lányegyüttesek számítanak „trendinek”. A koreai hullám közönsége is változóban van, indulásakor főképp a középkorosztályt ragadta meg (a sorozatokon keresztül), újabban azonban inkább a fiatalok érdeklődnek iránta.2012-ben PSY Gangnam Style című dala világszerte hisztériát okozott és néhány hét leforgása alatt Guinness-rekorder lett, mint a YouTube történelmének legkedveltebb videója, több mint kétmillióan nyomták meg akkor rajta a tetszik gombot. A dal 31 országban vezette a letöltőlistákat, novemberben pedig minden idők legnézettebb videója lett a YouTube-on. A Gangnam-őrület a dél-koreai Külügyminisztérium szerint fontos és hasznos az ország imidzsének alakítása szempontjából, a koreai hullám részeként számos koreai cégnek jelent marketinglehetőséget.A Korea Foundation szerint 2018-ban körülbelül 89 millió rajongója volt a koreai hullámnak világszerte, a legtöbben, 70,5 millióan Ázsiában, 11,8 millióan Amerikában és mintegy 6,57 millióan Európában. 2017-tel összehasonlítva 22%-kal nőtt a rajongó száma, amelyet a Korea Foundation nagyrészt a BTS együttes 2018-as sikereinek könyvel el.
A koreai hullám egyik legnagyobb fogyasztója Japán. A japán piac meghódítását 2003-ban a Winter Sonata című sorozatnak sikerült elérnie, jelentősen javította a japánokban Dél-Koreáról kialakult képet, és hatással volt a turizmusra, valamint Ázsia-szerte divattrendet teremtett. A sorozat összesen 27 milliárd dollárt jövedelmezett a hatására kialakult koreai-japán turizmus bevételeit is beszámítva. A sorozat bemutatása után a forgatási helyszínül szolgáló Namiszom-sziget látogatóinak száma 250 ezerről 650 ezerre emelkedett. Azóta a szigeten több sorozatot is forgattak, ennek köszönhetően 2011-ben már 2,3 millió turista látogatott el ide, 20%-uk külföldi volt. Japán a K-pop tekintetében is vezető fogyasztó, a koreai popénekesek és együttesek rendre meghódítják a japán slágerlistákat, kiszorítva a helyi előadókat.Kínában a koreai televíziós sorozatok uralják a külföldi programokat, több koreai sorozatot vetítenek, mint akár amerikait vagy japánt. Hongkongban a TVB televízió külön csatornát hozott létre TVB–J2 néven, amely csak koreai programokat sugároz, és a helyi ATV csatorna is a hét öt napján főműsoridőben vetít koreai sorozatokat. Hongkongban a koreai doramák népszerűsége A palota ékkövével kezdődött, amelyet a tévénézők fele követett rendszeresen.Szingapúr, Indonézia és a Fülöp-szigetek is a koreai hullám hatása alá került, de például Üzbegisztánban is nagyon elterjedt, 2009-ben és 2010-ben összesen 20 koreai sorozatot vetítettek itt a helyi adók. Thaiföldi producerek Koreába utazva próbálják ellesni a jó sorozatok készítésének titkait, a thai fiatalok előszeretettel követik a koreai divatot, a helyi televízióadók pedig átlagosan napi 100 percnyi koreai doramát vetítenek. A hallyunak köszönhetően a Dél-Koreába látogató thai turisták száma megkétszereződött.Ázsiában a koreai hullámnak nem csak kulturális és gazdasági hatásai vannak, a jelenség politikai befolyással is bír. Dél-Korea a puha hatalom eszközeként tekint a szórakoztatóiparára, amely segít az országnak pozitívan befolyásolni a régióban róla kialakult képet. A szingapúri Asia Research Instititue tanulmánya szerint a hallyu is felelős a dél-koreai külkapcsolatok javulásáért, például Vietnámmal, ahol a vietnámi háború miatt voltak ellenérzések a koreaiakkal szemben, illetve Tajvannal, akik a pekingi kapcsolatok miatt nehezteltek az országra. Észak-Koreába a hallyu-termékek csempészett CD-ken és DVD-ken jutnak át, ami miatt az észak-koreai határőrség fokozottan ellenőrzi a határokat. No Muhjon egykori dél-koreai államfő azon a véleményen volt, hogy a hallyu segítheti Észak- és Dél-Korea egyesítését.Az észak-koreai The DailyNK szerint az észak-koreaiak szinte minden generációján elhatalmasodott a dél-koreai termékek okozta láz, a fiatalok közül sokan „úgy érzik, szűk farmert és magassarkú cipőt kell viselniük, akkor is, amikor a napi szükségleti cikkekhez is nehéz hozzájutni.” Az újság szerint a kormány minden megszorító intézkedése ellenére az észak-koreaiak megtalálják a módját, hogy hozzájussanak a dél-koreai sorozatokhoz és popzenéhez. A dél-koreai divat hatással van Észak-Koreára is, illetve a nyelvre is, egyre több divatos dél-koreai szó kerül át a popzenének és a sorozatoknak köszönhetően. A CD-k és DVD-k mellett egyre népszerűbb a pendrive is, amelyet a The DailyNK szerint nehezebben találnak meg házkutatáskor a rendőrök.
Párizsban 14 ezer fős telt házas koncertet adtak koreai előadók. 2011-ben a SHINee volt az első dél-koreai együttes, amely koncertet adott Londonban. A Big Bang együttes ugyanebben az évben nem várt meglepetést okozott, amikor elnyerte az MTV Europe Music Awards legjobb nemzetközi előadó díját. Rajongói jóvoltából a Big Bang Britney Spearst győzte le a versenyben 58 millió szavazatot gyűjtve. A koreai popzene növekvő európai népszerűségét mutatja az is, hogy a legnagyobb, K-poppal foglalkozó angol nyelvű internetes portál, az Allkpop európai olvasóinak száma négy év alatt 1%-ról 25%-ra nőtt. Az iTunes 2010-ben az európai vásárlók számára is elérhetővé tette a K-pop-előadók dalait. A koreai előadók (főképpen a 2NE1, a Beast, a 2PM, az MBLAQ, a Big Bang és a Super Junior-M) rendszeresen előkelő helyet foglalnak el a németországi VIVA zenei csatorna slágerlistáján, előfordult, hogy az első három helyet is koreai előadó szerezte meg egyazon héten. A koreai hullám Magyarországon is jelen van, a Magyar Televízió több koreai kosztümös sorozatot is vetített (például A palota ékköve), és olyan magyar popelőadók is vannak, akikre bevallottan hatással volt a K-pop műfaja.A Közel-Keleten az egyiptomi Nilesat televízió Korea TV néven kezdett el koreai programokat sugározni, a szolgáltatás a Közel-Kelet és Afrika területén 32 országban, mintegy 330 millió néző számára érhető el.
A koreai hullám hatását mutatja, hogy több amerikai előadó is dolgozik, illetve turnézik közösen koreai popsztárokkal (például Kanye West vagy a Jonas Brothers), 2009-ben Lady Gaga például a Big Bang és a 2NE1 zenei producerével, Teddy Parkkal szeretett volna együttműködni, ez azonban a producer elfoglaltsága miatt nem jöhetett létre. A Billboard 2011 augusztusában elindította a saját K-pop-toplistáját, de a YouTube is külön műfajként kezeli a K-popot, és külön K-pop-csatorna indítását is tervezik. A koreai hullám harmadik helyen szerepel a CNN „12 ok, hogy meglátogassuk Koreát 2012-ben” listáján. New Yorkban 40 ezer fős koncertet adtak koreai popsztárok egy fesztiválon. A népszerű énekes-színész Rain a rajongóinak köszönhetően a Time magazin választásán a világ legbefolyásosabb embere címet is elnyerte. 2009-ben ugyancsak Rain lett az első koreai színész, aki főszerepet kapott hollywoodi filmben. Ugyanebben az évben a Wonder Girls lett az első koreai együttes, amelynek sikerült felkerülnie a Billboard Hot 100-as listára. 2017-ben a BTS elnyerte a Billboard Music Awards Top Social Artist díját, koreai előadóként először.Az USA-ban a koreai sorozatokat főképp online és DVD-n nézik, bár léteznek kifejezetten ázsiai műsorokra specializálódott televíziócsatornák is. Az amerikai online televíziós programokat közvetítő honlapok között megjelentek kifejezetten ázsiai tartalomra specializálódott weboldalak, például a DramaFever vagy a Crunchyroll, de a jórészt amerikai televíziós programokat szolgáltató Hulu is elkezdett koreai drámákat sugározni. Egy felmérés alapján a koreai sorozatokat néző amerikaiak 95%-a nem koreai származású. A nézők körülbelül egyenlő arányban nők és férfiak.
A koreai hullámot kialakulása óta számos kritika éri. Egyes elemzők szerint a jelenség átmeneti és lassul, illetve nem több mint egy „buborék”. A koreai sorozatok népszerűségének egyik okaként felsorolt konfuciusi értékrend és családközpontúság ellenére Vietnámban például több szülő is a koreai doramák betiltását követelte szexuális tartalom és erőszak bemutatása miatt. Ugyancsak kritika érte azt az állítást, miszerint a koreai sorozatok a koreai társadalom valóságát mutatják be, az ábrázolt idilli családképpel ellentétben ugyanis 2005-ben például a régióban Dél-Koreában volt a legmagasabb a válások száma.Egy koreai dokumentumfilmes szerint a koreai szórakoztatóipar nem a magas kultúra, hanem a tömegkultúra képviselője. Egy másik kritikus megkérdőjelezi a produkciók eredetiségét és „koreaiságát”, szerinte a koreai szórakoztatóipar semmiféle újdonsággal nem szolgál, gyakorlatilag az amerikai és a japán mintákat másolja mind a zene, mind a televíziózás terén. Másik gyakori kritika, hogy a koreai hullám nem más, mint kereskedelmi árucikk, a kapitalizmus végterméke, amely lehetőséget teremt a koreai cégeknek a külföldi piacok meghódítására. A jelenség jövője miatt aggódó vállalatok a hallyu állami támogatását szorgalmazták, ami meg is valósult, mivel a koreai kormány az ország globális versenyképességének kulcsát látja a hallyu-termékekben. I Dongjun kritikus szerint a hallyu-termékek nem tudnak maradandót alkotni, és ugyancsak kritizálta a jelenség állami támogatását: „Koreán kívül egyetlen más állam sem tartott vészhelyzeti gyűlést és küldött bürokratákat egy másik országba, hogy elősegítse a szórakoztatóipara betelepítését.” Von Jongdzsin kultúrakutató egyik írásában szarkasztikusan jegyezte meg, hogy a koreai hullám egyetlen aspektusra épül: „Gyűjtsünk össze mindent, amit el lehet adni!” – ahelyett, hogy a jelenséget az ázsiai régió kulturális egyesítésére, a kultúrák közötti kommunikáció elősegítésére használnák fel. A BBC kritizálta a koreai popipar működését is, kijelentve, hogy a menedzsmentként is működő kiadók exkluzív, hosszútávú „rabszolgaszerződések” keretében dolgoztatják a sokszor tinédzserkorú popsztárokat, akiket gyakran meg sem fizetnek rendesen. Az előadók érdekvédelmi szervezete szerint a helyzet „nem tartható fenn sokáig”.Japánban hallyu-ellenes mozgalom indult, Hating the Korean Wave címmel bestseller manga is megjelent, 2011 augusztusában pedig mintegy ötszázan tiltakoztak a Fuji TV székháza előtt a koreai sorozatok dominanciája miatt.
szerk.: The Korea Herald: The Korean Wave (angol nyelven). Jimoondang (2008). ISBN 8988095847 
Iwabuchi, Koichi. East Asian pop culture: analysing the Korean wave (angol nyelven). Hong Kong University Press (2008). ISBN 9622098924

A koreai irodalom a koreai nyelven vagy koreai személyek által írt irodalmi művek összességét jelenti. A művek kezdetben klasszikus kínai nyelven, majd koreai nyelven, de kínai írással, később pedig hangul írással születtek. A koreai irodalom tárgykörébe tartozónak tekintik az úgynevezett „szóbeli irodalomba” tartozó, szájról-szájra terjedő legendákat, énekeket, phanszori (pansori)-műveket, a népi drámák körébe tartozó koreai bábjátékot vagy a maszkos táncokat is.
A három királyság korának irodalmában a meghatározó műfaj a hjangga (hyangga) volt. A Korjo (Goryeo)-korban keletkeztek olyan történelemkönyvek, mint a Szamguk szagi (Samguk sagi) és a Szamguk jusza (Samguk yusa). Számos buddhista dokumentum maradt fenn ebből a korból, például a Csikcsi (Jikji). A 13. század végén megjelent a rövid sidzso (sijo) és a hosszabb kasza (gasa) versforma. A Csoszon (Joseon)-korban virágzott az irodalmi élet, népszerűek voltak a meséket, mondákat megörökítő elbeszélések, az állatmesék, a történelmi regények. Az első modern regényt I Gvangszu (Yi Gwang-su) írta 1917-ben. A japán megszállás alatt a modernizmus és a realizmus volt a meghatározó irányzat.
A koreai háborút követő időszak dél-koreai irodalmát a háború és következményei határozták meg. A korszak legfontosabb írói közé tartozik Cshö Inhun (Cshoi In-hun), Pak Kjongni (Park Gyeong-ni), valamint Cso Szehi (Jo Se-hui). Az 1990-es évek új irodalmi trendeket teremtettek, előtérbe került az individualizmus. Sin Gjongszuk (Shin Gyeong-suk) az évtized egyik legsikeresebb írónője.
Észak-Koreában a kettéválást követően az irodalom elsődleges szerepe a kommunizmus eszméjének terjesztése volt, jellemző volt a szocialista realizmus és a forradalmi romantika. Az 1960 utáni irodalom központi témája a dzsucse volt. Az 1990-es évek előtti időszakra jellemző a „szocialista éden”-megközelítés, ez a 2000-es években némiképp megváltozott.
A koreai irodalom a koreai hullámnak köszönhetően külföldön is egyre népszerűbb, 2011-ig több mint 1500 művet fordítottak le 34 nyelvre. Több regény, verseskötet és népmese megjelent magyarul is.
A koreai nyelv mintegy 77 millió ember anyanyelve, Észak-Korea, Dél-Korea, valamint Kína Jenpien Koreai Autonóm Prefektúrájának hivatalos nyelve. A koreai nyelvet hosszú időn át kínai írásjegyekkel írták, ezek elnevezése handzsa. Többféle rendszer is létezett, az idu írást (이두) már a 7. században használták kínai szövegek transzliterációjához. A Korjo (Goryeo)-korban ezt követte a jóval fejlettebb hjangcshal (hyangchal) (향찰) rendszer, melynek segítségével teljes mondatokat tettek koreaiul olvashatóvá a handzsa írásjegyek segítségével. Ezen felül létezett még a kugjol (gugyeol) (구결) rendszer is, melyet kínai klasszikusok olvasásához használtak.A 15. század óta létezik a hangul (hangeul) ábécé, melyet kifejezetten a koreai nyelvre hoztak létre Csoszon (Joseon)-kori tudósok, ám a konfucianizmus és a kínai kultúra befolyása miatt egészen 1945-ig nem nagyon használták. Az első hangullal írt, 1446-ban publikált Hunmindzsongum herje (Hunminjeongeum herye) dokumentum 1997-ben bekerült az UNESCO A világ emlékezete programjába. Ezeknek a nyelvi sajátosságoknak megfelelően a korai irodalom klasszikus kínai nyelven, majd koreai nyelven, de kínai írásjegyekkel íródott, a hangul bevezetését követően pedig hangullal írt művek is megjelentek, de a 20. századig a kínai írással írt művek domináltak.
A koreai nyelv nem egységes, regionális különbségek lépnek fel a dialektusokban, bár Dél-Koreában az írott irodalmi nyelv a szöuli dialektuson alapszik. Az észak-koreai és a dél-koreai változat között is számos különbség található, amióta a Koreai-félsziget két részre szakadt. Nem csak a kiejtés és az egyes szavak jelentése, valamint a dél-koreai nyelvváltozatban a nyugati, főleg angol nyelvterületről átvett szavak jelentik a különbséget, de nyelvtan és helyesírás tekintetében is különbözik a két országban beszélt és írott koreai nyelv.
A dél-koreai nyelvváltozat szókészletében mintegy 35%-ban találhatóak őshonos szavak, a szókincs további 60%-a sino-koreai (azaz koreanizált kínai) eredetű, 5% pedig külföldi (főképp angol és francia) jövevényszó. 1945 előtt ezek japán közvetítéssel, utána pedig közvetlenül kerültek át a koreai nyelvbe. A jövevényszavak becsült száma 20 000 körül mozog, melynek 90%-a angol eredetű.
A szájhagyomány útján terjedő legendák eredete egészen a legkorábbi ismert időkig vezethető vissza. Ilyenek az egyes királyságok alapító legendái, például a koreai nép atyjaként emlegetett Tangun (Dangun) legendája, melynek legkorábbi ismert verzióját a Szamguk juszában (Samguk yusában) jegyezte le Irjon (Il-yeon) szerzetes, aki a kínai Vejsu (Weishu)t (魏書, „Vej (Wei) könyve”) használta fel forrásként, így nem tudható, mennyire autentikus a lejegyzés. Ugyanígy Irjon (Il-yeon) lejegyzéséből ismerni csupán Szuro (Suro), Kumgvan Kaja (Geumgwan Kaya) uralkodójának mondáját, mivel a korszakból egyetlen írásos emlék sem maradt fel.
Az első lejegyzett koreai verset Juri (Yuri) kogurjói (goguryeói) királynak tulajdonítják i. e. 17-ből, mely a Hvangdzsoga (Hwangjoga) (황조가, 黃鳥歌; „Sárgarigók”) címet viseli, azonban történészek egyetértenek abban, hogy nagy valószínűséggel nem ő költötte, hanem egyszerű népi költemény.
A három királyságként emlegetett Silla, Pekcse (Baekje) és Kogurjo (Goguryeo), valamint az őket követő Egyesített Silla korának irodalmában a meghatározó műfaj a hjangga (hyangga) (향가) volt, melyet népdalként lehetne leginkább definiálni. A kínaiak már elég korán feljegyezték, hogy a koreaiak szeretnek táncolni és énekelni, olyan kötetekben, mint a Szan kuo cse (San guo zhi) (三國志, „A három királyság története”, 3. század) vagy a Hou Han su (Hou Han shu) (後漢書, „A kései Han-dinasztia könyve”, 5. század). A kínaiakat meglepte, hogy a koreai államokban mennyire gyakran tartanak táncos-zenés ünnepeket, sámánisztikus rituálékat. A 7. századtól az idu írás bevezetésével a korábban szájhagyomány útján terjedő dalokat le is jegyezték. A 9. század végén Szamdemok (Samdaemok) (삼대목, 三代目) címmel hjangga (hyangga)gyűjtemény is készült Sillában, azonban a 13. századi mongol invázió idején sok más feljegyzéssel együtt ez is elpusztult. Mára csupán néhány korabeli hjangga (hyangga) maradt fenn. Az első dal, amit kínai írással lejegyzetek, még a Kaja (Kaya)-korszakból származik, a címe Kudzsi ka (Guji ga), azaz „Kudzsi (Guji) éneke”, mellyel valószínűleg Szuro (Suro) királyért imádkoztak.
A kínai hatás nem csak az írásjegyek használatában mutatkozott meg, de kínai hagyományok szerint történt az egyes államok történelmének feljegyzése is. Számos óriás kőfaragvány született ebben a korszakban, melyekre neves személyek, királyok tetteit vésték fel, szintén kínaiul. A konfucianizmus és a buddhizmus terjedése az irodalmi témaválasztást is befolyásolni kezdte. Akárcsak a politikai életben, az irodalom és a művészetek területén is Silla volt a vezető állam a térségben, és bár valószínűleg a másik két államnak is voltak saját dalai, költeményei, ezek írásos emléke nem található. A fennmaradt sillai hjangga (hyangga)-költeményekre nagy hatással volt a buddhizmus és számos szól a hvarangok (hwarangok), az állam elit lovagjainak hőstetteiről.
Az Egyesített Silla korban több kiemelkedő íróról is tudomása van az irodalomtörténetnek. Egyikük Szol Cshong (Seol Chong) (설총), a Hvavanggje (Hwawanggye) (화왕계, 花王戒; „Intelem a Virágok Királyának”) című példázat szerzője, valamint a Tang-kori Kínában tanult Cshö Cshivon (Choi Chi-won) (최치원), aki kínai nyelven írt költeményeket.
1013-ban megkezdődött Korjo (Goryeo) állam történelmének összefoglalása, kiadtak egy 36 kötetes történelemkönyvet, ez azonban a kitaj támadás következtében megsemmisült. A fennmaradt kiadványok közül a kora koreai történelem kutatásában az 1145-ben kiadott Szamguk szagi (Samguk sagi) (삼국사기, „A három királyság története”) és az 1285-ben kiadott Szamguk jusza (Samguk yusa) (삼국유사, „A három királyság emlékezete”) játszik fontos szerepet. 1234-ben kiadták Cshö Juni (Choi Yun-ui) (최윤의) korábban összegyűjtött 50 kötetes könyvét, a Szangdzsong kogum jemun (Sanjeong gogeum yemun)t (상정고금예문, „A múlt és a jelen szokásainak részletes leírása”). I Gjubo (Lee Gyu-bo) (이규보) Tongmjong vangphjon (Dongmyeong wangpyeon) (동명왕편, „Tongmjong király legendája”) című művéből Kogurjo (Goguryeo) alapításának legendája ismerhető meg. A Karak kukki (Garak gukgi) (가락국기) Kumgvan Kaja (Geumgwan Gaya) (Karak (Garak)) állam legendáit és történeteit gyűjtötte össze. A Silla szuidzson (Silla suijeon) (신라수이전, „Bizarr sillai történetek”) természetfeletti legendákat örökített meg a Silla korból. Számos buddhista szöveg, könyv keletkezett ebben az időben, beleértve például a Csikcsi (Jikji)t.
A kínai befolyásnak köszönhetően nagy népszerűségnek örvendtek a kínai költők, mint például Li Paj (Li Bai) vagy Tu Fu (Du Fu). A koreai költők is írtak kínai stílusú verseket, ezek neve hansi (한시). A 13. század végén megjelent a rövid sidzso (sijo) (시조) versforma, valamint a hosszabb cshangga (changga) (창가), de a kasza (gasa) (가사) is a Korjo (Goryeo)-korban keletkezhetett. Gyakori téma volt az őszintén kifejezett szerelem, ez élesen elüt például a sillai irodalmi tradícióktól és a kiszeng (gisaeng)ek is írtak verseket. A kor kiváló konfucianista tudósai, mint Cshö Cshung (Choi Chung) (최충) vagy Cshö Szungno (Choi Seung-no) (최승로) költeményeket és prózát is írtak.
Királyi parancsra Korjóban (Goryeóban) elkezdték a nép által mesélt történeteket gyűjteni, és számos kiváló író és költő népszerűsítette a phegvan (paegwan)-irodalmat (패관), illetve írt maga is ilyen népies jellegű történeteket. A kor kiválóságai közé tartoztak a Csungnim kohö (Jungnim gohoe) (중림고회, „A bambuszerdő bölcsei”) tagjai, többek között I Illo (Lee Il-lo) (이인로), Im Cshun (Im Chun) (임춘) és I Gjubo (Lee Gyu-bo) (이규보). A társaság irodalomkritikával is foglalkozott. Népszerűek lettek a különféle tárgyakat (papír, pénz) és állatokat (teknős, ebihal) megszemélyesítő allegorikus történetek, például I Gok (Lee Gok) (이곡) Csuk puin cson (Juk buin jeon) (죽부인전, „Bambusz asszony története”) című műve. Ugyancsak elterjedt az életrajzok írása, különösen olyan személyeké, akiket életükben nem becsültek meg a munkásságukért.
A Korjo (Goryeo)-korban írt dalokat a későbbi korokban vulgárisnak találták, nagy részüket ezért inkább nem jegyezték le, vagy ha le is jegyezték, feltehetően cenzúrázták. Összesen 33 olyan dal maradt fenn így, amelynek szövege ismert, jó részük a Korjosza (Goryeosa) (고려사, „Korjo (Goryeo) története”), az Akhak kvebom (Akhak gwebeom) (악학궤범, „Zenei kánon”), az Akcsang kasza (Akjang gasa) (악장가사, „Dalszövegek zenére”) valamint a Sijong hjangakpo (Siyong hyangakbo) (시용향악보, „Koreai dalok jegyzéke”) című Csoszon (Joseon)-kori gyűjteményekből származik. További 39 dalnak csupán a címe ismert. A korjói (goryói) daloknak két reprezentatív típusa különíthető el: a szogjo (속요, sogyo) és a kjonggicshega (경기체가, gyeonggichega), az előbbi jellegzetes ismétlődő refrénnel rendelkezik, ami sokszor csupán hangutánzó szavakból áll és zenei kísérettel adták elő; a másikban pedig a kjonggi ottohaniikko (gyeonggi eoddohaniikko) (경기 어떠하니잇고) kifejezés ismétlődik minden versszak negyedik és hatodik sorában.
A Csoszon (Joseon)-kori irodalmi életet a jangban (yangban) elit, a tudós-dzsentri réteg uralta, akiktől elvárt volt, hogy értsenek a költészethez, az irodalomhoz. Az írott irodalmi nyelv a kínai íráson alapuló handzsa rendszert használta, amellyel a koreai nyelvet ültették át kínai írásjegyekre, vagy pedig kínai nyelven íródtak a művek. A koreai nyelvet leképező önálló hangul ábécé bevezetése a 15. században nem hozott nagy változást, mivel az elit réteg a kínai írást presztizskérdésnek tekintette, a hangult jobbára a nők használták, majd később fokozatosan a populáris irodalom írásává fejlődött, az irodalmi művek többsége azonban továbbra is handzsával íródott.
A tudós-dzsentri réteg szinte minden tagja foglalkozott költészettel, a legnépszerűbb műfaj a sidzso (sijo) volt, amely rím nélküli háromsoros költemény, és amelyet a Csoszon (Joseon)-időkben még tanga (danga) (단가) néven ismerték. A koreai nyelv kötött szórendje miatt a szóvégi rímek helyett inkább alliterációt használtak. Sidzsókat (Sijókat) az igen művelt kiszeng (gisaeng)ek is írtak, közülük a legismertebb Hvang Dzsini (Hwang Jin-i), akinek nyolc kínai nyelvű verse maradt fenn. A műfaj egyik legnagyobb mesterének Jun Szondo (Yun Seon-do) (윤선도) költőt tartják, aki meghonosította a hosszabb lélegzetvételű változatot.
A másik népszerű műfaj a kasza (gasa) volt, mely hosszabb, mint a sidzso (sijo), és sokszor a természet szépségéről szól. Művelői közé tartozott például Csong Cshol (Jeong Cheol) (정철) (1537–1594) és Ho Nanszolhon (Heo Nanseolheon) (허난설헌) (1563–1585), a kor egyik prominens költőnője, akinek a társadalmi konvenciókat kellett legyőznie, amelyek szkeptikusan viszonyultak a nők irodalmi tehetségéhez. A kasza (gasa) gyakorta hangullal íródott, így a köznép körében igen kedvelt volt.
A Silhak („gyakorlati tudás”) mozgalom tagjai, akik a hagyományos, elméleti tanulás helyett a praktikus tanulást népszerűsítették, a népszerű irodalomhoz is hozzájárultak, méghozzá hangullal írt művekkel. Nem csak költeményeket és szépirodalmi műveket hoztak létre így, de tudományos munkákat és filozófiai elemzéseket is.
Megjelentek a népi mondákat, meséket megjelenítő, vagy azokat imitáló művek is. Ekkor született az egyik legnépszerűbb koreai népi hős, Hong Gildong figurája, akit Ho Gjun (Heo Gyun) (허균) alkotott meg Hong Gildong cson (Hong Gil-dong jeon) (홍길동전, „Hong Gildong meséje”) című művében, ahol a főszereplő egyfajta Robin Hood-alak, aki gazdagoktól lop, hogy a szegényeknek adja a zsákmányt. Kim Siszup (Kim Si-seup) (김시습) a korban meglehetősen szokatlan módon műveiben kiállt a nők emancipációja és a szerelmen alapuló házasság mellett. Leghíresebb műve a Kumo Sinhva (Geumo Sinhwa) (금오신화, „Új mesék az arany teknőstől”). Néhány művet erősen áthatott a taoizmus és a buddhizmus, például Kim Mandzsung (Kim Man-jung) (김만중) Kuunmong (구운몽, „A kilenc-felhő álom”) című, hangullal íródott művét. A Silhakhoz tartozó Pak Csivon (Park Ji-won) (박지원) népszerű népies műveiben az egyszerű embereket emelte a nemesek fölé, például a Jangban cson (Yangban jeon) (양반전, „Egy jangban (yangban) története”) című művében. A legtöbb, társadalmat kritizáló, vagy a fennálló társadalmi rendet megbolygató mű írója ismeretlen. Feltehetően konfuciánus arisztokraták írták ezeket is, de névtelenek kívántak maradni. Ezek a művek sokszor szerelmi történetek, női főhőssel, vagy korrupt hivatalnokokról szólnak. Ilyen például a ma már klasszikus irodalmi műnek számító Cshunhjang cson (Chunhyang jeon) (춘향전, „Cshunhjang (Chunhyang) története”), mely egy kiszeng (gisaeng) lányának és egy állami tisztviselő fiának nem hétköznapi szerelméről szól.
Történelmi regények is megjelentek, mint az Imdzsinnok (Imjinnok) (임진록), mely a 16. századi japán invázióról szólt, vagy az Im Gjongop cson (Im Gyeong-eop jeon) (임경업전), mely Im Gjongop (Im Gyeong-eop) tábornok mandzsuk elleni harcát mutatja be. Szép számmal születtek olyan művek is, melyek a japán megszállás ideje alatt hősiesen küzdő hazafias női alakokat állították középpontba, mint például a Jodzsanggun cson (Yeojanggun jeon) (여장군전, „Egy tábornoknő története”).
Népszerűek voltak az állatokat megszemélyesítő művek, melyekben nyulak, tehenek, tigrisek, teknősök, madarak és más állatok beszéltek. Megemlítendő még a nép által művelt phanszori (pansori) „opera”, a szöveges bábjáték valamint a thalcshum (talchum), a maszkos tánc, ami egyfajta népi drámatípus.
Már az 1894-es Kabo (Gabo)-reformok előtt is léteztek olyan mozgalmak, amelyek a fejlődést, a modernizálást sürgették, ilyen volt például a szohak (서학, „nyugati tudomány”) vagy a silhak (실학, 實學), a „gyakorlati tudomány” iskolája. Mivel azonban a társadalmi-politikai változások is lassan mentek végbe, az 1890-es évek végétől körülbelül 1920-as évekig egyfajta átmeneti időszakról lehet beszélni az irodalomban is. Megjelentek az olyan újságok, mint a Tongnip Sinmun (Dongnip Sinmun) (독립신문, 獨立新聞, „Függetlenség”, angol címén: The Independent; 1896–1899) vagy a Cseguk Sinmun (Jeguk Sinmun) (제국신문, 帝國新聞, „Birodalmi Hírlap”; 1898–1910), valamint irodalmi magazinok, mint a Pjeho (Pyeheo) (폐허, 廢墟, „Romok”; 1920–1921), a Cshangdzso (Changjo) (창조, 創造, „Teremtés”; 1919–1921) és a Pekcso (Baekjo) (백조, 白潮, „Fehér ár” vagy „Hattyú”; 1922–1923). A kínai írást fokozatosan elkezdte felváltani a hangul, bár a korszak elején még jellemző volt a vegyes írású szöveg.
A reformokat követően megjelent az új regényforma, a sinszoszol (sinsoseol) (신소설), amely külföldi hatásra fejlődött ki, több mű pedig úgy született, hogy régi történeteket dolgoztak fel újra, prózában (korábban az elbeszélő művek is verses formátumúak voltak). A jelentős sinszoszol (sinsoseol) írók mint I Indzsik (이인직, Yi In-jik), I Hedzso (이해조, Yi Hae-jo) vagy Cshö Cshansik (최찬식, Choi Chan-sik) nem csak a modernizációt hirdették műveikben, de az írott és a beszélt nyelvet is megpróbálták egységesíteni. A kor egyik kiemelkedő írója I Gvangszu (Lee Gwang-su) volt, akinek 1917-ben írt Mudzsong (무정, „Szívtelen”, Mujong) című regényét az első koreai modern regényként tartják számon. 1919-ben megjelentek az első nyugati versfordítások, Kim Ok (김억, Kim Eok) Paul Verlaine-, Rémy de Gourmont, Stéphane Mallarmé-fordításai mutatták be a koreai olvasóközönségnek a francia szimbolizmust. 1921-ben jelent meg Kim első fordításkötete Onöi mudo (Onoe-ui mudo) (오뇌의 무도, „A gyötrelem tánca”) címmel.
Az 1920-as években kezdett el kibontakozni a naturalizmus a koreai prózában, Jom Szangszop (Yeom Sang-seop) (염상섭) használt először pszichológiai analízist és tudományos dokumentálást írásaiban. A kor naturalista írásainak jó része egyes szám első személyben írt narratíva, több író is a természetbe, az egyszerű népi elemekbe menekült a társadalom kitaszítottságából. Ilyen jellegű például Kim Dongin (김동인) Kamdzsa (Gamja) (감자, „Krumpli”) című novellája.
A lírára a korszak elején a kasza (gasa) és a sidzso (sijo) változatai voltak jellemzőek, 1908 és 1918 között pedig megjelent egy újfajta költészeti stílus is, ahol már nem a sor jelentette a legfontosabb összefüggő elemét a versnek, hanem a versszak. A költők többsége immáron középosztálybeli volt (korábban leginkább a jangban (yangban)ok verseltek). A korszak említésre érdemes költői közé tartozik Han Jongun (Han Yong-un) (한용운), aki buddhista költészetben keresett válaszokat a japán gyarmati időszakban felmerülő társadalmi kérdésekre, míg Kim Szovol (Kim So-wol) (김소월) a tömör, egyszerű, egyenes kifejezésmódú népi lírát képviselte.
Az 1920-as években megjelentek a női írók is, például Kim Mjongszun (Kim Myeong-sun) (김명순), aki novellákat, verseket, esszéket írt; Na Hjeszok (Na Hye-sok) (나혜석), az első koreai nő, aki nyugati festészetet tanult; és Kim Iljop (Kim Il-yeop) aki feminista folyóiratot alapított.
A korszak meghatározó irányvonala a nacionalizmus és a szárnyait bontogató szocializmus volt, melynek keretében realista és modernista művek születtek. 1925-ben megalakult a Koreai Művészek Proletár Egyesülete (조선프롤레타리아예술가동맹, Csoszon Phurolletharia Jeszulga Tongmeng (Joseon Peurolletaria Yesulga Dongmeng)), melynek írói a szocializmus terjesztését tekintették fő feladatuknak. 1935-ben feloszlatták az egyesületet, az összefogás nélkül maradt írók egy része visszatért a természethez, a szexualitáshoz és a misztikus témákhoz. A korszak legsikeresebb költője Csong Dzsijong (Jeong Ji-yong) (정지용) volt, akire William Blake és Walt Whitman voltak nagy hatással.
A korszak jelentős művei közé tartozik I Thedzsun (Yi Tae-jun) (이태준) Talbam (Dalbam) (달밤, „Holdfényes éj”; angol címén Moonlit night; 1934) című írása; Pak Thevon (Park Tae-won) (박태원) Szoszolga Kubo-ssi-i il il (Soseolga Gubo-ssi-ui il il) (소설가 구보씨의 일일, „Kubo (Gubo) író életének egy napja”; 1934), mely egy kapitalista városban tengődő burzsoá író hétköznapjairól szól; illetve a fiatalon elhunyt Kim Judzsong (Kim Yu-jeong) (김유정) Szonakpi (Sonakbi) (소낙비; „Esős varázslat”; angol címén A Rainy Spell; 1935) című műve, mely a populista humort keverte a falusi lírával.
A még mindig túlzottan patriarchális Koreában kevés hely jutott a női íróknak, költőknek, de így is akadtak, akik szembeszálltak a konvenciókkal. A korszak kiemelkedő költőnői közé tartozott Mo Junszuk (Mo Yun-suk) (모윤숙) és No Cshonmjong (No Cheon-myeong) (노천명), és mintegy egy tucat prózaírónő tevékenykedett ekkor. Kang Gjonge (Kang Gyeong-ae) (강경애) 1936-os Csihacshon (Jihachon) (지하촌, „Falu a föld alatt”) című novelláját a kor proletár irodalmának egyik legjobb darabjaként tartják számon. A kor végének írónői olyan főhősnőket alkottak, akik kezdenek elszakadni a tradicionális női szerepektől (feleség, anya), és egyre inkább önállóak, saját vágyaikat helyezik előtérbe. Az alternatív szerelem, a férfi nélküli élet is megjelenik, Cshö Dzsonghi (Choi Jeong-hui) főhősnői között például gyakoriak az egyedülálló anyák. Ekkor jelennek meg az első, prostituáltakról, illetve a női dominanciáról szóló művek is nők tollából. Irodalomkritikai szempontból a nők azonban ekkor is háttérbe szorultak, volt olyan írónő például, akit azzal vádoltak meg, hogy valójában egy férfi írta a regényét, mert „nő nem tud történelmi regényt írni.”
Az 1910-ben bevezetett japán cenzúra egyre szigorodott, az 1940-es évek elején végül betiltottak minden koreai nyelvű publikációt. A koreai irodalom illegalitásba vonult, a legtöbben hallgattak az ország japán uralom alól való felszabadulásáig. A hivatalosan megjelenő, japán nyelvű művekben, újságokban csak japán propagandáról lehetett írni azon kevés koreai írónak, újságírónak is, aki hajlandó volt együttműködni a japánokkal. Tiltott versek, művek ekkor is születtek, melyeket jobbára lefoglalt a japán csendőrség.
A koreai háborút követően az 1950-es és 60-as évek dél-koreai irodalmát a háború és következményei határozták meg. A háború és az ország kettéválása nem csak a fizikai szenvedések szimbólumává vált, de az emberiség megosztottságát és a főhősök saját maguktól való elidegenedését is megjelenítette.
Az 1960-as évek egyik legfontosabb regénye Cshö Inhun (Cshoi In-hun) (최인훈) Kvangdzsang (Gwangjang) (광장, „A tér”, angol címén: The Sqaure), melynek főhőse Észak-Koreát először egy „tiszta, nyílt térhez” hasonlítja, Dél-Koreát pedig „hermetikusan zárt, fojtogató szobához”, hamarosan azonban az északi ideológiából is kiábrándul. A regény Osváth Gábor szerint „a két diktatúra szorításában fulladozó koreai értelmiség erkölcsi, eszmei válságának kórképe”, pontos korrajz.
A háború utáni irodalmi élet egyik legkiemelkedőbb írónője Pak Kjongni (Park Gyeong-ni), akinek 16 kötetes (1969–1994) Thodzsi (토지; A föld) című regényfolyamát (roman-fleuve) a koreai irodalom egyik legkiválóbb alkotásának tartják. Az 1980-as évek sikersorozata volt a Thebek szanmek (Taebaek sanmaek) (태백산맥, „Thebek (Taebaek)-hegység”; angol címén Taebaek Mountain range; 1983–1989), Cso Dzsongne (Jo Jeong-rae) (조정래) tíz kötetes regényfolyama, mely szintén a koreai háborúval foglalkozik.
Az 1970-es évektől kezdve más témakörök is foglalkoztatni kezdték az írókat, a Han folyó csodájaként emlegetett gazdasági fellendülés negatív következményekkel is járt, polarizálta a lakosságot, megjelent a társadalmi elidegenedés fogalma, a gazdagok és a szegények közötti szakadék egyre tágult. A kor meghatározó alakja Cso Szehi (Jo Se-hui) (조세희), akinek A törpe (난장이가 쏘아 올린 작은 공, Namdzsangiga sszoa ollin csagun kong (Namjangiga ssoa ollin jageun gong)) című 1976-os műve a gazdagok és szegények közötti éles ellentétet ábrázolja.
Az 1990-es évek új irodalmi trendeket teremtettek, előtérbe került az individualizmus, a személyes vágyak fontossága. Sin Gjongszuk (Shin Gyeong-suk) (신경숙) az évtized egyik legsikeresebb írónője, aki 1992-es Phunggumi ittdon csari (Punggeumi ittdeon jari) (풍금이 있던 자리, „Ahol a harmónium állt”) című művével szerzett hírnevet.
A 2000-es évek teret engedtek a „fiatalosabb”, dinamikusabb irodalomnak, és az olyan modern, digitális jelenségeknek, mint a hiperszöveges irodalom. A könnyed témák mellett a társadalmat bemutató alkotások sem maradnak el. A történelmi regények is népszerűek a 21. században, többüket meg is filmesítik, illetve televízióra adaptálják.
Észak-Koreában a kettéválást követően az irodalom elsődleges szerepe a kommunizmus eszméjének terjesztése, az új szocialista társadalom kiépítésének segítése volt. 1946-ban megalakult az Észak-koreai Irodalmi és Művészeti Szövetség, melynek legfontosabb tagjai, Ri Gijong (Ri Ki-yong) (리기영, 1896–1988), Han Szorja (Han Sor-ya) (한설야, 1901–1963), An Hamgvang (An Ham-gwang) (안함광, 1910–1982), Szong Jong (Song Yong) (송영, 1903–1979), Pak Szejong (Pak Se-yong) (박세영, 1902–1989) és Ri Donggju (Ri Tong-gy) (리동규, 1913–1951) Szöulból Phenjanba költöztek, hogy a számukra megfelelő ideológiát kövessék. A korszakra a szocialista realizmus és a forradalmi romantika volt jellemző.
A kezdeti időszakban az orosz-koreai származású Cso Gicshon (Cho Ki-chon) (조기천, 1913–1951) került középpontba. A korszak másik prominens költője Kang Szunghan (Kang Seung-han) (강승한, 1918–1950) volt, aki a Hallaszan (Hallasan) (한라산, „Halla-hegy”) című költeményével vált ismertté 1948-ban. A prózát olyan írók dominálták, akik már a gyarmati időszak alatt is a proletár irodalmat szorgalmazták, beleértve Ri Gijong (Ri Ki-yong)ot és Han Szorját (Han Sor-yát) is.
A koreai háborút követően a párt tisztogatásokat végzett és számos, délről érkezett írót eltávolítottak az irodalmi körökből. A megmaradt írók feladata az újjáépítési és gazdagási propaganda terjesztése lett. Megjelentek az olyan művek, melyek Kim Ir Szen japánellenes hősiességét és a háború alatti vezetői képességeit dicsőítették, valamint kritizálták az amerikai katonai politikát és a dél-koreai társadalmat.
Az 1960 utáni irodalom központi témája a dzsucse, valamint a „nemzeti irodalmi forma” megteremtése. A dzsucse-irodalom a 70-es évekre teljesen elfogadottá és elterjedtté vált Észak-Koreában és három kategóriára osztható. Az első Kim Ir Szen munkásságát élteti, a második a koreai szocialista állam nagyságát hangsúlyozza, a harmadik pedig a Dél-Koreával való „forradalmi újraegyesülést” propagálja.
Az 1980-as évekre két irodalmi trend volt a jellemző: a Kim Dzsongil (Kim Jong-il)-féle dzsucsepolitika propagálása és a dél-koreai történések éles kritikája, ellentétbe állítva a „szocialista állam nagyságával”. A Dél-Koreára összpontosító művek jórészt a kvangdzsui felkeléssel foglalkoznak, és eltorzítva, egyoldalúan mutatják be az eseményeket, felnagyítva a dél-koreai szegénységet, mindezt annak érdekében, hogy hangsúlyozzák a szocialista berendezkedés felsőbbrendűségét.
Az 1990-es évek előtt az észak-koreai irodalomra jellemző „szocialista éden”-megközelítés, ahol mindenki egyenlő, nemre, korra, foglalkozásra való tekintet nélkül és boldogan, idilli körülmények között él, elkezdett realisztikusabb formát ölteni. Emiatt az irodalmi váltás miatt több kritikus is úgy véli, Észak-Koreában most már megengedett, hogy más témákról is írjanak és az enyhe kritika is elfogadott. Tatiana Gabroussenko, az Ausztrál Nemzeti Egyetem kutatója szerint azonban ezek a művek nem szállnak szembe a szocialista ideológiával, a korábban felépített dzsucse-értékrenddel és társadalmi kritikát sem fogalmaznak meg. A hősök szenvedését, az ország problémáit nem a rendszer okozza, hanem a külső ellenség (az USA, Dél-Korea), akik miatt több pénzt kell költeni a védelemre (a hadseregre).
A hangul írás kialakításáig az írott irodalmat kínai írással művelték, és a kínai költészetre jellemző műfajokat alkalmazták. A gyakori versformák közé tartozott a ku-si (gushi) (古诗, „régies verselés”), a lü-si (lüshi) (律诗, nyolcsoros szabályozott verselés), a paj-lü (pailü) (排律, meghatározatlan hosszúságú, párversekből álló költemény), a fu (賦, „rímes próza”), a ce (ci) (词), valamint a jüe-fu (yuefu) (乐府, népdal).
A hagyományosan koreainak mondható műfajokat Kim Hunggju (김흥규, Kim Heung-gyu) irodalomprofesszor öt részre osztotta: a lírai műfajok közé tartoznak többek között a korjói (goryeói) dalok, a hjangga (hyangga), a sidzso (sijo); az elbeszélő műfajok közé a legendák, mítoszok, sámánkántálások, a phanszori (pansori), a sinszoszol (sinsoseol) és a modern regény; a drámai műfajokhoz sorolhatóak a thalcshum (talchum) maszkos táncok, a koreai bábjáték és a modern dráma; a didaktikus műfajokhoz tartozik az akcshang (akchang) és a cshangga (changga); a kevert műfajok közé pedig a kasza (gasa), a kjonggicshega (gyeonggichaega), a jadam (yadam) és az úgynevezett „álomfeljegyzések”.
A koreai irodalom első tengerentúli debütálására az 1890-es években került sor, amikor Hong Dzsongu (Hong Jong-u), az első, Franciaországban tanuló koreai nemes segített egy francia fordítónak lefordítani a Cshunhjang cson (Chunhyang jeon)t (춘향전, „Cshunhjang (Chunhyang) története”) és a Sim Cshong cson (Sim Cheong jeon)t (심청전, „Sim Cshong története (Sim Cheong)”). Az első, angol nyelven megjelent koreai mű Kim Mandzsung (Kim Man-jung) (김만중) Kuunmong (Guunmong) (구운몽, „A kilenc-felhő álom”) című műve volt, melyet James Scarth Gale kanadai misszionárius fordított. Gale írta az első angol-koreai szótárat is. 1940-ben Japánban jelent meg egy válogatás Csoszon (Joseon)-kori művekből, 1947-ben pedig Kim Namcshon (Kim Nam-cheon) (김남천) Teha (Daeha) (대하) című regényét cseh nyelvre fordították le, ez volt az első, koreaiból (és nem közvetítő nyelvből) fordított koreai regény Csehszlovákiában.1974-ben a Koreai Kulturális és Művészeti Alapítvány (Korean Culture and Arts Foundation, 2005 óta Arts Council Korea, 한국문화예술위원회, Hanguk Munhva Jeszul Üvonhö (Hanguk Munhwa Yesul Wiwonhoi)) elkezdte támogatni a modern koreai művek idegen nyelvű megjelentetését. Az 1980-as évektől kezdve számos fordítás készült el. 2011-es adatok szerint mintegy 1564 művet fordítottak le 34 nyelvre, 52 országban. Ezek között 292 fordítás angol nyelvű, 224 japán, 221 kínai és 214 francia, 171 német, 96 spanyol, 94 orosz és 59 cseh. Magyar nyelvre hét művet fordítottak. Ritkább nyelveken is történt fordítás, négy mű jelent meg például urdu nyelven.
A koreai hullám terjedése a koreai irodalom sikerét is növeli külföldön. Sin Gjongszuk (Shin Kyung-Sook) Vigyázzatok Anyára! című művének kiadási jogait 34 országnak sikerült eladni, az első koreai regény lett, amely felkerült a The New York Times bestsellerlistájára. 2011-ben Sin lett az első koreai, és az első nő, aki elnyerte az Man Asian Prize ázsiai irodalmi díjat.
A koreai irodalom fordítása viszonylag későn kezdődött, 1950-es években jelentek meg az első koreai könyvek magyarul.
Kim Mandzsung (김만중): Pajzán álom (구운몽). Fordította: Harsányi Éva – Mártonfi Ferenc. Európa Könyvkiadó, 1990.
Hvang Szun-von (황순원): Kagylóhéjak (황순원 단편선집). Fordította: Yoo Jin-Il, Szűts Zoltán. Ráció Kiadó, 2005.
A tigris és a nyúl. Koreai mesék és történetek (한국의 설화). Fordította: Yoo Jin-Il, Szűts Zoltán. Ráció Kiadó, 2007.
Pák Ván-sza (박완서): Annak az ősznek három napja (엄마의 말뚝). Fordította: Jin Kyung-Ae, Varga Katalin. Nyitott Könyvműhely, 2007.
Cso Sze-Hi (조세희): A törpe (난장이가 쏘아 올린 작은 공). Fordította: Kim Bo-Gook, Varga Katalin. Nyitott Könyvműhely, 2007.
↑ Britannica:  Korean literature - Introduction. Encyclopædia Britannica. (Hozzáférés: 2014. november 18.)
↑ Britannica2:  Korean Literature: Later Koryeo: 12th Century To 1392. Encyclopædia Britannica. (Hozzáférés: 2013. december 31.)
↑ Britannica3:  Korean Literature: Early Koryeo: 935 CE To The 12th Century. Encyclopædia Britannica. (Hozzáférés: 2013. december 31.)
↑ Britannica4:  The Three Kingdoms period and unification: 57 bce–935 ce. Encyclopædia Britannica. (Hozzáférés: 2013. december 8.)
↑ Britannica5:  Transitional literature: 1894–1910. Encyclopædia Britannica. (Hozzáférés: 2013. december 8.)
↑ Britannica6:  Modern literature: 1910 to the end of the 20th century. Encyclopædia Britannica. (Hozzáférés: 2013. december 8.)
↑ Chung:  Chung Chong-hwa. Modern Korean Literature. Routledge (2012). ISBN 9781136160721 
↑ Gabroussenko:  Tatiana Gabroussenko (2009). „North Korean "Rural Fiction" from the Late 1990s to the Mid-2000s: Permanence and Change”. Korean Studies 33, 69-100. o. (Hozzáférés ideje: 2015. február 6.)  , via JSTOR (regisztráció szükséges)
↑ Kim:  Hung-Gyu Kim. Understanding Korean Literature, New Studies in Asian Culture. M.E. Sharpe (1997). ISBN 978-1563247743 
↑ KOCIS:   K-Literature (pdf), Korean Culture and Information Service (KOCIS) (2012. december) 
↑ Lee:  szerk.: Peter H. Lee: A History of Korean Literature. Cambridge University Press (2003). ISBN 9781139440868 
↑ Nahm:  Nahm, Andrew C. Korea: Tradition and Transformation — A History of the Korean People, második kiadás, Elizabeth, NJ: Hollym International (1996). ISBN 1-56591-070-2 
↑ Osváth:  Osváth Gábor: A mai dél-koreai elbeszélő irodalomról. Terebess Ázsia E-Tár. (Hozzáférés: 2014. november 18.)
↑ Seth:  Michael J. Seth. A History of Korea: From Antiquity to the Present. Rowman & Littlefield Publishers (2010). ISBN 9780742567177

A koreai gasztronómia változatosnak, sokszínűnek és általában véve egészségesnek mondható. Hatással volt rá a kínai és a japán konyha, de számos étele rendkívül különböző ezektől, elkészítési módját, alapanyagait és ízesítését tekintve is. Jellegzetes ételei közé sorolják a fermentált kimcshi (kimchi)t, a húsételek közül a pulgogi (bulgogi)t és a kalbi (galbi)t, a pibimbap (bibimbap)ot, a japán makiszusival rokon kimbap (gimbap)ot. Az italok közül ismert égetett szesz a szodzsu (soju). A koreai gasztronómia három legfontosabb ételízesítője a szójaszósz (kandzsang (ganjang)), a kocshudzsang (gochujang) (csilipaprikakrém) és a töndzsang (doenjang) (szójababkrém). Gyakran használják a fokhagymát és a gyömbért is. A koreai konyhában számos olyan étel szerepel, ami a nyugati ízvilágtól és felhasznált alapanyagoktól nagyon eltérő, ilyenek például a különféle namulok, amelyeknek egy részét nyugaton gyomnövénynek vagy dísznövénynek tartott növényekből készítik, mint például a varjúháj vagy éppen a páfrány.A koreai ételeket általában egyszerre tálalják, nem fogásonként, mint a nyugati kultúrákban. Az asztalra mindig kerül rizs, amely kiegészítője a kuk (guk) (leves), a ccsige (jjigae) (raguféleség) és különféle kísérő ételek (pancshan (banchan)). Külön terítési szokások vonatkoznak az olyan étkezésre, ahol a fő étel a koreai tészta vagy a csuk (juk) (kása), illetve ha alkoholos italokat szolgálnak fel.
A koreai kultúrában az étkezésnek, az ételeknek rendkívül fontos szerepe van, úgy tartják, „az evés maga a mennyország” (먹는 것이 하늘이다, mongnun kosi hanurida (meongneun geosi haneurida)), és a koreaiak gyógyító erőt is tulajdonítanak az ételeknek (약식동원, jaksik tongvon (yaksik dongwon), „az orvosság és az étel egy gyökérről fakad”).
Korea őstörténetét tekintve a Csulmun (Jeulmun)-korszakban (i. e. 8000 – i. e. 1500) a Koreai-félszigeten élő törzsi csoportok vadászattal, halászattal, gyűjtögetéssel foglalkoztak és megkezdődött a kis mértékű növénytermesztés is. A régészeti kutatások megállapították, hogy már i. e. 2000 körül termesztettek kölest és cirokot, de a rizs is ez idő tájt kerülhetett át Kína területéről, bár a félsziget régiónként változó éghajlata nem mindenütt tette lehetővé a termesztését, így a déli részeken elterjedt, északon viszont inkább kölest termesztettek. A búza szintén Kínából kerülhetett ide, az időszámítás szerinti 1. vagy 2. században, de nem terjedt el annyira, mint a korábban behozott árpa.
A három királyság idejében (i. e. 57 – i. sz. 668) már jelentősen fejlődött a mezőgazdaság, az öntözőrendszerek kialakításával. A három, már említett gabonaféle mellett Ázsiában honos babfajokat (mungóbab, azukibab), szójababot, ginzenget, szezámmagot is termesztettek. A rizs különösen Pekcsében (Baekjében) vált alapvető élelmiszerré, míg Sillában az árpa, Kogurjóban (Goguryeóban) pedig a cirok és a rizs dominált. Különféle zöldségek, gyökerek, magvak és gyümölcsök is régóta részét képezték a koreai étkezésnek, például retekfélék, káposztafélék, taró, lótuszgyökér, hagymafélék (vöröshagyma, póréhagyma, fokhagyma), uborka, padlizsán, körte, őszibarack, gesztenye, fenyőmag, mogyoró, amelyek mellett a vadon élő növényeket is felhasználták, ginzenget, páfrányféléket, ürmöt, bambuszt, gombákat, a léggömbvirág (Platycodon grandiflorus) gyökerét. A halászatra és a vadhús fogyasztására is találtak bizonyítékokat a régészek. Kínai feljegyzések tanúsítják, hogy Pekcsében (Baekjében) népszerűek voltak a fermentált ételek, különösen a kimcshi (kimchi).
A Korjo (Goryeo)-korszakban (918–1392) részben a mongol inváziónak köszönhetően új ételek is megjelentek, melyeket ma már hagyományos koreai ételként tartanak számon, ilyen például a mandu, a tésztaételek vagy a grillezett húsok, de olyan fűszerek is ekkor jutottak el a félszigetre, mint a fekete bors. A kimcshi (kimchi) készítéséhez ekkor már körtét és retket is felhasználtak, a rizst és a sült húsokat pedig növénylevélbe tekerték.
A Csoszon (Joseon)-korban (1392–1897) egyes királyok aktívan támogatták a külföldi növények behozatalát, és számos fajjal kísérleteztek, Szedzsong (Sejong) (u. 1418–1450) például narancs és grépfrút meghonosításával próbálkozott. Ebben a korszakban kínai illetve japán közvetítéssel számos új haszonnövény jutott el Koreába, a 16. században például a csilipaprika, ami ma elengedhetetlen alkotóeleme a koreai ételeknek. A csili érkezése előtt is használtak erős fűszereket a koreaiak, feltehetően szecsuani borsot. A 15. századtól kezdték el fogyasztani a tofut; a kései Csoszon (Joseon)-időkből származik a ma népszerű pibimbap (bibimbap), a „kevert rizs”, melyet a holdújévi ünnepségeken megmaradt hozzávalókból készítettek. Jelentős szerepet kapott az étkezésben a vörös szemű azukibab, melyhez számos hiedelem kötődött. Ugyancsak a Csoszon (Joseon)-korban került be az étrendbe az édesburgonya (1763-ban), a burgonya (1840 körül), a nem őshonos hüvelyes növények, a kukorica, a paradicsom, a földimogyoró. A húsételek a köznép számára ritkák voltak, leginkább ünnepségek, fesztiválok idején lehetett hozzájutni. A marha-, sertés- és csirkehús mellett a kutyahúst is fogyasztották. A koreai konyha elengedhetetlen eleme volt már ekkor is a hal és a tenger gyümölcsei, amelyek a köznép számára is elérhetőek voltak.
A színeknek, akárcsak a koreai élet minden egyéb területén, nagy jelentősége volt a konyhaművészetben is. Az öt elem (oheng (ohaeng)) filozófiája alapján a koreai ételek a kék/zöld, piros, sárga, fehér és fekete színeket használták és használják ma is. A zöld színt a zöldségek (újhagyma, tökfélék, uborka, egyéb zöld növények) adják, a piros színt a csili, a sárgarépa és a jujuba, a fehér és a sárga színt a külön sütött tojásfehérje és tojássárgája, a feketét pedig a sötét színű gombák és a kim. Ez a fajta esztétikai élmény leginkább a nemesek és az udvar számára volt elérhető.
Az alkoholos italok fontos szerepet töltöttek be a csoszoni (joseoni) társadalomban. Készítettek bort ginzeng, fenyőfélék tűlevelei, fenyőágak, fenyővirágpor, bambuszlevél felhasználásával is, összesen több mint 60 fajta gyógynövényes bort jegyeztek fel. Minden háznál volt rizsbor az italáldozatok végett. Népszerűek voltak a „virágborok” is, amelyeket virágszirmokkal (azálea, rózsa, szilvafa virága, pásztortáska, cseresznyefa virága, kamélia) ízesítettek. A bor igen fontos kelléke volt a vendéglátásnak, a jó házigazda sosem hagyta a vendéget ital nélkül.
A japán uralom ideje alatt Korea főleg külföldre (Japán számára) termelt rizst, így a helyi fogyasztás megcsappant és megnőtt a köles szerepe. A házi alkoholkészítést átvette a nagyüzemi alkoholgyártás, megjelentek az instant tészták és egyéb készételek, valamint a nyugati kenyér.
A koreai háború idején Amerikából élelmiszer-szállítmányok érkeztek, amelyek jobbára búzalisztből, vajból, margarinból és majonézből álltak. A háborút követő gyors iparosodás Dél-Korea étkezési szokásait is megváltoztatta. Az 1960-as években megkezdődött a cukor, glükóz gyártása. Egyre kevesebben éltek mezőgazdaságból, egyre többen kezdtek el a nagyvárosokba költözni, így az otthon készített ételek szerepe is csökkent. A korábban háznál készült töndzsang (doenjang), kocshudzsang (gochujang) és szójaszósz ma már szupermarketekben kapható dobozolt formában, és egyre többen étkeznek éttermekben, ami korábban ritkaságnak számított. Az 1970-es években fellendült az állattenyésztés, a korábbi évtizedekhez képest jelentősen nőtt a húsfogyasztás, elterjedtek a grilléttermek. Drasztikusan csökkenni kezdett a fogyasztott rizs mennyisége, míg 1985-ben 128 kilogrammot fogyasztott egy fő, 2003-ra ez a mennyiség 83 kilogrammra csökkent. Ennek oka a különféle új, instant és feldolgozott ételek megjelenése.
A 21. században Dél-Koreában az étkezés már nem csak családi esemény, elterjedt a baráti körökkel, kollégákkal való házon kívüli közös vacsora. Ugyancsak elterjedtek a más nemzetek konyháit képviselő éttermek és gyorsétterem-láncok is; utóbbiak gyakran a koreai ízléshez igazítják a kínálatot, így például pulgogi (bulgogi)- vagy kimcshi (kimchi)feltétes pizzát is lehet kapni. A gyorséttermek az 1988. évi nyári olimpiai játékok idején jelentek meg az országban. Ugyancsak népszerűvé vált a kávézás; egy 2013-as tanulmány szerint tíz év alatt több mint megduplázódott a fogyasztott kávé mennyisége, a koreaiak átlagosan több kávét fogyasztanak egy héten, mint amennyi kimcshi (kimchi)t vagy rizst. A kávézók 1999-ben kezdtek el rohamosan terjedni az országban a Starbucks megjelenésével.Összességében elmondható, hogy a koreai konyha a 21. századra változatosabbá vált, és a modern technológiáknak köszönhetően ma már olyan hozzávalókhoz, készítményekhez férhetnek hozzá a koreaiak az üzletekben, melyek korábban regionális specialitásként csak az adott régióban voltak elérhetőek. A 21. században is nagy hangsúlyt fektetnek az egészséges táplálkozásra.
Észak-Korea esetében gyakran említi a média az éhínséget, az élelmiszerhiányt. Becslések szerint 2014-ben az észak-koreaiak mintegy 80%-ának nem volt lehetősége beszerezni az egészséges étkezéshez szükséges alapanyagokat. Egyes hivatalnokok és az elithez tartozók azonban Phenjanban, a fővárosban hozzájutnak a tradicionális ételekhez és a külföldi konyhákhoz is, akárcsak a turisták, akik kiszolgálására több étterem is létesült. Ezek az éttermek az átlagemberek számára megfizethetetlenek, az ételek ára 7 dollártól akár 40 dollárig is terjedhet. A hagyományos észak-koreai ételek kevésbé fűszeresek és csípősek, mint a dél-koreaiak, és az éttermek kínálata erős orosz kulináris hatást is mutat. A főváros két legnevesebb elit étterme az Ongnjugvan (Ongnyugwan) (옥류관) és a Cshongnjugvan (청류관, Cheongnyugwan). Kedvelt étel a pulgogi (bulgogi), a kifejezetten északi specialitásként számon tartott nengmjon (naengmyeon) (hideg tészta), a sinszollo (sinseollo) (egyfajta ragu), az onban (온반, csirkés-rizses leves), a cshogjethang (chogyetang) (초계탕, hideg csirkeleves) vagy a Hedzsu pibimbap (Haeju bibimbap) (pibimbap (bibimbap) vegyesen csirke- és sertéshússal).
A Csoszon-udvarban az ételek kiemelkedő fontosságúak voltak, ezt támasztja alá, hogy a hat minisztériumban (육조, Jukcso (Yukjo)) számos hivatalnok volt felelős a királyi udvar ellátásáért, az ételek elkészítéséért, beszerzéséért, a munkafolyamatok ellenőrzéséért. Ezen felül a palotában több száz asszony, úgynevezett kungnjo (gungnyeo) (궁녀, „palotahölgy”) dolgozott, akik többek között az ételek elkészítéséért és felszolgálásáért voltak felelősek, ételtípusonként. Volt külön szakács ttok (tteok)féleségekhez, levesekhez, teákhoz, stb. A pontos hierarchiát törvényben határozták meg.A szuraszang (surasang), azaz a királyi étkezőasztal terítésének megvoltak a szabályai, nem csak hogy milyen ételeket lehetett felszolgálni, de azok sorrendje és elhelyezkedése az asztalon is fontos volt. Általánosságban felszolgáltak kétféle rizst, kétféle levest, kétféle ragut, egyféle ccsim (jjim)et, csongol (jongol)t, háromféle kimcshi (kimchi)t, ételízesítőket (kandzsang (ganjang), kocshudzsang (gochujang), töndzsang (doenjang)) és tizenkétféle szezonális pancshan (banchan)t (십이첩, sibicshop (sibicheop), „tizenkettes tálalás”). Az asztalokon öt pár szudzso (sujo)t helyeztek el, kettőt használt a király, a többi hármat pedig a felszolgáló udvarhölgyek. Az evőeszközök és az étkészletek, edények kovácsolt bronzötvözetből készültek, összefoglaló nevük pangccsa jugi (bangjja yugi) (방짜 유기). Ezek jól sterilizálhatóak, szagtalanok és nem mérgezőek, így rendkívül népszerűek voltak a nemesség körében is.
A Korea kettéosztottságát megelőző időkben nyolc tartománya volt. Az északi tartományok: Hamgjong (Hamgyeong), Phjongan (Pyeongan), Hvanghe (Hwanghae); a középső tartományok: Kangvon (Gangwon), Kjonggi (Gyeonggi), Cshungcshong (Chungcheong); valamint a déli tartományok: Kjongszang (Gyeongsang) és Csolla (Jeolla). Ezekben a tartományokban sajátos, jellegzetes ételek alakultak ki.
Korea topográfiája különbözik a Koreai-félsziget északi és déli részén, ennek megfelelően az éghajlat, a talaj is más. Így a régió különböző részein az embereknek más és más alapanyagokkal kellett dolgozniuk, másféle ételek, elkészítési, konzverválási eljárások alakultak ki. Az északi részen a nyár rövid, a tél pedig hosszú, emiatt az ételek kevésbé sósak és csípősek, mint délen, ahol többféle fűszert és sózott halat inkább használnak. Északon a felszolgált adagok is hagyományosan nagyobbak. Északon a száraztalajú gazdálkodás a jellemző, aminek megfelelően gabonaféléket termesztenek, a középső régióban pedig a rizstermesztés az elterjedtebb, így északon a rizst jobbára más gabonafélékkel keverve fogyasztották. A hegyekben a friss hús fogyasztása nem jellemző, a szárított hal a jellemző, míg a partvidékeknél tenger gyümölcseiből és a friss halakból készülnek a jellegzetek ételek.
Korea hegyvidékes jellege miatt is régebben nehézkes volt a szállítás, így a legtöbb régió sajátos ételei nemigen jutottak el más régiókba. A modern korokban a szállítás könnyebbsége lehetővé tette, hogy az egyes regionális ételek máshová is eljussanak.
A koreai templomi konyhaművészet a koreai buddhista templomokból eredő ételek összefoglaló neve. A Silla korszakban (i. e. 57 – i. sz. 935) a buddhista templomokban áldozati ételként cshalbap (chalbap)ot (찰밥, főtt ragacsos rizs)), jakkvát (yakgwát) és jumilgvát (yumilgwát) szolgáltak fel. A Korjo (Goryeo) korban a szangcshu sszam (sangchu ssam) (növénylevélbe tekert étel) és jaksik (yaksik) (약식, „gyógyhatású ételek”) fejlődtek tovább.A koreai udvar konyhaművészete szoros kapcsolatban van a koreai buddhista gasztronómiával. Az udvarban dolgozó szanggung (sanggung)oknak, akik az ételeket készítették, miután kiöregedtek a szolgálatból, el kellett hagyniuk a palotát. Mivel férjhez nem mehettek, többük buddhista templomokban keresett menedéket apácaként, és továbbadták az udvari ételek elkészítési technikáit, összeolvasztva azokat a buddhista konyhaművészettel.A koreai buddhista templomi ételek vegánok, azaz semmilyen állati eredetű összetevőt nem tartalmaznak, ezen kívül hagymaféléket sem használnak az ételek elkészítésekor. A 21. században a koreai templomi ételek a koreai hullám részeként egyre nagyobb népszerűségre tesznek szert, az országba látogatók úgynevezett „temple stay”-programok keretében ismerkedhetnek meg a koreai buddhizmussal és ételeivel.
Koreában az ember életének legfontosabb állomásait végigkísérő ünnepek és ceremóniák alkalmával sajátos ételeket szolgálnak fel. Ezek az ételek az ünnep jelentésétől függően maguk is szimbolikus jelentéssel bírnak. A konfuciánus hagyományoknak megfelelően régen az egyes ünnepeken bemutatott szertartásokat szigorú szabályok közé szorították, és ezek az ételekre és italokra is vonatkoztak. A legfontosabb ünnepek a születés, a szamcshil (samchil) (삼칠, a születéstől eltelt 21. nap), a pegil (baegil) (백일, a születéstől eltelt 100. nap), a tol (dol) (az első születésnap), a kvallje (gwallye) (관례, felnőtté avatási ceremónia), házasságkötés, a hvangap (hwangap) (환갑, a hatvanadik – koreai életkorszámítás szerint 61. – születésnap) és a csesza (jesa) (a halottra emlékező szertartás). A rizsből készült ttok (tteok)féleségek mindegyik esetében nagy szerepet játszanak. A születésnapi ünnepségeken a mijokkuk (miyeokguk), a tengeri hínárból készült leves a leggyakoribb fogás.
Az utcai ételek (street food) nagyon változatosak Dél-Koreában, a nagyobb városokban számos úgynevezett „gasztroutca” (food street) található, ahol egymást érik a különféle specialitásokat kínáló ételstandok, koreai nevükön phodzsangmacshák (pojangmachák). Jellemző harapnivalók a ttokpokki (ddeokpokki), a thügim (twigim), az omuk (eomuk), a szunde (sundae), a cson (jeon), a kimbap (gimbap), a hottok (hotteok). Sütemények és édességek is széles választékban kaphatóak, például a gofritésztához hasonlóan készülő, különféle töltelékű sütemények.Észak-Koreában másfélék az utcai ételek, kapható például indzso kogi pap (injo gogi bap) (인조고기밥, szójából készült rizses hurka), tububap (dububap) (두부밥, rizs tofuval) és szunde (sundae).
A koreaiak gyógyító erőt tulajdonítanak az ételeknek, és ennek megfelelően számos ételt kifejezetten azért fogyasztanak, hogy szabályozzák a kit, a testen keresztül folyó energiát, így megelőzve a betegségeket. Az ilyen ételek összefoglaló neve pojangsik (boyangsik) (보양식). Különösen nyáron van jelentős szerepe ezeknek az ételeknek, mert a hagyományos koreai orvoslás iránymutatása szerint a nyár három legforróbb napján a hideg belső szervek hőmérsékletének kiegyenlítéséhez forró, csípős ételeket kell enni. A legkedveltebb pojangsik (boyangsik)-fogások közé tartozik a sült angolna, a szamgjethang (samgyetang) (삼계탕, csirkeleves ginzenggel), a  cshuothang (chueotang) (추어탕, halleves a csíkfélék közé tartozó Misgurnus anguillicaudatusból), a szollongthang (solleongtang) (설렁탕, leves marhacsontból), fekete kecske húsából készült ragu, kacsahús, valamint a nemzetközi szinten ellentmondásos véleményeket kiváltó kutyahús.
Koreában a kutyahús fogyasztásának történelmi hagyományai vannak. Újkőkorszaki leletekben is találtak kutyacsontokat, de Kogurjo (Goguryeo)-kori falfestmény is tanúskodik a kutyahús fogyasztásáról. A koreai három királyság idejében is szívesen fogyasztott étel volt, de Palhe (Balhae) népe is kedvelte. A buddhizmus terjedése gátat szabott a fogyasztásának. A Csoszon (Joseon)-korban újra divatba jött, a konfuciánus tudósok kedvelt eledele volt.Ételként leginkább a nurongi (nureongi) (누렁이) nevű kutyafajtát fogyasztják, melyet kifejezetten erre tenyésztenek és házi kedvencként nem tartják. A legismertebb étel a posinthang (bosintang) (보신탕), ami csípős leves, és gyakran fogyasztják a három legmelegebb nyári napon, amelyek közismert elnevezése a „kutyanapok”. A kutyahúst jobbára férfiak fogyasztják, mert a jangot, a férfi energiát erősíti a hiedelem szerint. A kutyahús fogyasztását Dél-Koreában egyre többen ellenzik, a fiatalok közül már nagyon kevesen fogyasztják, aminek oka a kutyák házi kedvencként való elterjedése az országban. A koreaiak évente körülbelül kétmillió kutyát vágnak le étkezés céljából, de ez a szám évről évre csökken, akárcsak az ilyen ételeket felszolgáló éttermek száma. A kutyahúsból készült ételek az észak-koreai konyhában is jelen vannak.
A koreai ételeket általában egyszerre tálalják, nem fogásonként, mint a nyugati kultúrákban. A hagyományos tálalás (반상, panszang (bansang)) során az asztalra rizs kerül, kuk (guk) (leves), kocshudzsang (gochujang) (csilipaprika-paszta), szójaszósz, valamilyen ccsige (jjigae) (raguféleség) és kimcshi (kimchi). Az alapján, hogy hányféle pancshan (banchan)t, azaz kísérő ételt tálalnak fel, a tálalás elnevezése szamcshop (samcheop) (삼첩; 3), ocshop (ocheop) (오첩, 5), cshilcshop (chilcheop) (칠첩, 7), kucshop (gucheop) (구첩, 9), sibicshop (sibicheop) (십이첩, 12) pancshan (banchan); a tizenkettes elrendezés a királyi udvarban volt szokás.
Az asztal közepére kerülnek a másodlagos ételek, a kalbi (galbi), vagy a pulgogi (bulgogi), illetve a ccsige (jjigae). Ezek köré rendezik a pancshan (banchan)okat. A rizst és a leveseket külön rendezik. A pancshan (banchan)t kis adagokban tálalják, ha elfogy, újat szervíroznak. Minél formálisabb az alkalom, annál több pancshan (banchan)t tesznek az asztalra. Az elrendezés során figyelembe veszik a színeket, az összetevőket és az ételek hőmérsékletét is. Külön terítési szokások vonatkoznak az olyan étkezésre, ahol a fő étel a koreai tészta vagy a csuk (juk), illetve ha alkoholos italokat szolgálnak fel.
Általában az elhelyezési sorrend a következő, az étkező személy bal oldaláról: balra kerül a rizses tálka, jobbra a leveses, valamint az evőeszközök, melyeket kis porcelán tartóra helyeznek. Az asztal jobb oldalára kerülnek a forró illetve folyadékos ételek, a hideg illetve száraz ételek a bal oldalra. A raguk a jobb oldalra, a zöldségek a bal oldalra, a kimcshi (kimchi) hátra, a szószok pedig előre.
Koreában pálcikát és kanalat is használnak a hagyományos étkezésben. A kanalat, mely hosszabb és laposabb, mint a nyugaton ismert, kizárólag leves, rizs és ragu elfogyasztásához használják.
A mai koreai étkezési szokások illetve etikett alapjai a Csoszon (Joseon)-korban keresendőek, ahol a konfuciánus világnézet jelentős befolyással volt ezekre az íratlan szabályokra. Az étkezést mindig az idősebbek kezdik, az ifjabbaknak meg kell várni, amíg a legidősebb személy az asztalnál elkezd enni, és nem is állhatnak fel addig, amíg az idősebbek be nem fejezték az étkezést. Az ültetés is fontos: a legfiatalabb vagy rangban legalacsonyabb személy ül az ajtóhoz legközelebb. Kínával és Japánnal ellentétben a koreaiak nem emelik fel a rizses tálkát (vagy más tányért). Az etikett szerint a leves vagy ragu megkóstolásával kell kezdeni az étkezést. A raguk általában nagyobb tálakban érkeznek az asztalra és közösen osztják meg az asztalnál ülők, ezért a rizsevéshez is használt kanálon nem lehet ételmaradék, amikor a ragus tálba nyúlnak vele, és nem lehet egy kézben tartani az evőpálcikát és a kanalat. Tiszteletlenség az evőeszközökkel zajt kelteni, az evőpálcikát pedig nem szabad a rizsbe, ételbe függőlegesen beleállítani.
Hagyományosan az étkezés a földön zajlik, alacsony asztaloknál, ülőpárnákon. Sok étteremben is továbbra is így étkeznek, de elterjedtek a nyugati típusú magas asztalok és székek is. Az éttermekben általában vizet és zöld teát ingyen szolgálnak fel az ételek mellé, kisebb étkezdékben önkiszolgáló módon lehet vízhez jutni.
Koreában az első pohár alkoholt visszautasítani illetlenség, és akár durva sértésnek is hathat, ami tönkreteheti az est hangulatát, ezért akkor is illik elfogadni, ha valaki egyébként nem iszik alkoholt. A szokások szerint a kis poharakba töltött alkoholt egyszerre, egy hörpintéssel kell elfogyasztani, és senkinek nem lehet üres a pohara, mindig újratöltik és mindenki másnak tölt, magának sohasem. Ha valakinek italt töltenek, a poharat két kézzel kell tartani, vagy ha egy kézzel, akkor a másik kéznek a könyöknél kell elhelyezkednie. Ennek a szokásnak valószínűleg az az oka, hogy régen hosszú, széles ujjú köpenyt viseltek, ami máskülönben belelógott volna az ételbe illetve italba. Idősebbek poharába tölteni is két kézzel illik, csak a szeniorok engedhetik meg maguknak, hogy egy kézzel töltsenek. A fiatalabbak, illetve rangban alacsonyabbak az idősebbektől, illetve rangban magasabbaktól kissé elfordulva hörpintik fel az italt. Régebben a poharat egymással is megosztották a tisztelet és a barátság jeléül, manapság azonban már nem divatos, főképp egészségügyi okokból. A nőknek a modern Koreában már nem illik italt tölteni másoknak, bár baráti társaságban megengedett.
A csuk (juk) (죽) a különféle koreai kásák elnevezése. Készülhet édes és nem édes változatokban. Főképp rizsből készítik, de különféle babfajtákat és szezámmagot, fenyőmagot, kagylót, diót, egyéb gabonaféléket és mungóbabot is felhasználhatnak hozzá. Fogyasztható előételként, főételként, ajánlott gyermekek, idősek és betegek számára is, mert nem terheli meg az emésztőrendszert. Kaphatóak előre csomagolt csuk (juk)keverékek és Dél-Koreában külön éttermek is specializálódtak erre az ételféleségre. A koreai hagyományok szerint egy tiszteletben álló családba férjhez menő lánynak legalább húszféle csuk (juk)ot illik tudnia elkészíteni.
A rizzsel készült ételek általános elnevezése pap (bap) (밥), a rizst gyakran keverik babbal, árpával, cirokkal, gesztenyével. A párolt fehér rizs (sszalbap (ssalbap), 쌀밥) minden koreai étkezés nélkülözhetetlen eleme. Számos rizzsel készült étel nagyon népszerű, például a khongbap (kongbap), amely rizsből és babfélékből álló, egészségesnek tartott egytálétel. A kimbap (gimbap) a japán makizusi rokona, bár sok mindenben különbözik tőle. A külföldiek körében igen népszerű pibimbap (bibimbap) rizsből, frissen elkészített zöldségekből és húsból áll. Szó szerinti jelentése „kevert rizs”.
A koreai tésztafélék neve kukszu (guksu) (국수), készülhet búzaliszt mellett mungóbablisztből (üvegtészta), árpából, szójababból, hajdinából és tápiókából is. Híres tésztaétel a khalgukszu (kalguksu), ami kézzel vágott tésztákat jelöl, az Észak-Koreából származó hideg tésztaétel, a nengmjon (naengmyeon), vagy a csípős, hideg tésztasaláta, a pibim kukszu (bibim guksu). Ugyancsak elterjedt tésztaféleség a mandu, A vékonyra nyújtott, kiszaggatott tésztára fűszerezett zöldséges húst, vagy zöldségeket, tofut helyeznek. Általában csilipaprikás szójaszósszal és kimcshi (kimchi)vel tálalják.
A koreai konyha kifejezetten híres a fermentált ételeiről, a több mint 200 féle variációban létező kimcshi (kimchi) (김치) pedig nemzeti ételnek számít, a koreai étkezések elengedhetetlen része. Készítenek belőle levest (김칫국, kimcshitkuk (kimchitguk)) és sült rizses egytálételt (김치볶음밥, kimcshi pokkumbap (kimchi bokkeumbap)) is. A kimcshi (kimchi)t a világ egyik legegészségesebb ételének tartják a dietetikusok. Általában kínai kelből készül, de létezik daikonretekből készített változata (깍두기, kkaktugi (kkakdugi)), újhagymás, uborkás vagy éppen mustárleveles verzió is.Ugyancsak a fermentált ételek közé tartozik a csotkal (jeotkal) (젓갈, röviden csot (jeot)), amely sózott tenger gyümölcseiből készül. Általában kísérő ételként, illetve ételízesítőként funkcionál, gyakran hozzáteszik például a kimcshi (kimchi)hez is. Készülhet halakból, kagylókból, rákokból, halikrából és akár halbelsőségből is.A koreai savanyúságok összefoglaló neve csangaccsi (jangajji) (장아찌), az Európában ismert eljárással ellentétben itt szójaszószt, szójababkrémet vagy csilikrémet használnak a savanyításhoz. Hagyományosan sózott vagy szárított zöldségekből készítik.
Koreában kétféle levest készítenek, a kuk (guk) (국) olyan levesekre vonatkozik, amelyeket több lével készítenek; a gazdagabb, sűrűbb, hosszabb ideig főtt, általában éttermekben felszolgált levesekre a thang (tang) (탕) szót használják. A koreai gasztronómiában rengeteg féle levest készítenek, sokkal többfélét, mint más kultúrákban. A levesek négy alapvető típusra oszthatóak:
malgun csangguk (malgeun jangguk) (맑은 장국): szó szerinti jelentése „tiszta (átlátszó) leves”, ilyen például a mijokkuk (miyeokguk) (미역국) ehető tengeri hínárból;
komguk (gomguk) (곰국): szó szerinti jelentése „medveleves”, általában a marhahúsból illetve -csontból készült leveseket értik rajta, ilyen például a szollongthang (seolleongtang) (설렁탕), ami marhacsontból készül és tejfehér színű;
thodzsangguk (tojangguk) (토장국): azokat a leveseket jelöli, amelyeket töndzsang (doenjang)gal (szójababkrém) és főtt rizs levével készítenek, ilyen például a taszulgiguk (daseulgiguk) (다슬기국), ami csigalevest jelöl;
nengguk (naengguk) (냉국) a hidegen felszolgált levesek elnevezése, ezek különösen nyáron népszerűek, ilyen például az oinengguk (oinaengguk) (오이냉국), amely egy hideg uborkaleves.A ccsige (jjigae) (찌개) a koreai raguk egyik fajtája, a ccsim (jjim) és a csongol (jeongol) is egyfajta ragu. A ccsige (jjigae) általában jóval kevesebb levet tartalmaz, mint a levesek és sokkal rövidebb idő alatt elkészíthető, a lé sósabb, mint a benne lévő hús vagy zöldségek. A ccsigéhez (jjigéhez) gyakran használnak előfőzött összetevőket a rövidebb elkészítési idő érdekében. A ccsigét (jjigaet) gyorsan felforralják, ezzel szemben a ccsim (jjim)et párolják, a csongol (jeongol)t pedig lassú tűzön főzik. A koreaiak két kedvenc ragulevese a kimcshi ccsige (kimchi jjigae) és a töndzsang ccsige (doenjang jjigae).
A pancshan (banchan) (반찬) a koreai kísérő ételek neve, melyeket kis adagokban szolgálnak fel a rizs mellé. Változatosak, elkészítési eljárás (gőzölés, vízben főzés, hirtelen sütés stb.) illetve fő összetevő alapján is csoportosíthatóak. Az étkezés elengedhetetlen részei, a felszolgált pancshan (banchan)ok színvilága, ízvilága és száma szerint állítják össze az asztalt. A rizs, a leves és a különféle húsból készült fogások kiegészítő ételei, ugyanakkor más fogások alkotóelemei is lehetnek. A nyugati ízvilágtól és felhasznált alapanyagoktól nagyon eltérő alapanyagokat is felhasznál, ilyenek például a különféle namulok, amelyeknek egy részét nyugaton gyomnövénynek vagy dísznövénynek tartott növényekből készítik, mint például a varjúháj vagy éppen a páfrány. A kimcshi (kimchi) is a pancshan (banchan)ok közé tartozik, de népszerű kísérő étel még például:
cson (jeon) (전), amely a serpenyőben sütött palacsintaszerű ételek összefoglaló neve;
grillezett húsok, amelyek közül a legismertebb a pulgogi (bulgogi) és a kalbi (galbi);
pokkum (bokkeum), magában vagy szójaszósszal hirtelen sütött húsok, zöldségek és tenger gyümölcsei;
sszam (ssam), amely a valamely növény levelébe tekerve frissen fogyasztott ételeket jelöli;
ide tartozik az önálló ételként fogyasztott csapcshe (japchae) is, amely üvegtészta, siitake gomba, marhahús, hagyma, uborka és sárgarépa keveréke.
A hagyományos koreai édességek összefoglaló neve hangva (hangwa) (한과), általában valamilyen lisztből (rizsliszt, búzaliszt stb.) készül, cukor, méz hozzáadásával, gyümölcsök és ehető gyökerek felhasználásával, sütve, gőzön főzve. Vannak töltött, magvakkal bevont változatok és zselészerű típusok is. A Csoszon (Joseon)-dinasztia idejében szigorú előírások vonatkoztak a hangvára (hangwára), kizárólag ünnepekkor lehetett fogyasztani, egyébként büntetés járt érte, pénzbírság vagy vesszőzés.A rizssüteménynek nevezett ttok (tteok)fajták között is találhatóak desszertnek készítettek, ízesítésnek vagy töltelék gyanánt gyakran használnak azukibabból készült masszát, gabonaféléket, magvakat, mogyoróféléket, zöldségeket, gyümölcsöket, gyümölcslevet vagy éppen ehető virágszirmokat. A gőzön főtt változatok közé tartozik például a szongphjon (송편, songpyeon), ami félhold alakú, azukibab-masszával, szezámmal és egyéb töltelékkel töltött, fenyőlevelekkel együtt gőzölt ttok (tteok), döngölt rizstésztából készül az indzsolmi (인절미, injeolmi), amit azuki-őrleménybe vagy szezámba forgatnak, a sült verziók közé sorolják például a hvadzsont (화전, hwajeont), ami virágszirmokkal díszített, ragacsos rizslisztből készülő, kerek sütemény. A főtt ttok (tteok)ok közé tartozik például a gyümölcsökkel töltött csapkvabjong (잡과병, japgwabyeong).Kedvelt nyári édesség a pingszu (bingsu) (빙수), melynek eredeti verzióját a Csoszon (Joseon)-időkben fogyasztották, ez volt a phatpingszu (patbingsu) (팥빙수), ami jégkásából és édes azukibabkásából állt. Dél-Koreában számos változata kapható, fagylalttal, gyümölcsökkel, sűrített tejjel, kakaóval vagy csokoládéval is ízesítve.
A koreai konya számos ételízesítőt használ, a három legfontosabb a töndzsang (doenjang) (fermentált szójababkrém), a kocshudzsang (gochujang) (fermentált csilikrém) és a szójaszósz. A sszamdzsang (ssamjang) a sszam (ssam)hoz, azaz a növényi levélbe tekert sült húsokhoz használt krém, kocshudzsang (gochujang) és töndzsang (doenjang) keveréke. Ezeket az ételízesítőket korábban onggi edényekben otthon készítették és tárolták, ma már dobozos, bolti változatban is kaphatóak.
A 21. században már a levesporok is elterjedtek, melyekkel gyorsabban lehet levesalapot készíteni. Ezek neve tasida (dasida) (다시다), kapható marhahúsleveshez, szardella alapú levesekhez és kagyló alapú levesekhez való is.Ezeken felül a koreai konyha gyakran használ ételízesítéshez cukrot, ecetet, szezámolajat, perillaolajat, gyömbért, újhagymát, fokhagymát, és durvára őrölt csilipaprikát is.
A koreai alkoholos italok többféle eljárással készülnek, többségük erjesztett, de találhatóak égetett szeszek is. A leginkább használt alapanyag a rizs, de használnak árpát, kölest, búzát és cirokot is. Léteznek gyümölcsborok is, azonban más népek hagyományaival ellentétben itt általában nem a gyümölcsből erjesztik a bort, hanem a rizsbort ízesítik gyümölcsök, gyökerek (például ginzeng, gyömbér), gyógynövények vagy virágok (például krizantém, barackvirág, fenyővirág) hozzáadásával. Régen gyakoriak voltak a gyógyhatásúnak tulajdonított (mézes, fekete borsos, fokhagymás stb.) borok is. A legismertebb égetett szesz a szodzsu (soju) (소주), amelynek alkoholtartalma 20% körül mozog, míg a rizsboroké általában 6–8%. Az erjesztett italoknak két fő típusa van, a jakcsu (yakju) (약주) vagy cshongdzsu (cheongju) (청주) és a thakcsu (takju) (탁주) vagy ismertebb nevén makkolli (makgeolli) (막걸리). A sör csak a 20. században került be a koreai italkultúrába. Az alkoholos italok mellé számos, kifejezetten ivás közbeni elfogyasztásra szánt ételt kínálnak, melyek összefoglaló neve andzsu (anju) (안주). Dél-Korea a világ egyik legnagyobb alkoholpiaca, 2011-ben a 11. helyet foglalta el. A Jinro márkájú szodzsu (soju) 2011-ben a világ legtöbbet eladott szeszesital-márkája volt.A hagyományos, alkoholmentes italok összefoglaló neve umcshongnju (eumcheongnyu) (음청류), amiből közel 200 fajta létezik. A legismertebbek a koreai tea, a gyümölcsbóléhoz hasonló hvacshe (hwachae) (화채), a rizsből készült sikhje (sikhye) (식혜), valamint a gyömbérből és fahéjból készülő szudzsonggva (sujeonggwa) (수정과).
Koreában az ételek készítéséhez és tárolásához hagyományosan onggit (옹기), agyagedényeket használtak. Az onggi tipikusan nagy méretű, öblös, zománcozott agyagedény. Ezek az edények társadalmi hovatartozástól függetlenül minden koreai háztartásban megtalálhatóak voltak, egészen a közelmúltig, amikor is a tömeggyártott edények elkezdték kiszorítani a hagyományos kézműves onggikat.A koreaiak a kínaiakkal ellentétben kanalat is használnak a rizs evéséhez, 5. és 6. századi királyi sírokban bronzkanalakat is találtak. A kanál elterjedésének egyik lehetséges oka, hogy a félsziget északi részén a ritkábban termő rizst összekeverték más gabonaszemekkel, melyeket nehezebb volt evőpálcikával elfogyasztani. Az evőpálcika és a kanál együttesét szudzsónak (sujónak) nevezik, és gyakran készül fémből. A kovácsolt bronzötvözetből készülő hagyományos étkészlet elnevezése pangccsa jugi (bangjja yugi). A modern korokhoz igazodva ma már villát, kést és teáskanalat is készítenek ebből az ötvözetből.Jellegzetesen koreai háztartási gép a kimcshi (kimchi)hűtőgép, melyet speciálisan a kimcshi (kimchi) tárolására terveztek, kifejezetten azért, hogy ennek az ételnek a legideálisabb körülményeket biztosítsa. 2010-ben Dél-Koreában a háztartások 81,3%-a rendelkezett legalább egy ilyen háztartási eszközzel.
Dél-Korea a koreai hullám keretében igyekszik a koreai konyhaművészetet is népszerűsíteni, támogatja az ilyen irányban létrejövő, terjeszkedő vállalkozásokat, népszerű K-pop- és televíziós sztárokat kérnek fel a gasztronómia népszerűsítésére és sztenderdizált receptekkel jelentetnek meg több nyelven szakácskönyveket. A koreai televíziós sorozatok is népszerűsítik az ételeket, A palota ékköve című, 87 országban bemutatott sorozatban felvonultatott, szépen tálalt hagyományos koreai ételek például világszerte felkeltették az érdeklődést a koreai gasztronómia iránt. Egyre népszerűbbek a koreai gasztrobloggerek, mint például az Egyesült Államokban élő Maangchi, akinek több mint 600 000 követője van a YouTube-on, és ezzel népszerűbb a videomegosztó platformon, mint több világhírű televíziós szakács.Egyre több koreai étterem nyílik világszerte, a dél-koreai kormány pedig azt tervezi, hogy a 2015-ben körülbelül 3700 étterem számát 2020-ra 7000-re emeli. Nem csak Dél-Korea, de Észak-Korea is egyre több éttermet nyit, főképp ázsiai országokban, ezek az éttermek valutaszerzési lehetőséget jelentenek az állam számára. A Pyongyang nevű étteremláncnak körülbelül 100 étterme van világszerte. Koreai éttermek Magyarországon is találhatóak, azonban egyes gasztrobloggerek drágának találják őket.2004-ben az Egészségügyi Világszervezet „egészségesnek és kiegyensúlyozottnak” nevezte a koreai konyhát, de általánosan is szokás egészségesnek tartani. Különösen a kisebb kalóriatartalma miatt nevezhető egészségesebbnek, ennek ellenére a koreai gasztronómiának is vannak olyan elemei, amelyek veszélyeket hordoznak magukban. Ilyenek a népszerű és nagyon sokat fogyasztott fermentált és savanyított ételek, mint amilyen a kimcshi (kimchi), valamint a sóval tartósított ételek és a szénen grillezett húsok. A koreaiak csaknem háromszor annyi sót visznek be a szervezetükbe, mint amennyi az ajánlott mennyiség. A fermentált ételekkel kapcsolatosan több tanulmány is megjelent, ami összefüggésbe hozta ezen ételek túlzott fogyasztását a gyomorrákkal, amely Dél-Koreában a leggyakoribb rákmegbetegedés, és az OECD országai közül a lakosság számához viszonyítva gyomorrákban elhunytak száma a 10. legmagasabb.
Ez a szócikk részben vagy egészben  a   Cuisine of Korea című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
↑ Kiple:  szerk.: Kenneth F. Kiple: The Cambridge world history of food. 2. Cambridge University Press (2000). ISBN 9780521402156 
↑ KTO:  Table settings for Korean Food. Korea Tourism Organization. (Hozzáférés: 2016. június 18.)
↑ KTO 2:  Korean table manners. Visit Korea. [2015. május 18-i dátummal az eredetiből archiválva]. (Hozzáférés: 2015. június 16.)
↑ KTO 4:  The general kinds of Korea Food. Korea Tourism Organization. [2012. június 12-i dátummal az eredetiből archiválva]. (Hozzáférés: 2015. július 2.)
↑ KTO 5:  Local Foods. Korea Tourism Organization. (Hozzáférés: 2015. július 2.)
↑ Life in Korea:  Korean Drinking Manners. Life in Korea. (Hozzáférés: 2016. június 18.)
↑ Paik:  Paik Jae-Eun: Rice Porridge (Juk) (pdf). Spring Koreana magazine. [2012. március 17-i dátummal az eredetiből archiválva]. (Hozzáférés: 2013. március 24.)
↑ Pettid:  Pettid, Michael J.. Korean cuisine: an illustrated history (angol nyelven). China: Reaktion Books Ltd (2008). ISBN 978 1 86189 348 2
