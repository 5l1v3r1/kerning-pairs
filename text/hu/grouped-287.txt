
A The Fame Lady Gaga amerikai énekesnő debütáló albuma. 2008. augusztus 19-én jelent meg az Interscope Records kiadónál. Az album kiadása előtt Gaga számos, már befutott előadónak írt dalokat. Saját albumának számai főként arról szólnak, miképp érezhet egy híresség, milyen hatással van rá, hogy sikeres és gazdag lesz, a figyelem középpontjába kerül. Gaga számos producerrel dolgozott az albumon, főként RedOne-nal, Martin Kierszenbaummal és Rob Fusarival. A dalokat főleg Gaga hírnév iránti szeretete, illetve az általa elképzelt gazdag és híres életmód nehézségei ihlették.
Az album javarészt pozitív értékeléseket kapott, a kritikusok Gwen Stefaniéhoz hasonlították Lady Gaga énekhangját, és méltatták fülbemászó dallamaiért és szövegeiért. A The Fame világszerte remek eladásokat produkált, első helyezett lett például olyan országok eladási listáin, mint az Egyesült Királyság, Kanada, Írország és Németország. Az Egyesült Államokban második helyezést ért el a Billboard 200-on, valamint első lett a Billboard Dance/Elektronikus albumlistáján. Világszerte megközelítőleg 15 millió példányt adtak el az albumból. Az Egyesült Államokban 2019 januárjáig mintegy 5,1 millió kópia került értékesítésre. A The Fame a zenetörténelem hetedik legkelendőbb digitális albuma.
Az első két kislemezként megjelenő dal a Just Dance és a Poker Face voltak, ezek kitörő sikert arattak világszerte. A Just Dance hat ország toplistáját vezette, és első helyezést ért el az amerikai Billboard Hot 100-on. A Poker Face még nagyobb sikert hozott: több mint tizenhét ország slágerlistáján könyvelhetett el első helyezést. Ezután még három kislemez jelent meg az albumról: a LoveGame, a Paparazzi és az Eh, Eh (Nothing Else I Can Say), utóbbi csak néhány országban jelent meg hivatalos kislemezként. Lady Gaga, hogy népszerűsítse albumát, 2009 márciusában elindította első önálló koncertturnéját The Fame Ball Tour néven. Gaga harmadik középlemeze, a The Fame Monster deluxe kiadásában ismét megjelent a The Fame album bónuszlemezként.
2009. december 2-án jelölést kapott Az év albuma és A legjobb elektronikus/dance album kategóriákban az 52. Grammy-díjátadó gálán, melyből utóbbiban a The Fame-met találták a legjobbnak. A Poker Face ugyanabban az évben elnyerte A legjobb dance felvétel Grammy-díját is. 2010. február 16-án A legjobb külföldi album kategóriában nyert elismerést a Brit Awards-on. 2013-ban a Rolling Stone magazin a "Minden idők 100 legjobb debütáló albumai" közt említette meg.
Művésszé válása során, mely alatt bejárta New York underground klubjainak színpadait, Lady Gaga elkészítette debütáló stúdióalbumát, a The Fame-et (A hírnév). Az album címét és elképzeléseit így foglalta össze: „A The Fame arról szól, miképp érezheti magát bárki híresnek. […] Azonban ez egy megosztható hírnév. Meg akarlak titeket hívni minden buliba. Azt akarom, hogy az emberek érezhessék ennek az életmódnak egy részét.” A brit MTV-vel készített interjú során az énekesnő elmondta, hogy két és fél évig dolgozott az albumon, és 2008 januárjában egy hét alatt lett kész az album felével. A dalszövegek megírása mellett Gaga a dalok zenei részének munkálataiban is részt vett, többek között RedOne zenei producerrel közösen. Gaga elmondása szerint az album első száma, a Just Dance egy igazán vidám dal, „amit ha meghallgatsz, a jókedv téged is elönt legbelül”. Ereje egyszerűségében rejlik, mindössze azt a hangulatot szerette volna benne visszaadni, mikor mindannyian jól érezzük magunkat. A második dal a LoveGame, melynek inspirációját Gaga abból merítette, hogy egy idegen férfi iránt erős szexuális vonzalmat érzett egy bárban, és azt mondta neki: „I wanna ride on your disco stick” (»Lovagolni akarok a diszkópálcádon«). Az összesen négy perc alatt megírt dalszöveg ezen a „disco stick” kifejezésen alapul, amelyet Gaga a férfi nemi szerv metaforájaként használt. A Paparazzi többféleképpen értelmezhető. Az About.commal készített interjúban Gaga azt nyilatkozta, hogy a dalt a szerelem és a hírnév iránti éhsége, illetve az ezekért tett erőfeszítések ihlették. Alapvetően egy szerelmes dal, melyben azt a kérdést teszi fel, hogy megkaphatja-e valaki a hírnevet és az igaz szerelmet egyszerre.A Poker Face ihletét Gaga korábbi udvarlóiból merítette, akik odavoltak a szerencsejátékokért, de ezen kívül a biszexualitás iránti tapasztalatait is magába foglalja; a nőkről folytatott fantáziáit, miközben férfival létesít szexuális kapcsolatot – erre utal a címben is szereplő „pókerarca”. Boys Boys Boys című dalával a Mötley Crüe hasonló című Girls, Girls, Girls számának szerette volna egy női változatát elkészíteni. A Beautiful, Dirty, Rich ihletét saját magának mélyebb megismerésével kapta, mikor még New York Lower East Side nevű részében élt és drogozott. Az Eh, Eh (Nothing Else I Can Say) a régi párkapcsolatból való kilépésről és egy új kereséséről szól. A Brown Eyes-t a Queen együttes inspirálta, és Gaga szerint a leginkább sebezhető dal az albumról.Gaga elmondta, hogy nagyon hiányolja a jelenlegi popzenéből a zene és a vizualitás közötti kapcsolatot, amit ő nagyon fontosnak érez. Dalait rendszerint szürreális jelmezekben, számos színpadi eszközöket használva adja elő. Elmondta, hogy albumával és az azt népszerűsítő koncertekkel szeretné visszahozni a klasszikus előadóművészetet. Albumát így jellemezte:
„A The Fame nem arról szól, hogy ki vagy, hanem arról, hogy az emberek mennyire meg akarják tudni, hogy ki vagy valójában. […] Szerintem fontos, hogy a művészek kreativitása utat törhessen. Ez nekem is sok időmbe került, de magamba mélyedve végül eljutottam idáig. Büszkébb nem is lehetnék a munkámra. Ez nem csak egy lemez, ez egy igazi popművészeti esemény.”
Zeneileg az album a ’70-es évek végi glam rock-zenészektől, mint például David Bowie-tól vagy a Queentől merít. Ezt a glam rock hangzást vegyítette könnyed és fülbemászó popdallamokkal és szövegekkel, hogy elérje az áhított „teátrális popot”. A Poker Face, a Just Dance vagy a LoveGame például gyors tempójú dance dalok, melyek közül a Poker Face sötétebb zenei árnyalatú. A Just Dance szinti alapokon nyugszik, míg a LoveGame sokkal dance-központúbb ütemmel rendelkezik, a Money Honey pedig némileg már a technózene irányába mutat. Az elektronikus zenei hatásokon kívül a dalok tartalmaznak enyhe R&B elemeket is. A Paparazzi fülledt ütemekkel jellemezhető, a The Fame rockos hangzásról tanúskodik, míg a Summerboyra a Blondie együttes zenéje hathatott. Az Eh, Eh (Nothing Else I Can Say) egy ballada, amely összehasonlítva a többi dance-orientált dallal, egészen eltér tőlük. Zeneileg a ’80-as évek szintipop zenéjéhez hasonlítható leginkább, az „Eh, Eh” szöveget pedig Rihanna 2007-es Umbrella című számából kölcsönözhette.Dalszövegüket tekintve a The Fame dalai a híressé válásról és a népszerűség eléréséről szólnak. A Poker Face-nek burkolt szexuális célzatú szövege van. A BBC szerint a „Mum-mum-mum-mah” szöveget a Boney M. 1977-es slágeréből, a Ma Bakerből vehette át. A Just Dance arról szól, hogy az énekesnő ittas állapotba kerül egy buliban, az alábbi dalszöveggel: „What’s going on on the floor? / I love this record, baby but I can’t see straight anymore” („Mi folyik ott a padlón? / Imádom ezt a számot, de bébi, már alig látok”). A LoveGame a szerelemről, hírnévről, szexualitásról szóló üzenetet hordoz, melyek az album központi témái is egyben. A Paparazzi egy lesifotósról szól, aki követ valakit, és a legnagyobb rajongójává válik. A szöveg arról az érzésről is szól, amikor egy híresség a kamera kereszttüzébe kerül.
Gaga elmondta, hogy bár a hírnév a dalok központi témája, elsődleges célja mégis az volt, hogy a szövegekben hallottakat bárki magára vonatkoztathassa. „Attól hogy nincs pénzed, még érezheted magad gyönyörűnek, mocskosnak és gazdagnak. Minden a döntéseiden múlik […]” – mondta. Emellett beszél egy általa „belső hírnévnek” nevezett érzésről, amely magában foglalja az öntudatosságot, és a hitet abban, hogy bármit elérhetünk az életünkben.
Az album nyolcadik száma eredetileg régiónként eltérő lett volna: a Money Honeyt szánták a kanadai, a Starstruckot az amerikai és a Vanityt az európai verzióra. Ez végül nem valósult meg. Megjelent viszont egy bővített The Fame album új számokkal és módosított számsorrenddel. Változás történt a borítón is: a „Lady Gaga” felirat itt pirosan szerepelt. Ez a verzió 2008. október 28-án jelent meg az Egyesült Államokban, illetve azokban az országokban, ahol korábban még nem adták ki a The Fame albumot. Írországban 2009. január 9-én, az Egyesült Királyságban pedig 2009. január 12-én megjelent a The Fame egy harmadik változata, amely ismét kisebb változtatást hozott a számok sorrendjében. A borító itt az első változattal azonos maradt.A Vanity című dal az eredeti tervekkel ellentétben az album egyik változatára sem került rá, csupán a Rhapsody nevű internetes zenei boltban vált hozzáférhetővé azoknak, akik itt vásárolták meg az albumot digitális formátumban.Az album borítóján Gaga arcát láthatjuk, miközben a „Fame Glasses”-nek nevezett szemüveget viseli, melyet kreatív csapata, a Haus of Gaga tervezett számára. Az album bal szélén látszódik a szintén e csapat által tervezett „Disco Stick” nevű, Gaga fellépései során gyakran használt kellék is. A borító egy régi, 1970–80-as évekből származó olasz Vogue divatlapra emlékeztet, amely Gaga szerint magában hordozza a hírnév fogalmát.
A Just Dance című dal jelent meg az albumról első kislemezként, világszerte 2008. június 17-én. Remek kritikákat kapott, klubhimnuszként emlegették, és méltatták a szintipop elemek miatt. A dal meghozta az énekesnőnek első Grammy-jelölését: az 52. Grammy-díjátadóra A legjobb dance kislemez kategóriában kapott nominációt. Nagy kereskedelmi sikereket ért el, hiszen olyan országokban sikerült első helyre kerülnie, mint például az Egyesült Államok, Ausztrália, Kanada, Írország, Hollandia és Nagy-Britannia, de ezen kívül még számos más országban sikerült a legjobb tízbe jutnia. A dalhoz készített, Melina Matsoukas által rendezett videoklip egy házibuli világába vezet el minket.A Poker Face lett a második kislemez. Szintén jó kritikákat kapott a kritikusoktól, akik kiemelten méltatták a robotszerű hangokat és a refrént. A Just Dance-nél is nagyobb sikereket könyvelhetett el, hiszen majdnem minden országban, ahol megjelent, első helyezést ért el. A Poker Face zsinórban már a második első helyezett dala volt az énekesnőnek a Billboard Hot 100-as listáján. Három kategóriában is jelölték Grammy-díjra: Az év dala, Az év felvétele és A legjobb dance kislemez kategóriákban – utóbbiban a Poker Face-t találták legjobbnak a szervezők. A Ray Kay rendezte, egy luxusvillában és annak medencéjénél játszódó klippel Lady Gaga, elmondása szerint „valami igazán szexit” akart csinálni.Az album harmadik kislemezeként az Eh, Eh (Nothing Else I Can Say) jelent meg Ausztráliában, Új-Zélandon, Svédországban, Dániában és Franciaországban. A kritikusok eltérő véleményeket fogalmaztak meg a dallal kapcsolatban, voltak akik a '90-es évek nagy europopslágereihez hasonlították, mások azonban kritizálták, mert megtöri az album addigi pörgős lendületét, és emiatt az album egy zavarba ejtő momentuma. Nem tudta meglovagolni az eddigi kislemezek sikereit, Ausztráliában a tizenötödik, Új-Zélandon a kilencedik volt a legjobb helyezése. Legnagyobb sikerét Svédországban érte el a második pozícióval, illetve Franciaországban, ahol hetedik lett. A 2009. január 9-ével kezdődő hétvégén, Los Angelesben forgatott videoklipet Joseph Kahn rendezte, és Lady Gaga olasz gyökereit, illetve „háziasabb oldalát” jeleníti meg.A LoveGame-et választották harmadik kislemeznek az Egyesült Államokban, Kanadában és néhány európai országban, a negyedikként jelent meg Ausztráliában, Új-Zélandon és Franciaországban. Sokan dicsérték a dalt fülbemászó dallama és az ötletes dalszövege miatt, benne az „I wanna take a ride on your disco stick” szövegrésszel, melyben a „disco stick” a férfi nemi szerv metaforája. Slágerlistás helyezéseit tekintve legnagyobb sikereit az Egyesült Államokban, Ausztráliában és Kanadában érte el, ahol a legjobb 10 közé jutott. Az európai eladásokat összesítő Európai Hot 100 kislemezlistán a hetedik hely volt a dal legjobbja. A LoveGame videoklipjét ugyanazon a hétvégén forgatták, mint az Eh, Eh videóját, és szintén Joseph Kahn rendezte. Bár Los Angelesben forgatták, New York városának világa jelenik meg benne, ahol Lady Gaga felnőtt.2009. július 6-án jelent meg a The Fame utolsó kislemeze, a Paparazzi. A kritikusok ezt a dalt is pozitívan fogadták, véleményük szerint a legemlékezetesebb és a legtöbb mondanivalóval rendelkező dal az albumról. Sikerült a legjobb ötbe kerülnie Ausztráliában, Kanadában, Írországban és Nagy-Britanniában. A dalhoz készült, Jonas Åkerlund által rendezett videoklip egy kisfilm, melyben Gaga egy ifjú, kudarcra ítélt sztárt alakít, akit barátja kis híján megöl. Később azonban visszavág a férfinak, és ezzel újra visszanyeri a hírnevét és népszerűségét. A videó öt kategóriában jelölést kapott a 2009-es MTV Video Music Awardsra, megnyerve A legjobb művészeti rendezés és A legjobb különleges effektek kategóriák díját.
Hogy népszerűsítse az albumot, Gaga számos fellépést tartott világszerte. Első tévés megjelenése 2008. június 7-én volt a meleg és leszbikus közönség számára sugárzott programokról híres Logo nevű amerikai csatorna NewNowNext elnevezésű díjátadóján. Ezután fellépett olyan műsorokban, mint a So You Think You Can Dance, a Jimmy Kimmel Live!, vagy a The Tonight Show with Jay Leno. Vietnámban is fellépett az 57. Miss Universe szépségversenyen. 2009. január 31-én Írországban énekelt az RTÉ One nevű csatorna Tubridy Tonight című műsorában. A The Fame album három száma – a Paparazzi, a Poker Face és a Money Honey – elhangzott A pletykafészek (Gossip Girl) című tv-sorozat részeiben. A 2009. április 1-jei American Idolban Gaga előadta Poker Face című dalát. A 2009-es MTV Video Music Awardson a Paparazzival lépett fel, ahol eljátszotta halálát előadás közben. Az ABC amerikai tv-csatorna Édes drága titkaink (Dirty, Sexy Money) című sorozatának reklámozására Gaga Beautiful, Dirty, Rich című számát használta, amelyhez Melina Matsoukas rendezett videoklipet. A szám eredetileg a The Fame második kislemeze lett volna, de végül a Poker Face-t adták ki helyette. A számhoz két videó is készült, és az egyikben az Édes drága titkaink több jelenete is megtalálható. A dal felkerült a brit kislemez listára, és az internetes letöltéseknek köszönhetően a 83. helyig jutott.Az album egészének népszerűsítésére Lady Gaga 2009. március 12-én, San Diegóban elindult első, The Fame Ball Tour nevű világ körüli turnéjára. Az észak-amerikai koncertek után az ausztráliai térségben, majd Európában és Ázsiában folytatta turnéját, amelyet végül két amerikai koncerttel fejezett be 2009 szeptemberében. Gaga „utazó múzeumi show-ként” jellemezte turnéját, amelyben nagy hangsúlyt fektetett Andy Warhol művészeti elképzeléseinek megjelenítésére. A show négy részből állt, és minden részt egy-egy videó vezetett fel. Gaga mindegyik részben új ruhában – vagy inkább jelmezben – lépett színpadra, köztük egy teljes egészében műanyag buborékokból álló ruhában. A show pozitív visszajelzéseket kapott. A kritikusok dicsérték Gaga élő énekhangját, divatérzékét és a színházi elemek profi szintű alkalmazását a koncertek során.
Az album többnyire pozitív kritikákat kapott. Az értékeléseket összegző Metacritic 71 pontot adott rá a 100-ból. Stephen Thomas Erlewine, az Allmusic kritikusa elragadtatottan nyilatkozott az albumról, és igazat adott azoknak, akik az új Madonnaként emlegetik Lady Gagát az album megjelenése óta, mivel szerinte hozzá hasonlóan beemelt a popzenébe új, korábban csak az underground-szférában jelenlévő elemeket. Szintén kiemelte a jól megírt dalszövegeket, amelyek provokatív mögöttes tartalmukkal szintén Madonna popzenéjét idézik. Alexis Petridis, a The Guardian című brit napilaptól, a magukkal ragadó dallamokat nevezte az album legfőbb erejének.Mikael Wood az Entertainment Weekly-től már kevésbé lenyűgözve nyilatkozott az albumról: „Az albumot rendkívül fárasztóvá teszi az a világról alkotott kép, amelyben csak a szépség, az erkölcstelenség és a pénz uralkodik. Ugyanakkor ebben a környezetben a valós társadalomtól való menekülési kísérlet dalokba öntésének megvan a maga bája.” Evan Sawdey, a PopMatters kritikusa bírálta a Eh, Eh (Nothing Else I Can Say), a Paper Gangsta és a Brown Eyes című számokat, ettől eltekintve jónak tartotta az albumot. Joey Guerra, bár nem érezte újítónak az album számait, méltatta Gagát a Houston Chronicle című amerikai lapban, amiért a dance zenét szélesebb tömegek számára is népszerűvé tette. Genevieve Koski, a The A.V. Club és Sal Cinquemani, a Slant Magazine írója Gaga énekhangját Gwen Stefaniéhoz hasonlította. Cinquemani hangot adott negatív véleményének is: „Gaga dalszövegei átmenetet képeznek az egyszerű és az értelmetlen között, és az énekhangja sem a legjobb.” A Poker Face, a Starstruck és a Paper Gangsta című számokat nevezte csupán „működőképesnek”. Freedom du Lac, a The Washington Post írója az eredetiséget hiányolta az albumból.A magyar zenei portálok is többnyire méltatták az albumot. A music.hu szerint nem véletlenül tartják az emberek Lady Gagát 2008 felfedezettjének – az énekesnő hangját az albumon varázslatosnak nevezi, és ötből öt csillagos osztályzatot ad a The Fame-nek. A Just Dance, a Poker Face és a Beautiful, Dirty, Rich című számokat nevezi meg az album legjobbjaiként, de dicséri az énekesnőt, amiért több oldalát is megmutatta az albumon a melankolikustól (Brown Eyes) a felszabadult, vagány stílusig (Money Honey, Boys Boys Boys). A Quart internetes oldal egyik szerzője kevésbé tartja jónak az albumot, szerinte Lady Gaga nem talált fel semmi újat az albumával, viszont ahogy fogalmaz, jól bánik a „készen kapott formulával”. Ugyanakkor az album nagyobbik részét jónak tartja, és egyik legjobb számként említi a rockos hangzású címadó dalt, a The Fame-et. Az est.hu-n 10-ből 7 pontos minősítést kapott az album, és ezt írta az értékelő: „[Lady Gaga] bemutatkozó nagylemezére a színtiszta popzene kifejezés illik a legjobban, abból is a Gwen Stefani által felfuttatott R&B-s alapú, de már nyolcvanas évek retróra ropó szintis-elektrós fajtára kell gondolni. Lázadásnak, forradalmi megoldásoknak persze nyoma sincs, de a címével célját is eláruló The Fame dalai (melyekhez a hírességek világából tudósító ironikus dalszövegei mellett Lady Gaga szintetizátor- és zongorajátékával is hozzájárult) így is bőven kielégítik a műfaji követelményeket.”A The Fame öt jelölést kapott az 52. Grammy díjkiosztóra, közte Az év albuma díjra is jelölték. Az album végül Az év legjobb elektronikus/dance albuma kategóriában aratott győzelmet, de díjat kapott egyik legsikeresebb száma, a Poker Face is.
Az Egyesült Államokban a The Fame 24 000 eladott példánnyal a tizenhetedik helyen debütált a Billboard 200-as listán a 2008. november 15-ei héten. Néhány hétnyi középmezőnybeli szereplést követően 2009. március 7-én sikerült a legjobb tízbe kerülnie, a legmagasabb pozíciója végül a negyedik hely volt az albumeladási listán. Első helyet ért el szintén az USA-ban a Dance/Elektronikus albumlistán, sőt megszakításokkal több mint 75 héten keresztül tartotta első helyezését. 2010 márciusában az album háromszoros platinalemez minősítést könyvelt el a Recording Industry Association of America (RIAA) szervezeténél, amely több mint hárommillió eladott példányt jelent az országban. A The Fame a valaha volt legtöbb digitális eladást produkáló album az Egyesült Államokban 884 000 példánnyal. A The Fame Monster megjelenését követően (melynek deluxe változatában a The Fame dalai is szerepelnek) az album a harmincnegyedik helyről a hatodik helyig lépett előre a Billboard 200 listáján 151 000-es eladási számmal. 2010. január 16-án 62 hétnyi listán való szereplést követően érte el a legjobb helyezését, a második pozíciót. 2019 januárjáig a The Fame mintegy 5,1 millió példányban kelt el az Egyesült Államokban.
Kanadában sikerült megszereznie az első helyezést és hétszeres platinalemez minősítést ért el a Canadian Recording Industry Association (CRIA) szervezeténél, amelyet 560 000-es eladásnál érdemelt ki az album. A hatodik helyen debütált, majd pedig a második hely jelentette a csúcspozíciót Új-Zélandon az album számára, mely itt ötszörös platinalemez minősítésig jutott. Ausztráliában a tizenkettedik volt az első szereplése az ottani eladási listán, majd pedig a harmadik lett a legelőkelőbb helyezése. Ausztráliában háromszoros platinalemez lett az Australian Recording Industry Association (ARIA) szervezetének megállapítása alapján, melyet 210 000 lemez eladása után ítélnek oda.Az Egyesült Királyságban a harmadik helyen nyitott. Tíz hétnyi, a legjobb tízben való szereplést követően végül Ronan Keating Songs for My Mother című albumát letaszítva az élről megszerezte az első helyet. Összességében négy héten át vezette az albumeladási listát a briteknél. Négyszeres platinalemez minősítést könyvelhetett el a Brit Hanglemezgyártók Szövetségénél az 1,2 milliós eladás következményeként. A The Fame Monster deluxe verziójaként való megjelenést követő eladásokat is belekalkulálva 1 647 000 darabot adtak el az albumból. Írországban a nyolcadik helyen debütált, majd öt hét múlva elérte az első helyezést, pozícióját két héten át tartotta. Az Európa eladásait összesítő Európai Top 100 albumlistán, Ausztriában, Svájcban és Németországban tudott még első helyezést elérni. Ezen kívül a The Fame-nek sikerült a legjobb húszba kerülnie többek között Belgiumban, Csehországban, Dániában, Görögországban, Finnországban, Hollandiában, Norvégiában, Oroszországban, Portugáliában és Spanyolországban. Világszerte több mint 15 millió példány talált gazdára Lady Gaga bemutatkozó nagylemezéből.Magyarországon is kiemelkedő eredményeket ért el az album, ugyanis a The Fame Monsterrel közösen kétszeres platinalemez minősítést ért el a Magyar Hanglemezkiadók Szövetségének adatai alapján, mely 12 000 eladott lemez után jár. Hazánkban 2009. február 16-án debütált a Mahasz hivatalos albumeladási listáján a 31. pozícióban. A The Fame legjobb helyezését 2009. augusztus 24-én érte el, amely a harmadik hely volt. Később az énekesnő következő, The Fame Monster elnevezésű albumának megjelenése után, a kétféle kiadvány eladásai összesített módon, The Fame / The Fame Monster néven szerepeltek a listán. Az album ezt követően egészen a második helyig jutott 2010. június 28-án. Szintén a Mahasz által megjelentetett év végi összesített listák alapján a The Fame / The Fame Monster 2009-ben Magyarország hatodik, míg 2010-ben a harmadik legnagyobb példányszámban eladott albuma volt.
A The Fame Monster eredetileg a The Fame album újra kiadott, nyolc új számmal bővített változata lett volna, de Lady Gaga és kiadója végül úgy döntött, egy különálló albumként adják ki a nyolc új számmal. A The Fame Monster „deluxe” kiadása ugyanakkor tartalmazza a teljes The Fame albumot egy második, extra lemezen. Az új album számai témájukban kapcsolódnak a The Fame számaihoz, ugyanis Gaga a hírnév árnyoldaláról énekel, amivel 2008–09-ben, a világot beutazva kellett szembesülnie. A hírnév különböző buktatóit egy-egy szörnyetegként ("monster") nevezi meg. A debütáló albuma és a The Fame Monster hangulatvilága közti különbséget Gaga a jin-jang kettős koncepciójához hasonlította. A különbséget a borítóval is érzékeltetni próbálta. A The Fame színes borítója után a The Fame Monsteré fekete-fehér, és gótikus hatást tükröz. A borítóhoz a fotót Hedi Slimane francia divattervező készítette. A kritikusok pozitívan értékelték a The Fame Monster albumot, és többnyire a Bad Romance, Telephone, és Dance in the Dark című számokat dicsérték. Az album néhány országban a The Fame albummal együtt tört be a lemezeladási listákra, míg máshol, például az Egyesült Államokban, Kanadában és Japánban különálló albumként. Több helyen is bekerült a tíz legkelendőbb lemez közé. Az album támogatására 2009. november 27-én Gaga útnak indította The Monster Ball nevű második turnéját, amely 2011-ben ért véget. A turnén Gaga a The Fame album több számát is előadta.
Ez a szócikk részben vagy egészben  a   The Fame című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.

A The Game a brit Queen rockegyüttes nyolcadik stúdióalbuma. 1980. június 30-án jelent meg, a producerei az együttes tagjai és Reinhold Mack voltak. A felvételek során számukra addig ismeretlen helyen és környezetben, a müncheni Musicland Studiosban dolgoztak. Az együttes korábbi korszakának aprólékosan kidolgozott albumai után Mack új munkamódszerével rendkívül gyorsan haladtak a felvételek, bár még így is több hónapig eltartottak, mert rengeteg időt töltöttek el a müncheni éjszakai klubokban. Az új munkamódszer bevezetése nem volt konfliktusmentes, de egy nagyon termékeny időszak után negyven dalból választották ki azt a tízet, amely az albumra került.
A változás a dalok stílusában is érződött, egy részük a „kevesebb több” elvét figyelembe véve az együttestől szokatlanul visszafogott volt, a gitárhangzás visszaszorult, a ritmusszekció pedig előtérbe került. Minden addigi lemezüknél sokszínűbb volt, hiszen tartalmazta az együttesre jellemző drámai, túlprodukált dalokat, ugyanakkor a funk-rock és R&B jellegű dalaival jól idomult az akkoriban divatos klubkultúrához is.
Két nagyon sikeres kislemez jelent meg róla, a „Crazy Little Thing Called Love” és az „Another One Bites the Dust”, mindkettő az első helyre került az amerikai slágerlistán. Maga az album vegyes fogadtatásban részesült, de világszerte jelentős kereskedelmi siker volt, Angliában és Amerikában is az első helyre jutott az eladási listán. Csak Amerikában több mint négymillió példányban kelt el, összességében az együttes egyik legnagyobb példányszámban eladott lemeze lett. Az „Another One Bites the Dust” sikere példátlan volt az együttes történetében, jól szerepelt az amerikai R&B, Dance és Black Singles slágerlistákon is. Két Grammy-díj jelölést kapott: az „év producere” kategóriában, és az „Another One Bites the Dust” a „legjobb vokális rockzenekar” kategóriában, de egyiket sem nyerték meg.
Az 1970-es évek közepétől kezdve az együttes visszavett az albumaikat addig jellemző zenei túlzásokból, a News of the World nyersebb, spontánabb dalokat tartalmazott. Az 1978-as Jazz album készítésekor azonban visszatértek Roy Thomas Baker producer személyéhez, és egy újabb sokszínű, kissé túlprodukált lemezt alkottak meg. Az albumot meglehetősen negatívan fogadta a sajtó, mind a zenéje, mind a kiadását övező furcsa, botrányos reklámfogások miatt. Az 1979-es Live Killers album ugyancsak hideg fogadtatásra talált, még az együttes tagjai sem voltak elégedettek vele, mert nagy volt a zaj a felvételen – a vevők pedig kifogásolták, hogy rajta van a „Bohemian Rhapsody”, holott annak egy részét nem is élőben adták elő a koncerteken. E rossz időszak után az együttes úgy érezte, hogy a következő albumuknak „igazán nagyot kell szólnia.”Akkoriban az angol adóterhek akkora veszteséget jelentettek az együttesek számára, hogy sokan – így a Queen is – külföldön vették fel az albumaikat, mert ha egy évből meghatározott napot külföldön töltöttek, mentesültek az adók egy részétől. Így 1978-ban a Jazz albumot a montreux-i Mountain Studiosban, és részben Nizzában vették fel. Később minden albumukat részben vagy egészben külföldön vették fel.
1979 júniusában az együttes a Giorgio Moroder tulajdonában lévő müncheni Musicland Studiosba érkezett. Egyáltalán nem tervezték, hogy egy albumot akarnának felvenni, egyszerűen csak néhány ötletükön akartak dolgozni. „A Jazz után úgy éreztük, hogy új területre kell érkeznünk” – mondta May. „Megkérdeztük a Musiclandet, és ők Macket ajánlották.” Reinhold Mack német producer akkoriban éppen Los Angeleben dolgozott Gary Moore-ral, amikor érkezett egy ajánlat, hogy dolgozzon a Queennel. Mivel hiába telefonált a Musiclandbe, ott semmit sem tudtak erről, hirtelen elhatározással visszarepült Németországba. A stúdióban rengeteg dobozt, repülős bőröndöt és erősítőt talált, és az együttes három tagját: Mercuryt, Deacont és Taylort. Mercury azt mondta neki, hogy van pár ötlete, amelyen dolgozni akar, de kezdjenek hozzá, mielőtt May megérkezik. Ekkor mutatta meg Macknek a „Crazy Little Thing Called Love” kezdő akkordjait, amelyet épp csak órákkal azelőtt talált ki, miután megérkezett Münchenbe Peter Hince-szel, az együttes roadjával, és megszálltak a Hilton szállodában. Azt mondta, hogy fel akarja venni ezt az egyszerű számot, mielőtt May megérkezik, és teletömi az óriási gitárszólóival. Nagyon gyorsan felvették az alapokat, Deacon és Taylor támogatása mellett Mercury énekelt és ritmusgitározott. Mind az egyszerű, párakkordos dal, mind a sebes munkamódszer újdonság volt az együttes számára. Amikor May is megérkezett, ahogy Mercury előre megjósolta, nem túlzottan tetszett neki a végeredmény.
Ezek a felvételek jól megmutatták a Queen korábbi stílusa, és Mack munkamódszere közti különbséget. Amíg az együttes lassan és aprólékosan dolgozott, addig Mack erőssége a gyors, határozott tempó volt. „A Queen nagyon lassan dolgozott” – mondta erről Mack. „Hogy mennyire lassan, arra csak később jöttem rá igazán. Az volt a tervem, hogy ezt megváltoztatom, mert így állandóan megakadtak.” Az együttes azelőtt egy hangszerelést egymás után több tucatszor is felvett, hogy végül a legtökéletesebbet használja fel. Ennek tükrében amikor Mack közreműködésével fél nap alatt felvettek egy komplett hangszerelést, mindannyian csodálkoztak, milyen gyorsan végeztek. Ha megakadtak, akkor Mack rögtön kiszerkesztette a problémás részt, vagy átugortak rajta a haladás érdekében. Ahogyan azt a „Crazy Little Thing Called Love” felvételei mutatták, Mercurynak könnyen ment az együttműködés a producerrel, míg May a régi aprólékos módszer híve volt. Mack ezt mondta erről: „Két dalszerző típus volt: Fred és Brian. Fred az egyszerű típus. Egy rugóra járt az agyunk, és képes volt tizenöt-húsz perc alatt valami egészen briliáns dolgot létrehozni. Brian a másik végpont volt, ha jött egy jó ötlete, rögtön elveszett a legjelentéktelenebb részletekben. Amikor ez a két különböző személyiség együtt dolgozott, rendkívül nehéz volt az előrehaladásra fókuszálni.”Macknek rá kellett jönnie, hogy a stúdiómunka területén az együttes le van maradva az akkori modern módszerektől. Kis türelemmel rászoktatta a tagokat az újabb szokásokra, például hogy ének közben fülhallgatóval figyeljék és kontrollálják magukat, vagy hogy ne egy szétrongyolódott szalagú, ócska kazettát használjanak a szerkesztéshez, és hogy ne koptassák szét a mágnesszalagot. Sok konfliktus zajlott Mack és May között, mert a gitáros a saját megszokott módján szerette volna felvenni a gitárszólókat, míg Mack minden alkalommal kifejtette, hogy neki más ötletei vannak. Végül a legtöbb esetben a kompromisszumos megoldást választották. Mayhez hasonlóan gyakran Taylor is elégedetlen volt, amiért a modernebb hangzású dalokban monoton, hurokszerű dobhangzást kellett produkálnia, hiszen ő ízlése szerint a nagy formátumú, John Bonham-szerű dinamikus dobjátékot szerette. Mint minden felvételükkor, itt is rengeteget vitatkoztak egymással, a nézeteltérések gyakran odáig fajultak, hogy May dühösen azt mondta, elhagyja az együttest – de ezek a fellángolások csak pár napig tartottak. Javarészt a zenén vesztek össze, örökös probléma volt, hogy melyik dalok kerüljenek a lemezre és a kislemezekre, valamint számos nézeteltérés forrása volt May túlzott perfekcionizmusa. Mivel az együttes gyakran nehézkesen tudott közös nevezőre jutni, Mack volt a gyors döntéshozó a felvételeknél.
A következő pár hónapban még három dalon dolgoztak a stúdióban, mindenféle időhatár nélkül, bár készen arra, hogy ha a felvett anyag elég jó, megjelenjen albumon; ezek voltak a „Coming Soon”, a „Save Me” és a „Sail Away Sweet Sister”. Ellentétben a korábbi albumok felvételeitől, ezúttal nem voltak félkész dalok, csupán néhány ötlet, a dalírás pedig teljes egészében a stúdióban zajlott.Szeptemberben a munkát Taylor szakította meg, aki nyaralni ment Saint Tropez-be a kisfiával. Mercuryt felkérte Wayne Ealing, hogy a királyi balett-társulattal közösen adjanak elő egy koreográfiát a Queen zenéjére. A jótékonysági előadás bevételeit a fogyatékos gyermekek javára ajánlották fel. Az EMI bízva a minőségében, 1979 októberében kiadta a „Crazy Little Thing Called Love” kislemezt, amely gyors sikert aratott a slágerlistákon. A dalhoz készült videoklipben az együttes egy merőben új kiállása volt látható: mindannyian rövidre vágatták a hajukat (még May is rövidebbre), és az 1950-es éveket idéző bőrruhákban pózoltak. Az új stílust Mercury vezette be, miután meglátogatott néhány müncheni bárt. 1979 novembere és decembere között 20 állomásos angliai koncertturnéra indultak, amelynek során – szakítva az elmúlt évek gigantikus stadionturnéival – újra visszatértek a kis és közepes férőhelyű előadótermekbe, hogy közvetlenebb legyen a kapcsolatuk a közönséggel. A turnét Crazy Tour címen reklámozták, de nem az új kislemez miatt, hanem mert „őrültség volt, hogy ezt csináltuk, ahelyett, hogy lenyomtunk volna pár koncertet a Wembley-ben.” A turné utolsó előadása december 26-án Paul McCartney meghívására a kambodzsai háborús áldozatok megsegítésére szervezett koncertsorozat első koncertje volt.1980 februárjában visszatértek a stúdióba, hogy a sikeres kislemezt követően felvegyenek és kiadjanak egy teljes albumot. Az felvételek nagyon termékenyek voltak, összesen negyven elkészült dal közül választották ki végül azt a tízet, amelyik az albumra került. Bár eleinte azt gondolták, hogy ha külföldön, új helyen dolgoznak, akkor az otthoni munka zavaró hatásai elmaradnak, később kiderült, hogy Münchenben több volt a zavaró tényező, mint gondolták. „A problémák akkor kezdődtek, amikor valaki azt mondta: igyunk meg egy italt a stúdió után” – mondta May. A mindennapos rutin részévé vált, hogy a felvételek után a müncheni éjszakában mulattak, Mercury és kísérete a melegbárokat látogatta, míg az együttes többi tagja, és a kíséretük, valamint Mack rendszeresen a Sugar Shack nevű diszkóba mentek.
Ha nem is voltak egyformán kreatívak, az együttesben mind a négy tag írt dalokat, és általában külön dolgoztak a szerzeményeiken. Gyakran segítettek be egymásnak, de végső soron azt jelölték szerzőnek, akitől a szöveg alapötlete jött. A „Play the Game” Mercury egykori szeretőjéhez, Tony Bastinhoz íródott, akivel akkoriban ért véget a kapcsolata. A „Dragon Attack” szövegét May írta, a jelentése nem tisztázott, de vélemények szerint a droghasználatról szól. Megemlíti benne Macket és a Sugar Shacket is. Deacon „Another One Bites the Dust”-ja eredetileg egymásra lövöldöző cowboyokról szólt volna, de a modern hangzás miatt – Mercury segítségével – inkább gengsztertörténetté írta át. Deacon „Need Your Loving Tonight”-ja és Mercury „Crazy Little Thing Called Love”-ja vidám szerelmes dalok.
Taylor „Rock It”-jét a dobos sokszor visszatérő témája, a rock and roll életmód szeretetét inspirálta. Mercurytól a meghökkentő című „Don’t Try Suicide” (ne légy öngyilkos) az öngyilkosságról beszél humoros formában, és egyes értelmezések szerint ugyancsak Mercury egy régebbi szeretőjéről szól. Taylor szerint nem szabad komolyan venni, prózaként, és az albumból kiragadva értelmezni a szövegét. A „Sail Away Sweet Sister” May megrendítő üzenete meg nem született leánytestvéréhez.A „Coming Soon” Taylortól eredetileg ellenreklám-szerű elképzelésnek indult, végül mégis egy konvencionális, modern popdal lett, mert, ahogy Taylor cinikusan nyilatkozta: „nem állt szándékomban megmenteni a világot egy dallal.” May a „Save Me”-t egy ismerőséről írta, „aki egy rossz korszakon ment akkoriban keresztül. Valakiről, akinek a kapcsolata teljesen elcsesződött.”
A The Game a „kevesebb több” elvét követve egyszerűbb és letisztultabb az együttes korábbi munkáinál, a gitárhangzás több esetben háttérbe szorul, a basszusgitár, valamint a dob veszi át a vezető szerepet. Vagy negyven dal közül választották ki azt a tízet, amely a lemezre került, és May elmondása szerint nagyon megválogatták a számokat, kirostálva azokat, amelyek eltértek volna a lemez fő csapásától. Az új hangzást egyrészt a producer, Mack ugyancsak egyszerű munkastílusa, másrészt a müncheni éjszakai élet inspirálta. Sok éjszakát átmulattak többek közt a Sugar Shack klubban, és az új dalok többségét ott tesztelték: „Bármi, amiben volt egy kis groove és szabad tér, az jól hangzott a Sugar Shackben” – mondta később May. – „Eljátszottunk párat a régi dalaink közül, például a »Tie Your Mother Down«-t, de nem működött, mert túl volt zsúfolva, nem volt benne szabad tér. Ezután kifejezetten olyan dalokat írtunk, amelyekben sok szabad helyet hagytunk, így remekül hangzottak a Sugar Shackben.” A dalok általában rövidebbek lettek (csak kettő éri el a négyperces hosszat), és szinte mindegyik megjelent kislemezen is. Elvetve egy korábbi megrögződésüket, ezen az albumon széles körben kihasználták a szintetizátor nyújtotta lehetőségeket. Taylor vásárolt egy Oberheim OB-X-et, és megmutatta Mercurynak, akinek azonnal megtetszettek a benne rejlő lehetőségek. Több dalban felhasználták végül (gyakran maga Mack játszott rajta), még az olyan hagyományosabb és keményebb számokban is, mint például a „Rock It”, a „Coming Soon” és a „Play the Game”.
A dalok minden addigi munkájuknál sokszínűbbek, „részben idomulnak az akkoriban divatos klubkultúrához, ugyanakkor az együttes stadionokban érvényesülő képességeiből is ízelítőt adnak.” A lemezt a „Play the Game” szintetizátoros zúgása vezeti be – egyike a régi típusú, drámai stílusú dalaiknak, a gitárszólóját May Foxx phaserrel torzította. A következő „Dragon Attack” már inkább ritmusvezérelt funk-rock, amelynek egy részét az egyébként alkohollal ritkán élő May egy átmulatott éjszaka után, részegen, egy harminc perces kaotikus felvételen rögzítette. Az jellegzetes basszusszólamú „Another One Bites the Dust” az együttes egyik legismertebb dala, megírásában Deacont a fiatalkorában kedvelt Motown együttesek inspirálták. Bernard Edwards, a Chic R&B együttes gitárosa azt mondta, hogy Deacon tőlük lopta a dalt: 1979-ben a basszusgitáros a New York-i Power Station Studiosban időzött, ugyanott, ahol ők felvették a „Good Times” című dalukat, amelynek a basszusszólama nagyon hasonlít az „Another One Bites the Dust”-éra. A vidám „Need Your Loving Tonight”, amelyben Deacon ritmusgitározott, ugyancsak az együttes régi stílusát idézte vissza. A rockabilly jellegű „Crazy Little Thing Called Love”-ban Mercury 12 húros Ovation akusztikus gitáron ritmusgitározott, és Elvis Presley stílusában énekelt. Mivel Mack szerint jobban illett a dalhoz, arra kérte Mayt, hogy a szokásos gitárbeállítása helyett egy Mesa Boogie-val erősített Fender Telecasteren játssza a szólót. A kemény „Rock It” nyerssége ellenére az egyik dal, amelybe rengeteg szintetizátoreffektust zsúfoltak. A felvételek során nem tudták eldönteni, hogy Taylor vagy Mercury énekelje, ezért végül az első versszakot az egyik, a másodikat a másik énekelte. A „Don’t Try Suicide”-ban előtértbe kerül a basszusgitár, és az ének az 1950-es évek rock and roll dalait idézi. A „Sail Away Sweet Sister” hagyományosan gitárvezérelt ballada. A dalban Mercury zongorázot, May énekelte, harangszerű gitárjátékát pedig Mantovani munkája ihlette. A feszes, new wave-es „Coming Soon”-t Taylor kislemezre tervezte, de az együttes nem értett vele egyet. A dalt nagyrészt Mercury énekelte, pár sorba Taylor is beszállt. Az albumot záró „Save Me” lassú zongoraballada, az együttesre jellemző erőteljes vokállal.
Még az album felvételeinek szünetében, 1979 októberében megjelent kislemezen a „Crazy Little Thing Called Love”, mert az EMI döntnökei nagy reményt fűztek hozzá. Amerikában az Elektra Records túl rizikósnak találta megjelentetni, ezért az amerikai DJ-k kezdetben az Angliából importált lemezeket játszották. Ennek ellenére is jelentős rádióidőt kapott, ezért végül az Elektra úgy döntött, hogy kiadja kislemezen. A dal nagyon sikeres lett, az első helyet érte el az amerikai, a másodikat az angol slágerlistán. A borítóján az együttes egy új kiállása volt látható, rövid hajjal, az 1950-es éveket idéző bőrruhákban. A sikere hatására határozták el véglegesen, hogy egy komplett albumnyi anyagot fognak felvenni.1980 májusában megjelent a „Play the Game” kislemez. Nem volt különösebben sikeres, de a borítón, és a videoklipjében volt első alkalommal látható Mercury később jellegzetessé váló bajsza. Az együttes régi rajongóit meglepte a változás, sokan nem tudták elfogadni a harsány imázsváltást (a híresztelések szerint nem sokkal később az albumot támogató koncertturné egyik előadásán eldobható borotvákat dobáltak fel a színpadra. Mercury megkérdezte tőlük, hogy levágassa-e a bajszát, mire a közönség egyszerre azt kiabálta, hogy igen. Az énekes válasza ez volt: „Basszátok meg, azért sem vágatom le!”). Ez a stílus népszerű volt abban az időben a melegek között, ráadásul Mercuryval kapcsolatban már jóval korábban célozgatott a sajtó, hogy homoszexuális, így hamar ráragadt az új kinézetére a „Castro klón” gúnynév, amellyel abban az időben a hasonlóan kinéző melegeket illették.Maga az album 1980. június 30-án jelent meg. A címe eredetileg Play the Game lett volna, az egyik dala után, de Taylornak ellenérzései voltak ezzel a címmel, mert úgy érezte, hogy úgy is értelmezhető a „játsszuk a játékot”, hogy „megalkuszunk a rendszerrel”; ezért leegyszerűsítették a The Game-re. Az album borítóján ugyanaz a kép szerepelt, mint a „Crazy Little Thing Called Love” kislemezén, csak színesben. A sajtó nemtetszését fejezte ki ugyan, hogy két már kereskedelmi forgalomban megjelenő kislemez is rajta van, az album eladásai mégis jól alakultak. A megjelenéssel egy időben elkezdődött a The Game világturné, amely majd öt hónap alatt 63 koncertet jelentett. Az új dalok közül hetet játszottak, ezek voltak a „Play the Game”, a „Save Me”, a „Dragon Attack”, a „Crazy Little Thing Called Love”, az „Another One Bites the Dust”, és esetenként a „Need Your Loving Tonight”, és a "Rock It (Prime Jive)".
1980 augusztusában Michael Jackson javaslatára adták ki az „Another One Bites the Dust” kislemezt. Akkora sikere volt, hogy egymagában garantálta az album nagy formátumú eladásait. Az első helyet érte el az amerikai slágerlistán, a másodikat a dance és R&B slágerlistákon, és jelentős rádióidőt kapott az országban, különösen felkapott lett a fekete zenét játszó adók körében. Csak Amerikában több mint hárommillió példány kelt el belőle. 1980-ban „legjobb vokális rockzenekar” kategóriában Grammy-díjra jelölték, de a díjat nem nyerte el. A dal sikere után a Chic együttes nemtetszését fejezte ki, amiért az ő daluk ugyan hamarabb jelent meg, mégis mindenki őket vádolta azzal, hogy a „Good Times”-ban lemásolták az „Another One Bites the Dust” hangzását.
Angliában gyors sikere volt, rögtön a második helyen debütált az eladási listán, majd a következő két hétben vezette azt. Ezután viszonylag hamar kikerült a Top 10-ből, de még tizennégy hétig rajta volt a listán. Összességében az angliai eladásai mérsékeltek, még abban az évben aranylemez lett, ami 100 ezer példány feletti eladást jelent. Amerikában lassabb, de nagyobb volt a sikere. A huszadik helyen kezdett a Billboard Top 200 listán, majd több hét elteltével (nagyjából az „Another One Bites the Dust” húzódal megjelenése után) öt egymást követő héten listavezető volt, a listán pedig összesen negyvenhárom hétig szerepelt. A specifikus Billboard Top R&B listán a nyolcadik helyre került. 1980-ban platinalemez, 2002-ben pedig négyszeres platinalemez lett, ami 4 millió példány feletti eladást jelent – a News of the World mellett ez az együttes Amerikában legnagyobb példányszámban elkelt stúdióalbuma. A Nielsen SoundScan felmérései szerint Amerikában 1991 és 2006 között 297 ezer példányt vásároltak belőle. 1981-ben Macket és az együttes tagjait Grammy-díjra jelölték az „év producere” kategóriában, de nem nyertek.Az album nemzetközileg is népszerű volt, több országban listavezető lett, és jelentős példányban fogyott. Németországban a második helyet érte el, és aranylemez lett, ami 250 ezer példány feletti eladást jelent. Ugyancsak sikeres volt Kanadában, ahol az első helyet érte el, és ötszörös platinalemez lett, több mint 400 ezres eladással. Brazíliában a megjelenése évében 130 ezer példánybon fogyott. Bekerült a legjobb tíz közé például Hollandiában, Japánban, Ausztriában és Svédországban is. Nem az együttes legsikeresebb lemeze, a rajongók egy része elfordult az együttestől a stílusváltást követően, egyes dalok viszont új rajongókat hoztak, főleg a fekete zenét kedvelők köréből – világszerte kevesebb mint tízmillió példány fogyott belőle.
Megjelenésekor a The Game nagyon vegyes kritikákat kapott, az egész kiválótól a teljesen negatívig. Robin Smith, a Record Mirror magazin kritikusa nagybetűkkel szedve így kezdte a cikkét: „SZERETEM A QUEENT, SZERETEM A QUEENT…”, bár csak négy csillagosra értékelte a lehetséges ötből, az albumot összességében telitalálatnak tartotta. Ellenben Robbi Millar a Sounds magazinban gúnyosan negatív kritikát írt róla „A vesztes” címmel, a cikk mellett egy képpel Mercuryról, ahogy a földön ül akkoriban szokásos bőrruhájában, az arcára pedig egy eltúlzott bajuszt rajzolt az újság. A kritikus szerint a lemez „Olyan, mint egy fáradt öregember, vak és összetört. Mint egy vén macska, ami önelégülten dorombol.” Paul Du Noyer, a NME írója hasonlóképpen elmarasztaló kritikát írt, az albumot teljesen feleslegesnek nevezte, a rajta lévő zenét üres, pénzhajhász glam rock külsőségnek tartotta, és így fejezte be a cikket: „máshol kortárs remekműként üdvözölték. A magam részéről én inkább megyek aludni.” A Rolling Stone írója, Steve Pond vegyesen értékelte, bár az album pozitívumait javarészt abban látta, hogy kevésbé bosszantó zenét játszanak, mint azelőtt, de „még így is nehezen tudják elrejteni, mennyire egomániásak.” Az író üdvözölte az új irányzatokat, de meglátása szerint ha a hallgató túl van a „jé, ezek tényleg ők?” sokkján, felfedezheti, hogy nem hitelesek az új stílusban, mert túl merevek. Trevor Morris a Melody Makerben ugyancsak vegyesen értékelte, javarészt kiszámíthatónak nevezte, de nem kritikusan: a hallgató egyszerűen azt kapja, amit vár. A The Washington Post kritikusa lehangolóan írt a kritikájában, unalmasnak és néhol butaságnak tartotta a lemezt, és így összegezte a benyomásait: „Az elmúlt öt év kiábrándító és kihívást nem nyújtó albumai után úgy tűnt, ez lehet a Queen visszatérése. De nem volt ilyen szerencséjük.”Retrospektív kritikájában Stephen Thomas Erlewine, az Allmusic írója az együttes legjobb albumának tartotta az A Night at the Opera után: „A The Game vegyes csomag, mint oly sok másik Queen album, de ami szembetűnő különbsége ennek az albumnak, az az, hogy tetten éri, amint a Queen határozottan a pop felé fordul – és ez a nagy, 1980-as évekbeli stílusjelző pop album a mai napig egyike az együttes legélvezhetőbb felvételeinek.” Egy másik kritika kapcsán ugyancsak az Allmusic oldalán Greg Prato az együttes legjobb 1980-as évekbeli albumának nevezte. A 2003-ban megjelent újramaszterelt DVD Audio kapcsán a Record Collector így írt a lemezről: „Annak a tanulsága, ahogy az együttes a Live Aiden sikert arató, slágerlistákon taroló pop/rock szörnyeteggé vált. A harmónia szintű és instrumentális összjátéka lélegzetelállító.” Visszatekintő írásában a Rolling Stone magazin lekezelően írt a lemezről, a kislemezsikereit kétes eredménynek tartotta, az album dalaiban az együttes egy új tulajdonságát látta bevezetni: a régi albumaik iránti nosztalgiát. 2011-ben  
Alexis Petridis a The Guardiantól négy csillagot adott rá: „tökéletesen előadott balladák, sokkal áramvonalasabb és kevésbé örült, mint az elődje, bár az ilyen dolgok relatívak. […] Ha hallani akarod, milyen rendkívüli tudott lenni a Queen, itt az »Another One Bites the Dust«, egy fehér rockegyüttes diszkó dala, amely megállja a helyét a stílus mestereivel szemben is…”
Gunn, Jacky – Jenkins, Jim. Queen: As It Began. New York: Hyperion (1992). ISBN 0-7868-8003-1 
Purvis, Georg. Queen: Complete Works. London: Reynolds & Hearn (2007). ISBN 978-1-905287-33-8 
Brooks, Greg – Lupton, Simon. Freddie Mercury élete saját szavaival. Budapest: Cartaphilus (2009). ISBN 978-963-266-046-2 
Blake, Mark. Is This the Real Life? – The Untold Story of Queen. London: Aurum (2010). ISBN 978-1-84513-597-3 
Sutcliffe, Phil. Queen: A rock koronás királyainak teljes, képekkel illusztrált története. Budapest: Cartaphilus (2010). ISBN 978-963-266-182-7

A The Global Community and the Need for Universal Responsibility (magyarul: A globális közösség és az egyetemes felelősségtudat szükségessége) című könyvben a 14. dalai láma, Tendzin Gyaco összefoglalja a világ aktuális helyzetét és megosztja ezzel kapcsolatos gondolatait és észrevételeit. A rövid terjedelmű, mindössze 22 oldalas írásban a magas rangú tibeti láma rávilágít a legégetőbb aktuális problémákra, amelyekre a következő nemzedékek érdekében megoldást kell találni.
Mondandójának az elején a dalai láma összefoglalja, hogy a 20. század végéhez közeledve a világ összezsugorodott és a világ népei szinte egy nagy közösséget alkotnak, a politikai és hadászati szövetségek nemzetközi csoportokat hoztak létre és az ipar és a nemzetközi kereskedelem globális gazdaságot szült, valamint a világháló lehetővé tette a nyelvek, a fajok és a távolságok okozta hatalmas történelmi különbségek leküzdését. Szintén összehoz bennünket néhány mindnyájunkat foglalkoztató komoly kérdés: a túlnépesedés, a fogytán lévő természeti erőforrások és a környezetet sújtó válság, amely érinti a bolygónkon található levegőt, a vizeket, a fákat és az élőlényeket.
A dalai láma felhívja a figyelmet, hogy véleménye szerint a globális kihívásokkal való megküzdéshez szükség van arra, hogy az embereknek nagyobb legyen az egyetemes felelősségtudata. Nem elég ha mindenki csak saját magáért, a családjáért és a nemzetéért küzd és dolgozik, szükséges tenni az egész emberiségért. Az egyetemes felelősségtudat az emberiség túlélésének egyetlen kulcsa és egyben a világbéke legjobb alapzata, amely a természeti kincsek igazságos felosztása, a jövő nemzedékekkel és a környezetünkkel való törődés útján érhető el. A könyvből kiderül, hogy a dalai láma hogyan képzeli el az egymás felé érzett felelősségtudat kialakítását a Földön. Kifejti, hogy ma már nem reménykedhetünk abban, hogy szervezetek vagy más emberek oldják meg helyettünk a problémát, minden egyes embernek tennie kell a közhangulat javulásáért. A pozitív változás nem jön gyorsan és keményen kell érte küzdeni, ezért anélkül nem érhető el számottevő siker, hogy az emberek ne éreznék saját személyes ügyüknek az emberiség sorsát. A könyv további részében a dalai láma logikailag levezeti az olvasó számára, hogy miért jobb mindenki számára a béke, illetve, hogy miért optimista a jövőt illetően.

A The Good Heart – A Buddhist Perspective on the Teachings of Jesus (magyarul: A jó szív – Jézus tanításai buddhista szemmel) című könyvben a 14. dalai láma, Tendzin Gyaco osztja meg az olvasókkal a Jézus tanításaival kapcsolatos nézeteit buddhista nézőpontból. A Wisdom Publications által kiadott könyv tartalmát a dalai láma 1994-ben a John Main szemináriumon (a bencések rendhez tartozó bizonyos „keresztény meditáció”) tartott előadása adja, amely során négy közismert evangélium nyolc részletéhez fűz kommentárokat. Azzal, hogy párhuzamot von Jézus és Gautama Buddha között – és egyben a két vallási hagyomány között – alapvetően szentesíti a nagy világvallásokat. A magas rangú tibeti láma részletesen tárgyalja a két hagyomány végtelen érdemeit. A könyv üzenete, azon túl hogy a nagy világvallásokban sok a hasonlóság, az, hogy a különbségek is nagyon fontosak, ugyanis az embereknek így van lehetőségük választani. A szeminárium egyik célja az volt, hogy előmozdítsa a keresztény-buddhista vallásközi párbeszédet.
A könyvben közölt evangéliumi részletek között szerepel a mustármag példabeszéd és a feltámadás (a nyolc részlet: Máté: 5:38-48 Szeresd ellenségedet és 5:1-10 Hegyi beszéd; Márk 3:31-35, Egykedvűség és 4:36-24, Isten királysága; Lukács: 9:28-36, Az átváltozás és 9:1-6, A küldetés; valamint János: 12:44-50, Hit és 20:10-18, Feltámadás). A dalai láma egyből a könyv elején biztosítja olvasóit afelől, hogy nem áll szándékában, hogy bárkiben is elültesse a kétely magját, sőt inkább arra buzdít mindenkit, hogy tartsa nagyra a saját vallási hagyományát. Úgy vallja, hogy minden vallást a jószívűség hitelesít és kiemeli a kereszténység és a buddhizmus közötti hasonlóságokat, mint az együttérzés, a testvériség és a megbocsájtás, és erőteljesen támogatja, hogy a különböző vallású emberek találkozzanak egymással – nem az egyháztudósokra vagy a vezetőkre, hanem a hétköznapi emberekre gondol – hogy osztozzanak saját meglátásaikon. Arra is felhívja a figyelmet, hogy mindenki érdekeivel ellentétes volna az is, ha nem ismernénk el mindegyik vallás egyediségét is.

A The Piper at the Gates of Dawn a Syd Barrett vezette Pink Floyd első nagylemeze. 1967. augusztus 5-én jelent meg. Bár Barrettnek a zenekarral való munkája ezen az albumon a legjelentősebb, kisebb mértékben a következő album (A Saucerful of Secrets) munkálataiban is részt vett. Sokak szerint minden idők egyik legjobb albuma, ami óriási hatást gyakorolt a korszak pszichedelikus rockjára és az elkövetkező idők zenéjére. A dalszövegek sajátosak – űrről, manókról, madárijesztőkről, biciklikről és mesékről szólnak –, a zene pedig a pszichedelikus rock legjobbjai közé tartozik.
1967 januárjában, még az album felvételeinek kezdete előtt, a zenekar a londoni Sound Techniques stúdióban felvette első, Arnold Layne című kislemezét, ami két hónappal később meg is jelent és a brit listákon a 20. helyet érte el. Ugyanebben a stúdióban vettek fel két dalt Peter Whitehead Tonite Let’s All Make Love in London című filmjéhez: az Interstellar Overdrive 16 perces változatát, valamint az improvizációkkal tarkított Nick's Boogie-t. (Utóbbi csak az 1995-ös London ’66–’67 című albumon jelent meg.) A zenekar koncertjein ekkoriban instrumentális dalokat és blues-feldolgozásokat játszottak, ám alkalmanként Syd Barrett szerzeményeit is előadták. Erre többek között 1967. május 12-én, a Games For May című rendezvényen is lehetőségük nyílt.
A felvételek 1967. február 21-én kezdődtek az Abbey Road Studios 3. stúdiójában; a Beatles ugyanekkor a 2. stúdióban Sgt. Pepper's Lonely Hearts Club Band című korszakalkotó albumán dolgozott. A produceri feladatot Norman Smith látta el, aki az 1965-ös Rubber Soul című albumig az összes Beatles-felvétel hangmérnöke volt. Szintén ő volt a producere az A Saucerful of Secrets és az Ummagumma című albumoknak is. Az Interstellar Overdrive és a Matilda Mother készült el elsőként, utóbbit kislemezen is meg akarták jelentetni. Az Interstellar Overdrive felvétele az egyébként konzervatív szellemű Smith ötlete volt, akinek munkáját gyakran kritizálják azért, mert poposabb hangzású albumot akart készíteni. A dal rövidített, rájátszások nélküli változata 1967 júliusában, egy francia kiadású EP-n jelent meg. Áprilisban felvették a Percy the Rat Catcher (később Lucifer Sam) és a máig kiadatlan She Was a Millionaire című dalt. Nick Mason visszaemlékezése szerint a Beatlest meg is látogatták a szomszéd stúdióban, amikor a Lovely Rita című dalt vették fel. Több eltérő vélemény is létezik a felvételi munkák hatékonyságát illetően. Mason Pink Floyd Inside Out - Kifordítva című könyvében azt írta, hogy a munka zökkenőmentesen zajlott, és az egész folyamat eredményes volt. Ezzel szemben Smith mind a felvételi munkát, mind a zenészek képességeit bírálta. Később azt mondta, hogy a stúdiómunka „maga volt a pokol”. A The Gnome és a The Scarecrow felvétele viszont első próbálkozásra sikerült. A zenekar későbbi albumaival ellentétben Roger Waters mindössze egy dallal járult hozzá az albumhoz, a Take Up Thy Stethoscope and Walkkal. Nyolc dalt Barrett, kettőt pedig az egész zenekar írt. Barrett saját dalait még 1966 második felében, jóval az album felvétele előtt írta. A stúdiómunka utolsó napja 1967. július 5-én volt: ekkor készült el a Pow R. Toc H. felvétele.
A borítón látható képet Vic Singh készítette; azon kevés borító közé tartozik, melyen láthatók a zenekar tagjai. Az album címe Kenneth Grahame Békavári uraság (The Wind in the Willows) című regényének hetedik fejezetéből ered, melyben Vakond úr és Patkány úr – miközben a Vidra eltűnt fiát keresik – olyan helyre érkeznek, ahol a Dudás fuvolázik. „Ez álmaim legkedvesebb helye, a hely, ami mindig megjelent előttem. Ha máshol nem, itt, ezen a szent helyen biztos megtaláljuk.” A dudás (piper) Pánra, a görög istenre utal.
A cím Stevie Wonder 1979-es Power Flower című dalában is hallható („Fire and air, earth water I prepare, I am the piper at the gates of dawning”). A kifejezés az Iron Maiden Wicker Man című dalában is elhangzik („The piper at the gates of dawn is calling you his way”).
A Pink Floyd Shine on You Crazy Diamond című dalában, ami Barrettről szól, a „you piper, you prisoner” (te dudás, te fogoly) valószínűleg az albumra való utalás lehet.
Az album (monó keverésben) 1967. augusztus 5-én jelent meg, egy hónappal később pedig sztereó kiadásban is kapható volt. A brit listákon a 6. helyet érte el.
Az amerikai kiadást (Tower ST-5093) a Columbia Records Tower Records nevű leányvállalata adta ki 1967 októberében. Címe csupán Pink Floyd volt, hátulján viszont – a brit kiadáshoz hasonlóan – az eredeti cím is szerepelt. Az eredeti kiadáshoz képest jelentősen átszerkesztették, az amerikai listákon pedig csak a 131. helyig jutott. Az Astronomy Domine, a Flaming és a Bike helyett csupán a See Emily Play került fel az albumra. Fontos különbség, hogy az Interstellar Overdrive végén elúszást alkalmaztak ahelyett, hogy a dal a The Gnome-ba szünet nélkül ment volna át (a dalok új sorrendje ezt nem tette lehetővé).
A kanadai kiadás (Capitol ST-6242) mind címében, mind tartalmában megegyezett a brit kiadással.
1973-ban az A Saucerful of Secrets című albummal együtt újra kiadták az A Nice Pair részeként (itt az Astronomy Domine eredeti változatának helyére az Ummagummán hallható koncertfelvétel került). Ennek amerikai kiadásán szintén nem sikerült az Interstellar Overdrive és a The Gnome közötti átmenetet pontosan reprodukálni.
A sztereó kiadás első CD-változata 1987-ben, a digitálisan újrakevert CD 1994-ben (az USA-ban 1995-ben) jelent meg. 1997-ben az EMI Amerikán kívül mindenhol megjelentette a mono változat új kiadását digipak csomagolásban, 3-D-s illusztrációval. Ez azonban nem volt ugyanaz a változat, mint a ma már igen ritka, eredeti mono bakelit kiadás. Ezen az új mono kiadáson a Flaming kissé rövidebb változata hallható (eredeti mono változata 1967-ben az USA-ban kislemezen is megjelent). A harmincadik évfordulóra kiadott albummal egyidőben jelent meg az 1967: The First Three Singles című album, melyen az együttes első három kislemeze hallható. Az 1997-es kiadást sokan bírálták a rossz hangminőség miatt.
A Pink Floyd hivatalos honlapján 2007. június 5-én megjelent tudósítás szerint:
2007. június 25-én azonban a következő helyreigazítást tették közzé: az európai kiadás augusztus 27-én, az amerikai pedig augusztus 28-án fog megjelenni. Végül 2007. szeptember 4-én a kétlemezes, szeptember 11-én pedig a háromlemezes kiadás is a boltokba került.
Megjelenése idején az albumot pozitív kritikával fogadták, az utóbbi években pedig az 1960-as évek egyik meghatározó pszichedelikus-rockalbumának tartják. 1967-ben a Record Mirror és az NME is négycsillagosra értékelte a maximális ötből. A Record Mirror szerint „a zenekar pszichedelikus imázsa tökéletesen átjön az albumon, mely híven tükrözi tehetségüket és az általuk használt felvételi technikák újszerűségét. Zene, amitől elszáll az ember agya.” Paul McCartney és a Pink Floyd korábbi producere, Joe Boyd szintén dicsérte az albumot. Bírálói (köztük Pete Townshend, a The Who gitárosa) azt kifogásolják, hogy az album alig tükrözi a zenekar koncerteken megszokott stílusát. Az utóbbi években egyre nőtt az album rajongóinak tábora. 1999-ben a Rolling Stone 4,5 csillaggal értékelte az 5-ből és azt írta róla, hogy „Syd Barrett legnagyobb dobása”. 2000-ben a Q magazin alapvető jelentőségűnek minősítette és felkerült a magazin minden idők legjobb pszichedelikus albumait felsorakoztató listájára is. A Mojo magazin 50 legjobb albumot ismertető listáján a 40. lett. Szintén 2000-ben a Q Minden idők 100 legjobb brit albuma listáján az 55. helyet érte el. 2003-ban a Rolling Stone Minden idők 500 legjobb albumának listáján a 347. helyet szerezte meg.
Minden dal Syd Barrett szerzeménye, kivéve azok, ahol a szerző neve külön jelölve van.
Az első lemezre az eredeti brit kiadás monó változata, míg a második lemezre az album eredeti sztereó változata került. A harmadik lemezen a Pink Floyd 1967-ben kiadott kislemezei és más ritkaságok szerepelnek. Ezek között található az Interstellar Overdrive második felvétele rájátszások nélkül, ami eddig csak egy francia EP-n jelent meg, valamint az Apples and Oranges sztereó változata. A Matilda Mother itt hallható első változatának még más szövege van, mint ami az albumon megjelent. Végül az Interstellar Overdrive hatodik felvétele került fel az albumra. 1967. március 16-án még négy felvétel készült a dalból, melyek nagyjából 5 percesek voltak (eltekintve egy hibás kezdéstől).
Bár az album népszerűsítésére nem szerveztek külön turnét, a zenekar fellépett Írországban és Skandináviában, majd 1967 novemberében első amerikai koncertkörútjára indult. Utóbbi sikertelenségének legfőbb oka Syd Barrett mentális leépülése volt. Az amerikai turnén a Flaminghez és a The Gnome-hoz hasonló könnyedebb dalokat nem játszották, ám az Astronomy Domine és az Interstellar Overdrive továbbra is műsoron maradt. Ez a két dal képezte a koncertek magját, 1970-ig az élő fellépések állandó darabjai voltak. Az Astronomy Domine koncertváltozata felkerült az 1969-es Ummagumma című albumra, de az 1994-es The Division Bell-turnén is gyakran elhangzott (szerepelt az 1995-ben megjelent P•U•L•S•E című dupla koncertalbumon is). A brit kiadás 8-11. dalait játszották élőben a legritkábban. Az Arnold Layne és a See Emily Play sikere nyomán a zenekarnak a kislemezeket is el kellett játszania, ám ezek a dalok Barrett kiválása után lekerültek a koncertek műsoráról. 1968-ban egy ideig rendszeresen előadták a Flaminget és Pow R. Toc H.-t, ám ekkor a Pink Floyd zenéje már komoly változásokon ment keresztül. A Piper néhány dalának átdolgozott változata szerepelt az 1969-es turnén bemutatott The Man and the Journey című műsorban (a The Pink Jungle a Pow R. Toc H. egy részlete volt, az Interstellar Overdrive pedig a The Labyrinths of Auximinesben hangzott el).
1967 szeptemberétől új dalokat is kezdtek játszani. Ezek között volt a Reaction in G (az együttes ironikus reakciója arra, hogy mindenki a slágereket akarta hallani), a Scream Thy Last Scream és a Set the Controls for the Heart of the Sun. Utóbbit Roger Waters írta és az A Saucerful of Secrets című albumon jelent meg. 1973-ig a koncertek szerves részét képezte.
1967. április 29–július 19.: koncertek Angliában, Walesben (és június 11-én a hollandiai Vlissingenben)
1967. október 24–november 12.: észak-amerikai turné (munkavállalási engedély hiányában az október 24. és november 1. közötti fellépések elmaradtak)
Nick Mason: Pink Floyd Inside Out - Kifordítva (Rock Hard kft., Magyarország, 2004) ISBN 963-218-892-6
Toby Manning: The Rough Guide to Pink Floyd (Rough Guides Ltd, Olaszország, 2006) ISBN 1-84353-575-0
John Cavanagh: Piper at the Gates of Dawn (Continuum International Publishing, 2003) ISBN 0-8264-1497-4
Glenn Povey: Echoes – The Complete History of Pink Floyd (Mind Head Publishing, Egyesült Királyság, 2007) ISBN 0-9554624-0-1

A The Who brit rockegyüttest 1964-ben alapította Pete Townshend (gitár, vokál, billentyűs hangszerek), Roger Daltrey (ének, gitár, szájharmonika) és John Entwistle (basszusgitár, rézfúvós hangszerek, vokál). Nem sokkal később csatlakozott hozzájuk Keith Moon (dob, vokál). Energikus fellépéseikkel lettek ismertek, melyeket gyakran hangszereik összetörésével fejeztek be. A The Who lemezei 100 millió példányban keltek el, kislemezeikből 27 lett top 40-es az Egyesült Királyságban és az Amerikai Egyesült Államokban. Albumaik közül az Egyesült Államokban 17 került be a top 10-be, 18 arany, 12 platina, 5 pedig multiplatina minősítést kapott.A The Who az 1965 januárjában megjelent I Can’t Explain-nel kezdődő top 10-es kislemezek sorozatával lett ismert az Egyesült Királyságban. Ezeket elsősorban a Radio Caroline-hoz hasonló kalózrádiók játszották. Ezt követően jelentek meg a My Generation (1965), A Quick One (1966) és The Who Sell Out (1967) albumok, melyek közül az első kettő top 5-ös lett az Egyesült Királyságban. Első amerikai sikerüket 1967-ben érték el a Happy Jack-kel, mellyel bekerültek a top 40-be. Az I Can See For Miles daluk még ugyanebben az évben jutott fel a lista első tíz helyébe. Hírnevüket a Monterey-i, Woodstocki és Isle of Wight fesztiválokon adott fellépéseikkel növelték. Az 1969-ben kiadott Tommy volt az első azokból az amerikai top 10-es albumokból, amely egymás után jelentek meg (Live at Leeds (1970), Who’s Next (1971), Quadrophenia (1973), The Who by Numbers (1975), Who Are You (1978) és The Kids Are Alright (1979)).
1978. szeptember 7-én Keith Moon 32 évesen elhunyt. Ezt követően az együttes két lemezt adott ki: az Amerikában és Angliában top 5-ös Face Dances-t (1981) és az amerikai top 10-es It’s Hard-ot (1982). Ezeket az albumokat Kenney Jones-szal (Small Faces) rögzítették, majd 1983-ban a The Who feloszlott. Később több alkalommal összeálltak, mint például a Live Aid-re, vagy a 25. évfordulós turnéjukra 1989-ben, valamint az 1996-os, 1997-es és 2012-es Quadrophenia turnékra. 2000-ben a három életben maradt eredeti tag között felvetődött egy új album elkészítése, de a munkálatoknak véget vetett Entwistle 2002-ben bekövetkezett halála. Tonwshend és Daltrey továbbra is koncertezik The Who névvel, 2006-ban pedig kiadták az Endless Wire stúdióalbumot, amely az Egyesült Királyságban és az Egyesült Államokban is top 10-es lett.
A The Who 1990-ben, beiktatásuk első lehetséges évében bekerült a Rock and Roll Hall of Fame-be. A múzeum így jellemzi őket: „Sokak szerint elsődleges jelöltek a világ legjobb rockzenekara címre”. A Time 1979-ben azt írta róluk: „Egyetlen másik zenekar sem feszegette ennyire a rockzene határait vagy várt ilyen sokat tőle.” A Rolling Stone magazin szerint „a The Beatles és a The Rolling Stones mellett a The Who teszi teljessé a brit rockzene szentháromságát”. 1988-ban a Brit Hanglemezgyártók Szövetsége életműdíjjal tüntette ki őket, 2001-ben pedig a Grammy Életműdíjat vehették át. 2008-ban Townshendet és Daltrey-t a 31. Kennedy Center Honors díjkiosztón is kitüntették. Ugyanebben az évben a VH1 Rock Honors-on a The Who előtt tisztelegtek a fellépők, ahol Jack Black a Tenacious D-ből „minden idők legnagyobb együttesének” nevezte őket.
1962-ben az amerikai R&B és a brit skiffle hatására Pete Townshend és John Entwistle, akik az Acton County Grammar School-ban lettek barátok, megalapították dixieland jazzegyüttesüket The Confederates néven. Townshend bendzsózott, Entwistle pedig kürtön játszott, amin az iskolai zenekarban tanult meg játszani. Roger Daltrey egy londoni utcán találkozott Entwistle-lel. Megkérte, hogy csatlakozzon az előző évben megalakított együtteséhez, a The Detourshoz. Néhány héttel később Entwistle beszervezte Townshendet, mint második gitárost. Ebben a korai szakaszban a The Detours több különböző stílusú zenét játszott. Elsősorban az amerikai blues és country volt rájuk hatással, főleg mégis R&B dalokat játszottak. A The Detours tagja volt Daltrey (szólógitár), Townshend (ritmusgitár), Entwistle (basszusgitár), Doug Sandom (dob) és Colin Dawson (ének). Dawson távozása után Daltrey lett az énekes, Townshend pedig, Entwistle bátorítására, elvállalta a szólógitáros szerepét. Az együttes lemezszerződést keresett. Azt a tanácsot kapták, hogy keressenek egy jobb dobost, és kezdjenek saját dalokat írni (példaként a The Beatlest és a Rolling Stonest hozták fel). 1964-ben Sandom kilépett az együttesből. Hogy eleget tegyenek a szerződésben foglalt megkötéseknek, az együttes felbérelt egy session dobost a hátralevő koncertjeikre. Közben új dobost kerestek. Az egyik koncertjükön találkoztak először Keith Moonnal, aki akkoriban a Beachcombers nevű félprofi együttesben játszott. Moon eljátszott néhány dalt az együttessel, eközben széttörte az egyik lábdob pedált és beszakította a bőrt az egyik dobon. A többi tagot lenyűgözte az energiája és elszántsága, ezért helyet kapott a zenekarban.1964 februárjában Entwistle megtudta, hogy létezik még egy The Detours nevű együttes. Valentin napon változtatták a nevüket The Who-ra Townshend szobatársának ötlete nyomán (Townshend a The Hair nevet javasolta). Moon ugyanebben az évben csatlakozott az együtteshez, így kialakult a The Who legendás felállása. 1964 nyarán, a mod Peter Meaden menedzser hatására, rövid időre The High Numbersre változtatták nevüket. Ezen a néven adták ki Zoot Suit/I'm the Face kislemezüket, elsősorban a mod rajongók számára. A kislemez nem került fel a listákra, az együttes pedig visszatért a The Who névhez. Meaden menedzsert leváltották, helyét a Kit Lambert és Chris Stamp menedzserpáros vette át. Ők a Railway Tavernben látták először az együttest. Lambert és Stamp kifizette Meadent, majd felajánlották a zenekar menedzselését. Elsősorban a brit modok körében váltak népszerűvé. Hogy kihangsúlyozzák innovatív zenei stílusukat, az együttes kitalálta a „Maximum R&B” szlogent.
A The Who jelentős rajongótáborral rendelkezett, de ki kellett tűnniük a többi londoni ambiciózus együttes közül. 1964 júniusában egy, a Wealdstone-i Railway Hotelben tartott, fellépésen Townshend véletlenül eltörte a gitárja nyakát az alacsony mennyezetben. A közönség vihogásán feldühödve darabokra törte a hangszert a színpadon, majd felvett egy másik gitárt, és azzal folytatta a koncertet. Néhány héttel később ugyanitt Townshend kifogyott a gitárokból, ezért ledöntötte a Marshall erősítők falát. Moon, nehogy háttérbe kerüljön, összetörte a dobfelszerelését. Ezzel az együttes megtalálta azt a sajátosságot, amivel kitűnhettek. A hangszereik összetörése évekig a The Who-koncertek elengedhetetlen része volt. A Railway Hotelben történteket a Rolling Stone a rock 'n' roll történetét meghatározó egyik eseménynek nevezte. Az együttes elsődleges dalszerzője Townshend lett. Entwistle is részt vett a dalszerzésben, Moon és Daltrey pedig néha megírtak egy-egy dalt az 1960-as és 70-es években.
Az együttes első kislemezét és egyben első slágerét, az I Can’t Explaint Shel Talmy producer irányítása alatt készítették el, aki több feltörekvő zenekarral dolgozott együtt. A dalt Townshend írta a The Kinks hatása alatt. A dalt csak kevés rádióadó játszotta az Egyesült Államokban, elsősorban Peter Cavanaugh DJ a michigani WTAC AM 600 adón. Az I Can’t Explain top 10-es sláger lett az Egyesült Királyságban, és az Anyway, Anyhow, Anywhere követte, amit Townshend és Daltrey közösen jegyez. Talmy javaslatára a dalba gitár feedbacket is kevertek, ami miatt Amerikában elutasították a kislemezt, amely az Egyesült Királyságban top 10-es lett.Az együttes első amerikai kislemezeit a Brunswick Records forgalmazta, akkor a Decca leányvállalata. Az amerikai Decca anyavállalata elutasította az együttest, de Angliában továbbra is terjesztették kiadványaikat. Lambert és Stamp elégedetlenek voltak a Shel Talmy által kötött szerződéssel, így felbontották azt. Ezzel évekre megromlott az együttes és a producer kapcsolata. Közben a The Who leszerződött Robert Stigwood Reaction Labeljéhez következő kislemezük, a Substitute kiadására. 1967-ben Lambert és Stamp megalapították saját kiadójukat, a Track Recordsot. A Track-kiadványokat a Polydor Records forgalmazta, és egészen az 1970-es évek közepéig megmaradt a The Who kiadójának.
A My Generation (Amerikában The Who Sings My Generation) 1965 végén jelent meg. A lemezen szerepelt a The Kids Are Alright és a címadó My Generation, amely az egyik első basszusgitár-szólóval rendelkező rockdal volt. Az elkövetkező években újabb slágereket adtak ki: 1966-ban a Substitute-ot egy fiatalemberről, aki szélhámosnak érzi magát; az I’m a Boyt egy fiúról, aki lánynak öltözik; a Happy Jacket egy mentális zavarokkal küzdő fiatalemberről; az 1967-es Pictures of Lilyt egy fiatalemberről, aki csak a szobája falán lévő aktképpel tud foglalkozni. A korai kislemezek, melyeket kivétel nélkül Townshend írt, a szexuális izgatottsággal és a tinédzserkori dühvel foglalkoztak.
Habár kislemezeik rendkívül sikeresek voltak, Townshend a The Who lemezeit egységesnek akarta, nem pedig dalok válogatásának. Townshend az I’m a Boyt egy tervezett rockoperából vette ki. A rockopera első jelei az együttes 1966-os A Quick One (Amerikában Happy Jack) albumán jelentek meg, amely tartalmazta az A Quick One, While He's Away dalcsokrot, amit ők mini-operának neveztek.
Az A Quick One után 1967-ben megjelent a Pictures of Lily, majd a The Who Sell Out, egy koncepcióalbum, amely egy kalózrádió hangulatát adja vissza humoros szignálokkal és reklámokkal. Tartalmazta a Rael című mini rockoperát, valamint a The Who Amerikában legsikeresebb kislemezét, az I Can See For Milest. Ugyanebben az évben a The Who a Monterey-i popfesztiválon összetörte a hangszereit. Ezt a szokást folytatták a The Smothers Brothers Comedy Hour című műsorban való fellépésükön, ahol Moon felrobbantotta a dobfelszerelését. Évekkel később, a The Kids Are Alright film felvételei alatt Townshend azt állította, ekkor kezdődött el a fülzúgása. A dobfelszerelést nagy adag robbanószerrel töltötték fel, miután Moon lefizette az egyik alkalmazottat. A robbanás sokkal nagyobb volt, mint azt várták. A VH1 zenei adó az eseményt a 10. helyre sorolta a 100 legnagyobb tv-s rock 'n' roll pillanat listáján.
1968-ban a The Who volt a New York-i Central Park-ban tartott Schaefer Music Festival egyik fő fellépője. Júliusban kiadták a Magic Bust. Decemberben részt vettek a The Rolling Stones Rock and Roll Circus-ban, ahol előadták az A Quick One While He’s Away című minioperát. Még ugyanebben az évben Townshend interjút adott a Rolling Stone-nak (ez volt a magazin első interjúja). Townshend bejelentette, hogy egy teljes hosszúságú operán dolgozik. Ez lett a Tommy, az első rockoperának nevezett lemez, és a modern zene egyik mérföldköve.
Ezekben az években Townshend szerzői tevékenységére az indiai Meher Bába tanításai voltak nagy hatással. Bábát a Tommy-ban Avatáraként tüntetik fel. A kereskedelmi siker mellett a Tommy kritikai elismerést is hozott az együttesnek. A Life így írt róla: „színtiszta erejével, az előadás találékonyságával és zsenialitásával a Tommy felülmúl mindent, ami valaha stúdióban született.” A Melody Maker szerint „Most már a The Who az az együttes, akikhez mindenki mást viszonyítanunk kell.”A The Who ebben az évben fellépett a Woodstocki fesztiválon. Ragaszkodtak hozzá, hogy még a vasárnap reggeli koncertjük előtt megkapják a fellépti díjukat. A koncerten főleg a Tommy-ról játszottak dalokat. A fellépés alatt Abbie Hoffman yippie vezető és Michael Lang szervező a színpadon ültek. Hoffman az egész fesztivál alatt az orvosi sátorban dolgozott, és LSD hatása alatt állt. Hoffman mindenáron fel akarta hívni a figyelmet John Sinclair ügyére, akit 10 évre ítéltek, amiért két marihuánás cigarettát adott egy álruhás rendőrnek. Hoffman a The Who előadása alatti egyik rövid szünetben felugrott, megragadta az egyik mikrofont, majd ezt mondta: „Úgy gondolom, ez az egész egy rakás szar, amíg John Sinclair a börtönben rohad!” Townshend azonnal válaszolt: „Húzz a francba! Húzz a francba a kibaszott színpadomról!”. Ezt követően megütötte Hoffmant a gitárjával. Hoffman leugrott a színpadról és eltűnt a tömegben.
A The Who 1969 szilveszterén a BBC Pop Go The Sixties című műsorában tűnt fel, ahol előadták az I Can See For Miles dalukat. Ugyanezzel a dalukkal 1970. január 1-jén a BBC One-on léptek fel. 1970 februárjában rögzítették a Live at Leeds albumukat, amit több kritikus is minden idők legjobb koncertalbumának tart. Az album eredetileg csak a fellépés hard rock-dalait tartalmazta, de később megjelent egy bővített kiadása. Egy duplalemezes kiadás a teljes Tommy előadását tartalmazza. A leedsi egyetemen adott koncert a Tommy-turné része volt, mely során a The Who első rockzenekarként lépett fel a New York-i Metropolitan Opera-ban. Márciusban a The Who kiadta az Egyesült Királyságban top 20-as kislemezét, a The Seeker-t.
1971 márciusában az együttes elkezdte rögzíteni az újabb készülő Townshend-rockopera, a Lifehouse már elkészült dalait. A New York-i munkálatokat Kit Lambert vezette, de áprilisban már Glyn Johns-szal folytatták a felvételeket. Az együttes következő albumára, a Who’s Next-re ezekből a felvételekből válogattak, valamint felkerült egy Entwistle-szám is. A lemez lett az együttes legsikeresebb albuma, de kiadásával a Lifehouse-nak vége lett. A Who’s Next Amerikában a negyedik helyig jutott a poplistákon, az Egyesült Királyságban listavezető lett. A Baba O’Riley és Won’t Get Fooled Again dalok korai példái a szintetizátor használatának rockdalokon. Mindkét szám felvételeihez Lowrey-orgonát használtak, habár a Won’t Get Fooled Again rögzítésekor egy VCS3 szintetizátort is használtak. A szintetizátorok az album más dalain is feltűnnek (Bargain, Going Mobile és The Song is Over). Októberben megjelent a Let’s See Action kislemez, amely a 16. helyig jutott a brit kislemezlistán. 1971. november 4-én a The Who nyitotta meg a londoni Rainbow Theatre-t, három este itt játszottak. Felléptek a londoni Young Vic-ben is, ahol előadták a Lifehouse anyagát. Ez a fellépés jelent meg a Who’s Next deluxe kiadásának második lemezén. 1972-ben megjelent a Nagy-Britanniában top 10-es, Amerikában pedig top 20-as Join Together, valamint a mindkét országban top 40-es Relay.
A Who’s Next-et a Quadrophenia követte, 1973-ban. Ez volt a The Who második teljes kétlemezes rockoperája. A történet egy Jimmy nevű fiúról szól, akinek nehezére esik megalkotnia saját identitását. A történet hátterét a modok és rockerek közti rivalizálás adja; a cselekmény a korai 1960-as években játszódik az Egyesült Királyságban, elsősorban Brightonban. Az album az Egyesült Királyságban és az Egyesült Államokban is a második helyig jutott a listákon. Az amerikai turnét 1973. november 20-án kezdték meg San Franciscóban, ahol Moon a Won’t Get Fooled Again, majd egy rövid szünetet követően a Magic Bus alatt is elájult. Townshend megkérdezte a közönségtől: „Van itt valaki, aki tud dobolni? Úgy értem, jól.” A koncertet a közönség egyik tagjával, Scot Halpin-nal fejezték be.1974-ben megjelent a The Who addig még nem hallott stúdiófelvételeket tartalmazó lemeze, az Odds & Sods, amely tartalmazott néhány dalt az elvetett Lifehouse-ból is. 1975-ös lemezük, a The Who by Numbers elsősorban önelemző dalokat tartalmazott. Ezen az albumon szerepelt újabb slágerük, a Squeeze Box is. Némely kritikus a By Numbers-t tartotta Townshend „búcsúlevelének”. Ugyanebben az évben jelent meg a Tommy megfilmesítése is, Ken Russell rendezésében. A film kapcsán Townshendet jelölték a legjobb eredeti filmzenéért járó Oscarra. 1975. december 6-án a The Who beállította a legnagyobb látogatottságú beltéri koncert rekordját. A fellépésre, amit 75 962 ember látogatott meg, a Pontiac Silverdome-ban került sor. 1976. május 31-én a The Who a Charlton Athletic FC otthonában, a The Valley-ben lépett fel. Ezt a koncertet a Guinness Rekordok Könyvében több, mint tíz évig a leghangosabb koncertként (több, mint 120 dB) tartották számon.
1978. augusztus 18-án kiadták a Who Are You lemezüket. Ez volt addigi pályafutásuk legnagyobb példányszámban és leggyorsabban elkelt albuma. Az Egyesült Államokban a második helyig jutott, a platina minősítést szeptember 20-án kapta meg. Ezt a sikert beárnyékolta Keith Moon szeptember 7-ei halála. A dobos egy Paul McCartney által rendezett parti után halt meg heminevrin-túladagolásban. Ezt a gyógyszert az alkoholról való leszokása miatt szedte. Moon utódja Kenney Jones, a Small Faces és Faces együttesek dobosa lett.
A The Who 1979. május 2-án tért vissza színpadra egy nagysikerű Rainbow Theatre-ben tartott koncerttel. Ezután egy tavaszi és nyári turnéra mentek, amelynek keretében felléptek a Cannes-i fesztiválon, a Wembley Stadionban, a Capitol Theatre-ben, és öt koncertet adtak a Madison Square Garden-ben.1979-ben megjelent a The Kids Are Alright című dokumentumfilm, valamint a Quadrophenia film. Utóbbi az Egyesült Királyságban nagy bevételt hozott. A The Kids Are Alright tartalmazta az együttes legnagyobb színpadi pillanatait, beleértve utolsó fellépésüket Keith Moon-nal. Decemberben a The Who lett a The Beatles és a The Band után a harmadik együttes, amely szerepelt a Time címlapján. A Jay Cocker által írt cikk szerint a The Who „megelőzött, túlélt és klasszisokkal elhagyott” minden korabeli rockformációt.
1979-ben a rövid amerikai turnét egy tragédia árnyékolta be: 1979. december 3-án Cincinnatiben a Riverfront Coliseum körül összegyűlt tömeg összepréselődésében 11 rajongó meghalt, 26 további pedig megsebesült. Ez részben a jegyárusítás következménye volt – a jegyek nem helyre szóltak, így a legkorábban érkezők foglalhatták el a legjobb helyeket. Ráadásul a kint várakozó rajongók az együttes hangpróbájáról azt hitték, megkezdődött a koncert, így a bejáratokhoz nyomultak. Az aréna bejáratainak csak egy része volt nyitva, így a tömeg teljesen összepréselődött.
Az együttes egészen a koncert végéig nem tudott a történtekről: a helyi szervek féltek a tömeg elégedetlenségétől, a koncert lefújása esetén. Az események mélyen megrázták őket, és hátralevő koncertjeiken ragaszkodtak a szervezők biztonsági felkészültségéhez. A másnap adott buffalói koncerten Daltrey így szólt a közönséghez: „Tegnap az együttes sok családtagját elvesztettük, és ez a koncert értük szól.”
Az együttes két lemezet adott ki Jonesszal: Face Dances (1981) és It’s Hard (1982). A Face Dances-en szerepelt az Amerikában top 20-as, az Egyesült Királyságban pedig top 10-es You Better You Bet. A lemezen szerepelt továbbá néhány MTV- és AOR-sláger (Another Tricky Day). Az albumon szereplő dalok közül három videója az MTV első napján került lejátszásra. Habár mindkét album jól teljesített a piacon, az It’s Hard pedig öt csillagot kapott a Rolling Stone kritikájában, a rajongók egy része nem fogadta el az új hangzást. Az Athena top 30-as lett az Egyesült Államokban, és az Eminence Front is jól teljesített az amerikai listákon. Ekkoriban Townshend magánéleti gondokkal küzdött – házassága tönkrement, részben az állandó turnézás miatt. Sokat ivott és heroinfüggő lett, ami legközelebbi ismerőseit is meglepte, ugyanis Townshend korábban drogellenes volt az 1960-ban átélt rossz LSD tripjei miatt. 1982-ben szokott le, a The Who pedig elindult búcsúturnéjára az Egyesült Államokba és Kanadába. Két alkalommal is felléptek a New York-i Shea Stadium-ban (október 12-én és 13-án). A turnét december 17-én zárták Torontóban (a koncertet az HBO rögzítette). Townshend ekkor úgy nyilatkozott, hogy elmenne még egy turnéra a The Who-val, mielőtt stúdiózenekarrá válnának. Ez volt az év legnagyobb bevételét hozó turnéja, szerte Észak-Amerikában elkelt az összes jegy.Townshend 1983 folyamán még megpróbált összehozni egy albumot, ami a Warner Bros. Records-szal kötött 1980-as szerződésükben állt, de az év végére kijelentette, képtelen új anyagot írni a The Who-nak, és decemberben 16-án kilépett az együttesből. Ezt követően saját szólóprojektjeire koncentrált, mint például White City: A Novel, The Iron Man: The Musical by Pete Townshend (két dalon Daltrey és Entwistle is közreműködött) és Psychoderelict.
1985 júliusában a The Who – Kenney Jonesszal – összeállt a londoni Wembley Stadionban megszervezett Live Aidre. A BBC közvetítőkocsijával technikai gondok adódtak, így a televíziós közvetítésből kiamaradt a My Generation egy része, valamint a teljes Pinball Wizard. A rádió fennakadás nélkül közvetítette a fellépést. A tv-s közvetítés a Love, Reign O’er Me és a Won’t Get Fooled Again dalokra állt helyre.Az 1988-as Brit Awards-on az együttes átvehette a Brit Hanglemezgyártók Szövetségének életműdíját. A Royal Albert Hall-ban tartott díjátadón a The Who egy rövid koncertet adott. Ez volt az utolsó alkalom, hogy Jones az együttessel dolgozott. 1989-ben a The Who egy 25. évfordulós The Kids Are Alright turnéra indult, amelyen elsősorban a Tommy dalait játszották. A dobok mögé Simon Philips ült, a szólógitáros szerepét pedig Steve Bolton vette át. Townshend akusztikus gitáron és ritmusgitáron játszott, hogy minimalizálja a hallása további romlását. A koncerteken egy fúvószenekar és háttérénekesek is felléptek, hogy bővítsék a hangzást, miközben a hangerőt az előző turnéktól jóval lejjebb tekerték. Egész Észak-Amerikában telt házas koncerteket adtak, négy egymás utáni napon is felléptek a Giants Staiumban. A foxborói Sullivan Stadium-ban adott két koncertjükre 100 000 jegy kelt el, kevesebb mint 8 óra alatt. Összességében a turnéra több, mint kétmillió jegyet adtak el. A turné során a Radio City Music Hall-ban és a Universal Amphitheatre-ben is előadták a Tommyt, utóbbi alkalommal néhány vendégfellépővel. 1990-ben megjelent a Join Together duplalemezes koncertalbum, amely az Egyesült Államokban a 188. helyig jutott a listákon. A Universal Amphitheatre-ben adott koncertről videófelvétel is készült, ami az Egyesült Államokban platina minősítést kapott.
1990-ben, beiktatása első lehetséges évében a The Who bekerült a Rock and Roll Hall of Fame-be. A U2 énekese, Bono ez alkalomból így jellemezte őket: „Többek a többi együttestől, a The Who a mi példaképeink.” A Rock and Roll Hírességek Csarnoka szerint első számú jelöltek a világ legjobb rockzenekara címre.1991-ben a The Who rögzítette Elton John Saturday Night's Alright for Fighting dalának feldolgozását a Two Rooms: Celebrating the Songs of Elton John & Bernie Taupin tribute-lemezre. Ez volt az utolsó új felvétel, amit Entwistle-lel együtt készítettek el. 1994-ben Daltrey 50 éves lett, ezt két Carnegie Hall-ban tartott koncerttel ünnepelte. Ekkor fellépett Entwistle és Townshend is, de a Join Together finálétól eltekintve sosem álltak egyszerre a színpadon. Daltrey ebben az évben egy turnéra indult Entwistle-lel, John "Rabbit" Bundrick billentyűssel, Zak Starkey dobossal és Simon Townshend (Pete Townshend öccse) gitárossal.
1996-ban Townshend, Entwistle és Daltrey egy Hyde Parkban adott koncerten előadták a Quadropheniát. A dobos szerepét Zak Starkey töltötte be. Az előadás narrátora Phil Daniels volt, aki a filmben Jimmy Coopert, a modot alakította. A koncert alatt különböző technikai gondok adódtak, ennek ellenére nagy siker volt. Ezt követően hat egymást követő napon is felléptek a Madison Square Gardenben. Townshend kizárólag akusztikus gitáron játszott. Ezek a fellépések hivatalosan nem voltak The Who-koncertek. A Quadrophenia sikerét látva az együttes egy 1996-os és 97-es amerikai és európai turnéra indult. Townshend főleg akusztikus gitáron játszott, de néhány dal alatt elektromos gitáron is. 1998-ban a VH1 a The Who-t minden idők 9. legjobb rock 'n' roll előadójának nevezte.1999 végén a The Who 1985 után először lépett fel öt taggal; John "Rabbit" Bundrick játszott billentyűs hangszereken és Starkey dobolt. Az első ilyen koncertet 1999. október 29-én tartották Las Vegasban, az MGM Grand Garden Arenában. Ezután két akusztikus fellépést adtak Neil Young Bridge School Benefit jótékonysági koncertjén a kaliforniai Mountain Viewban (október 30-án és 31-én). November 12-én és 13-án a chicagói House of Bluesban léptek fel a Maryville Academy részére. December 22-én és 23-án a londoni Shepherds Bush Empire-ben adtak karácsonyi jótékonysági koncertet. 1982 óta ezek voltak az első teljes hosszúságú koncertek, amelyeken Townshend végig elektromos gitáron játszott. Az október 29-ei Las Vegas-i fellépés egy részét a televízió is közvetítette, és interneten is megtekinthető lett volna, ám a közvetítés technikai okokból meghiúsult. A felvétel később a The Vegas Job DVD-n jelent meg.
Az 1999-es sikerek után az együttes 2000-ben is elindult egy amerikai turnéra, novemberben pedig az Egyesült Királyságban koncerteztek. A turnét június 6-án kezdték el a New York-i Jacob K. Javits Convention Centerben, a Robin Hood Foundation adománygyűjtő rendezvényén. Az utolsó fellépésre november 27-én került sor a Royal Albert Hall-ban, a Teenage Cancer Trust jótékonysági akcióján. A pozitív kritikákat látva az együttes tagjai között felvetődött egy új album elkészítésének lehetősége. Ugyanebben az évben a VH1 minden idők 8. legjobb hard rock zenekarának nevezte a The Who-t. 2001. október 20-án a The Who, Zak Starkey dobossal kiegészülve fellépett a The Concert for New York City rendezvényen a Madison Square Garden-ben. A fellépés alatt a Who Are You, Baba O’Riley, Behind Blue Eyes és Won’t Get Fooled Again dalokat adták elő. A koncertet a World Trade Center-t ért támadásokban elhunyt tűzoltók és rendőrök családjának ajánlották. 2001-ben átvehették a Grammy életműdíjat.2002-ben a The Who öt koncertet adott Angliában: január 27-én és 28-án Portsmouthban, január 31-én Watfordban, február 7-én és 8-án pedig a Royal Albert Hallban a Teenage Cancer Trust jótékonysági rendezvényén. Ezek voltak Entwistle utolsó fellépései a The Who-val. Június 27-én, amerikai turnéjuk kezdete előtt, Entwistle-t holtan találták a Las Vegas-i Hard Rock Hotel-ban. A halál oka szívinfarktus volt, amelyhez a kokain fogyasztása is hozzájárult. Két koncertet lemondtak, Entwistle helyére pedig Pino Palladino került. A turnét július 1-jén kezdték meg a Hollywood Bowl-ban. A fellépések nagy részéről felvétel készült, ezek az Encore Series 2000 lemezsorozatban jelentek meg. Szeptemberben a Q magazin a The Who-t besorolta az "50 együttes, akit látnod kell, mielőtt meghalsz" listájára. A 2003 novemberében megjelent Minden idők 500 legjobb albuma listára a The Who 7 albuma is felkerült.2004-ben a The Who kiadta az Old Red Wine és Real Good Looking Boy kislemezeket (basszusgitáron Pino Palladino és Greg Lake) a The Who: Then and Now kislemez-antológia részeként. Ezt követően egy 18 koncertes turnéra indultak Japánba, Ausztráliába, az Egyesült Királyságba és az Egyesült Államokba. Minden koncert felvétele megjelent CD-n az Encore Series 2004 részeként. Ugyanebben az évben a The Who volt az Isle of Wight fesztivál egyik fő fellépője. 2004-ben a Rolling Stone minden idők 29. legjobb előadóinak nevezte a The Who-t.
A The Who bejelentette, hogy 2005 tavaszán, 23 év után új lemezük jelenik meg. Townshend egyfolytában dolgozott a lemezen, és 2005 ősze és 2006 tavasza között egy kisregényt, a The Boy Who Heard Music osztott meg a blogján. Ebből a kisregényből született meg a Wire & Glass miniopera, amely az új lemez magját alkotta. Később az ötletet továbbdolgozták, és egy teljes opera született belőle, melyet Townshend a Vassar Colegge-ben mutatott be.2005. július 2-án a The Who fellépett a Live 8 londoni színpadán. Ugyanebben az évben beiktatták őket a UK Music Hall of Fame-be. 2006-ban a The Who elsőként vehette át a Freddie Mercury-életműdíjat a Vodafone zenei díjátadóján.Az Endless Wire végül 2006. október 30-án jelent meg (az Egyesült Államokban október 31-én). Ez volt az együttes első stúdiólemeze az 1982-es It’s Hard óta. A Billboard listáján a 7. helyig jutott, a brit albumlistán pedig 9. lett. A megjelenés előtti este (október 29.) a The Who előadta az albumon szereplő Wire & Glass miniopera egy részét néhány további új dallal együtt a BBC Electric Proms zárásaként.Az album megjelenése előtt, azt reklámozandó, a The Who egy 2006–2007-es turnéra indult. A fellépések CD-n és DVD-n jelentek meg az Encore Series 2006 and 2007 részeként. 2007. június 24-én ők zárták a Glastonbury Festival-t.
2007 novemberében megjelent az Amazing Journey: The Story of the Who. A dokumentumfilm addig még nem látott felvételeket tartalmazott, beleértve egy klipet az 1970-es leedsi fellépésről, és az 1964-es Railway Hotel-beli koncertről, ahol The High Numbers néven léptek fel. Az Amazing Journey-t 2009-ben Grammy-díjra jelölték.A 2008-as VH1 Rock Honors-on a The Who előtt tisztelegtek Los Angelesben. A műsor forgatására július 12-én került sor, a televízióban július 17-én került adásba. Ugyanezen a héten, egy tizenkét dalos válogatás jelent meg a Rock Band játékhoz. A The Who a 2008-as E3-n fellépett a Rock Band partiján az Orpheum Theaterben. 2008 októberében a The Who egy turnéra ment, mely során négy japán, és tíz észak-amerikai városban lépett fel. Decemberben a Kennedy Center Honors-on vehettek át egy újabb elismerést. Miután különböző előadók játszották a dalaikat, a zárásban rendőrök és mentők kórusa lépett fel hálaként a The Who The Concert for New York City-i fellépéséért.2009 tavaszán egy ausztráliai és új-zélandi turnét tartottak. Augusztusban Townshend bejelentette, hogy egy új musicalen dolgozik, Floss címmel, amely egy "Walter" nevű öregedő rocker történetét mondja el. Állítása szerint néhány dal feltűnhet egy jövőbeni Who-albumon.
A The Who lépett fel a Super Bowl XLIV félidejében 2010. február 7-én. A fellépésen a Pinball Wizard, Baba O’Riley, Who Are You, See Me, Feel Me és Won’t Get Fooled Again dalokat adták elő.2010. március 30-án előadták a Quadropheniát a Royal Albert Hall a Teenage Cancer Trust 10 koncertes sorozatának részeként. A rockopera előadásában közreműködött Eddie Vedder, a Pearl Jam énekese, Tom Meighan, a Kasabian énekese és Tom Norris a Londoni Szimfonikus Zenekarból.Townshend azt nyilatkozta a Rolling Stone-nak, hogy 2010 elejére egy turnét terveznek; később Townshend elárulta, hogy a tervet veszélybe sodorta a kiújuló fülzúgása. Akkoriban egy Neil Young és audiológusa által ajánlott berendezést használt. A berendezést a Royal Albert Hall-ban tartott Quadrophenia-koncerten tesztelte március 30-án. Roger Daltrey állítása szerint új felszereléssel kezdtek dolgozni, hogy Townshend is felléphessen. A The Who 2011-ben akart újra turnézni, Daltrey szerint egy „új showval”, vagy a Quadrophenia 1973-as előadásának új színpadi felszerelésével.2010. október 11-én bejelentették a Live at Leeds 40 évfordulós szuper deluxe gyűjtői kiadását, amely 2010. november 15-én jelent meg. A kiadás a teljes 1970. február 14-ei leedsi fellépést tartalmazta, valamint egy kétlemezes felvételt az 1970. február 15-ei hulli koncertről.Roger Daltrey egy Keith Moon-ról készülő életrajzi filmben kezdett közreműködni, See Me Feel Me: Keith Moon Naked for Your Pleasure címmel, amely 2012-ben jelent volna meg. A főszerepet Mike Myers játszotta volna, aki dobleckéket is vett a szerep miatt, a projekt készítése azonban leállt. A The Who 2011. január 13-án Londonban lépett fel Jeff Beckkel és Debbie Hardy-val egy rákellenes jótékonysági koncerten.2011 júliusában Townshend bejelentette, hogy 2012-ben Roger Daltrey-val együtt indulnak turnéra 1973-as rockoperájukkal, a Quadropheniával. Townshend ezt írta: „Az ok, amiért most nem turnézok Rogerrel az, hogy az kizárólag Roger vállalkozása, amelyik nagy örömet szerez neki. Nem tartozom a Tommy turnéjához. A legjobbakat kívánom neki, őszintén, és alig várom, hogy Rogerrel játsszam jövőre a Quadropheniát.”2011. november 4-én Roger Daltrey és Pete Townshend elindították a Daltrey/Townshend Teen and Young Adult Cancer Program rákkutató programot a Los Angeles-i Ronald Reagan UCLA Medical Centerben. A programot a The Who jótékonysági szervezete, a Who Cares támogatja. A program elindítását november 5-én egy adománygyűjtő rendezvény követte, amelyen Robert Plant és Dave Grohl is részt vett.2012. július 18-án az együttes bejelentett egy 35 koncertes turnét, amely során a teljes Quadropheniát előadják. Daltrey-hoz és Townshendhez csatlakozott Zak Starkey (dob), Pino Palladino (basszusgitár), Simon Townshend (gitár/háttérének), Chris Stainton (billentyűs hangszerek), Loren Gold (billentyűs hangszerek/háttérének) és Frank Simes (zenei rendező; billentyűs hangszerek/háttérének).
2012. augusztus 12-én az együttes utolsóként lépett fel a 2012. évi nyári olimpiai játékok záróünnepségén, ahol előadták a Baba O’Riley, See Me, Feel Me és My Generation dalokat. Ugyanitt a Kaiser Chiefs a Pinball Wizard feldolgozását adta elő. Az amerikai NBC a The Who fellépését csak egy késő esti blokkban adta le a nézők nagy felháborodására.2012. október 24-én a FOX Sports és a Spirit Music, az együttes kiadója közti megállapodás értelmében bejelentették, hogy a csatorna a World Series közvetítése alatt az együttes legnagyobb slágereit játssza majd.2012. november 1-jén a The Who elindult a Quadrophenia and More turnéra Észak-Amerikában. 2012. november 19-én kiadták a Live at Hull koncertalbumot, melynek felvételei a leedsi koncert utáni napon készültek, és korábban csak a Live at Leeds kiadásának részeként voltak megszerezhetőek. A koncertalbumon újrakevert felvételek is hallhatóak. Továbbá egy limitált példányszámú hanglemezes kiadásban megjelent mind a tizenegy The Who-stúdióalbum, valamint a 2012-es olimpia záróceremóniáján játszott dalok és a My Generation album új kiadása.2012. december 12-én a The Who fellépett a Madison Square Garden-ban a The Concert for Sandy Relief-en. A koncertet a televízióban, rádióban, mozikban és az interneten is közvetítették.
2013 októberében Townshend azt nyilatkozta, hogy a Who 2015-ben adja majd utolsó koncertjeit, olyan helyeken, ahol korábban nem léptek fel. Daltrey később elárulta, hogy a turné nem kapcsolódik az együttes megalakulásának ötvenedik évfordulójához (amely 2013-ban volt), és Townshenddel új dalok felvételét tervezik, de a turnén elsősorban régi slágereikre összpontosítanak majd. A világkörüli turnét és egy lehetséges kísérő albumot végül 2014 júniusában jelentették be, a turné brit szakasza november 30-án Glasgowban kezdődik majd. Egy új dalt is elkészítettek, a Be Lucky-t, amely a turnéhoz megjelenő válogatásalbumon szerepel majd.
A The Who volt az egyik első együttes, amely filmeket is készített. Első filmjük az 1975-ös Tommy volt, amely az 1969-es nagy sikerű rockoperájukon alapult. A filmben hírességek is szerepeltek, például Elton John, Oliver Reed és Ann-Margret. Daltrey alakítja a „süket, néma és vak” címszereplőt, Tommyt, Keith Moon pedig az őrült és pedofil Ernie bácsi szerepében tűnik fel.
Második filmjük a Quadrophenia albumra épül. A történet egy modról, Jimmyről (Phil Daniels) szól, aki állandóan gyógyszereket szed és a szüleivel, majd barátaival is összetűzésbe kerül. A film végén elfordul a modoktól.
A The Who harmadik filmje, a McVicar igaz történetet dolgoz fel. Daltrey a hírhedt bankrablót, John McVicart alakítja, Adam Faith pedig McVicar barátját játssza. A filmzenét Daltrey szólólemeze adja, amelyen a The Who többi tagja is közreműködött.
A The Who az 1960-as és 1970-es évek egyik legnagyobb hatású rockzenekara. Olyan előadókra voltak hatással, mint a Led Zeppelin vagy a The Clash. Bono a U2-ból így nyilatkozott: „Többek a többi együttestől, a The Who a mi példaképeink.” Brian May, a Queen gitárosa azt mondta: „Ők inspiráltak.” Wayne Coyne a The Flaming Lips-ből így nyilatkozott: „Már akkor is hittem a rock & rollban, de csak miután láttam a The Who-t, kezdtem el igazán érezni. Tudtam, hogy zenésznek kell állnom.” Geddy Lee a Rushból ezt mondta: „Nagy hatással voltak az együttesünkre.” Eddie Vedder, a Pearl Jam énekese szerint „az egyetlen dolog, amit utálok a The Who-ban az, hogy betörték a rock & roll sétányának minden ajtaját, és nekünk, többieknek nem hagytak többet egy kis törmeléknél.”A The Who mod gyökerei inspirálták a The Jam-hez hasonló mod revival együtteseket. Hatással voltak az 1990-es évek britpop előadóira is, mint például a Blurra. Az együttest többször nevezték „a punk keresztapjainak”, elsősorban hangos, agresszív hangzásuk és a My Generation dalon is felfedezhető hozzáállásuk miatt. Több protopunk- és punkegyüttes is elismerte, hogy a The Who hatással volt rájuk, mint például az MC5, a The Stooges, a Ramones és a Green Day.Az együttest tartják a rockopera atyjainak, és ők készítették el az egyik első jelentősebb koncepcióalbumot.
1967-ben Townshend a power pop kifejezéssel jellemezte a The Who 60-as évek beli kislemezeit. Andy Summers a The Police-ból így dicsérte Townshendet: „Többé-kevésbé ő találta fel a power chordot, és felfedezhető ez a Zeppelin előtti dolog is a Who hatvanas évek beli dalain. Rengeteg minden tőle jött.” Alice Cooper szerint Keith Moon „volt a legjobb dobos, akit [ő] életében hallott”. Noel Gallagher Moont a „dobok Jimi Hendrixének” nevezte. A Rolling Stone magazin így jellemezte Daltrey-t a 100 legjobb énekes listája kapcsán: volt „egy egyedi képessége, amivel könnyedén alkalmazkodott bármilyen karakterhez, akivel Pete Townshend dalszerző előállt.” Wayne Coyne a Flaming Lips-ből ezt mondta: „Nem jössz rá, hogy Roger Daltrey milyen jó énekes, amíg nem próbálod meg magad is.” A 70-es évek power popjának képviselőire, mint például a Rasberries vagy a Cheap Trick együttesekre is hatással voltak. A The Who hatása felfedezhető az első szintetizátorokon is, melyek feltűntek a Who’s Next albumon.
A The Who életben maradt tagjai, Pete Townshend és Roger Daltrey, a popra gyakorolt hatásukért megkapták a Kennedy Center Honors elismerést. Az együttes a divatra is nagy hatást gyakorolt már megalakulása óta a pop-art népszerűsítésével és az Egyesült Királyság zászlajának a ruhadarabokon mára már elterjedt felhasználásával. A rock ikonográfiájához tett hozzájárulásuk része a power chordok, a „szélmalom-pengetés”, a Marshall-fal és a gitárok összetörése.
Energikus, gyorsütemű és hangos fellépéseikkel nagy hírnevet szereztek maguknak, mint koncertzenekar. 1970-es Live at Leeds albumukat több kritikus a legjobb rock koncertalbumnak tartja. A Rolling Stone egyik közönségszavazásán minden idők legjobb koncertalbumának választották.Mindhárom CSI-sorozat (CSI: A helyszínelők, CSI: Miami helyszínelők és CSI: New York-i helyszínelők) főcímdala The Who-szám, mégpedig a Who Are You, Won’t Get Fooled Again és Baba O’Riley. Az évek során slágereik több sorozatban is feltűntek, mint például A Simpson család, Doktor House, Két pasi – meg egy kicsi, Glee – Sztárok leszünk!, Csúcsmodellek és A nevem Earl. Az Azok a 70-es évek - show sorozat ötödik évadától minden egyes részt egy adott együttes dalairól neveztek el. Az ötödik évadban ez a Led Zeppelin volt, a hatodikban a The Who, a hetedikben a The Rolling Stones, a nyolcadikban pedig a Queen. A rockorientált filmek, mint a Majdnem híres, Rocksuli vagy Tenacious D, avagy a kerek rockerek tartalmaznak utalást az együttes munkásságára, és The Who-dalokat. Az együttes dalai feltűnnek továbbá olyan filmekben, mint például az Apolló 13 és a KicsiKÉM. A The Who dalai némely videojátékban is hallhatóak: az Eminence Front a Grand Theft Auto: San Andreas-ban, a The Seeker a Grand Theft Auto IV-ban és a Guitar Hero III: Legends of Rock-ban, a Won’t Get Fooled Again a Rock Band-ben, a Pinball Wizard a Rock Band 2-ban és az I Can See for Miles a Rock Band 3-ben. Egy letölthető kiegészítővel a Rock Band 3-ben tizenkét további The Who-dal érhető el.
A The Who dalait - elsősorban az I Can’t Explain, Substitute, My Generation, Pinball Wizard, The Seeker, Baba O’Riley, Behind Blue Eyes, Won’t Get Fooled Again és Love, Reign O’er Me dalokat - több előadó is feldolgozta, mint például Richard Thompson, The Litter, Tina Turner, Ocean Colour Scene, David Bowie, The Flaming Lips, Pearl Jam, Blur, Sheryl Crow, Limp Bizkit, Les Fleur de Lys, The Jam, Tenacious D, Styx, Scorpions, The Smashing Pumpkins, Heart, Paul Weller, Green Day, Oasis, Iron Maiden, Elton John, Rush, Sex Pistols, Alice Cooper, The Ramones, Count Five, Generation X, Great White, Marillion, The Breeders, Grateful Dead, Nirvana, Graham Parker, Rockfour, Stereophonics, The Brown Derbies, Tommy Keene, Van Halen, Kaiser Chiefs, Rod Stewart, McFly, The New Seekers, Transsylvania Phoenix, a Glee szereplői, Bettye LaVette, Labelle és mások. A Tenacious D a Tommy dalait a 2006-os turnéjuk óta rendszeresen előadják egy egyveleg formájában. A kereskedelmileg legsikeresebb feldolgozások Elton John Pinball Wizard-feldolgozása (7. az Egyesült Királyságban) és a Van Halen Won’t Get Fooled Again-feldolgozása (listavezető a Billboard Hot Mainstream Rock Tracks listán). A Limp Bizkit Behind Blue Eyes-feldolgozása is sikeres volt.
A The Who feltűnt A Simpson család A Tale of Two Springfields című részében. A részben utalások is hallhatóak a The Who-ra, és munkáik is feltűnnek (Magic Bus, Pinball Wizard, Won’t Get Fooled Again, The Seeker).A rockzenére gyakorolt nagy hatásuk miatt rengeteg tribute-együttesük alakult az évek során, mint például a The Wholigans, Who's Who, The Whoo, The Who Show és az Australia's Who AU. Ezek az együttesek különböző rendezvényeken és fesztiválokon is fellépnek. Daltrey a The Whodlums munkáját ismerte el, akik rendszeresen gyűjtenek a Teenage Cancer Trust javára.
A The Who-t 1990-ben iktatták be a Rock and Roll Hall of Fame-be, 2005-ben pedig a UK Music Hall of Fame-be. Ők vehették át először a Freddie Mercury Életműdíjat, a 2006-os Live Music Awards-on. 1988-ban megkapták a Brit Hanglemezgyárók Szövetségének, 2001-ben pedig a Grammy Alapítvány életműdíját. A Tommy 1998-ban, a My Generation 1999-ben, a Who’s Next pedig 2007-ben került be a Grammy Hall of Fame-be. A My Generation 2009-ben bekerült az Egyesült Államok National Recording Registry-jébe. A Rock and Roll Hall of Fame a Baba O’Riley, Go to the Mirror!, I Can See For Miles és My Generation dalokat besorolta aközé az 500 dal közé, amely szerintük megformálta a rock and roll-t. A Tommy Broadway-feldolgozása, a The Who’s Tommy 1993-ban öt Tony Awardot és hat Drama Desk Award-ot kapott, míg a londoni feldolgozás három Laurence Olivier Award-ot szerzett 1997-ben. A Tommy filmfeldolgozása 1975-ben, az első Rock Music Awards-on megkapta a legjobb rockfilmnek járó díjat. 1974-ben az NME a legjobb brit kislemeznek járó díjat ítélte oda a 5:15-nek. 1978-ban Keith Moon megkapta az NME legjobb dobosnak járó díját. A következő évben a Quadrophenia film megkapta az év filmjének járó díjat. 2008. december 7-én, Townshend és Daltrey első rockegyüttesként vehették át a Kennedy Center Honors kitüntetést. 2008-ban a VH1 Rock Honors-on a The Who előtt tisztelegtek. Fellépett a Pearl Jam, a Foo Fighters, a Flaming Lips, az Incubus és a Tenacious D. 2011. március 12-én Roger Daltrey átvehette a Steiger díjat. 2011. november 9-én Roger Daltrey és Pete Townshend megkapták a Classic Album Award-ot a Quadrophenia albumért.2012. szeptember 6-án bejelentették, hogy 2013. január 25-én Pete Townshend átveheti a Les Paul Award-ot. Michael Braunstein, a Les Paul Alapítvány igazgatója ez alkalomból így nyilatkozott: „Pete Townshend a koncerteken és a stúdióban is megtestesíti a gitárbűvészetet és a technikai elszántságot. Egy igazi személyiség és egy természetes választás a Les Paul Award-ra.”
A The Who hét lemeze került fel a Rolling Stone Minden idők 500 legjobb albuma listájára: A Quick One (384. hely), Quadrophenia (267. hely), My Generation (237. hely), Live at Leeds (170. hely), The Who Sell Out (115. hely), Tommy (96. hely) és Who’s Next (28. hely). A magazin minden idők 500 legjobb dalát tartalmazó listájára öt daluk került fel, az I Can’t Explain (380. hely), a Baba O’Riley (349. hely), az I Can See For Miles (262. hely), a Won’t Get Fooled Again (134. hely) és a My Generation (11. hely). A Rolling Stone "A kedvenc brit inváziós dalaitok" olvasói szavazásán az I Can See For Miles 10., a My Generation pedig 3. lett. A legjobb rockdokumentumfilmeket érintő szavazáson a The Kids Are Alright az 5. helyre került. Az Ultimate Classic Rock "A 100 legjobb klasszikus rockdal" listáján a Baba O’Riley 11. lett, míg a My Generation a "10 legjobb dobdal" lista 6. helyére került. A VH1 a 100 legjobb hard rock dalt felsorakoztató listáján a My Generation 37., a Won’t Get Fooled Again 6. lett. 2006-ban a The Guardian a 36. helyre sorolta a My Generation-t a zenét megváltoztató 50 album listáján. A Classic Rock Review az 1971-es év legjobb albumának nevezte a Who’s Next-et: „Talán minden idők legteljesebb rockalbuma; a Who’s Next-ben minden benne van.” A Guitar World a 23. legjobb gitáralbumnak nevezte a Who’s Next-et. A Q magazin 2002-ben a 24. helyre sorolta az I Can’t Explain dalt az 50 legizgalmasabb dallam listáján. A Q magazin szavazásán a Who’s Next 2003-ban 63., 2006-ban pedig 56. lett a "100 legjobb album" listán. 2007-ben a Q magazin minden idők 6. leghangosabb albumának nevezte a Live at Leeds-et, míg az NME "A legjobb koncertalbumok" listáján a 3. lett 2011-ben. Az NME magazin 1974-es, 100 legjobb albumot tartalmazó listáján a My Generation 22., a Tommy pedig 16. lett. A My Generation-t az NME 1965-ben a legjobb debütáló albumnak nevezte, a címadó dal pedig felkerült a rock 'n' roll-t meghatározó 75 dal listájára. 2007-ben az IGN minden idők legjobb klasszikus rockalbumának nevezte a Quadropheniát. A BestAlbumsEver.com weblap az 1971-es év második legjobb albumaként tüntette fel a Who’s Next-et. A 70-es évek legjobb albumait felsorakoztató listájukon a 7. lett, minden idők legjobb albumainak listáján pedig 23.
A The Who 3. lett az About.com "Az 50 legjobb klasszikus rockegyüttes" listáján. A Rolling Stone "Minden idők 100 legjobb előadói" listáján a 29., a "Minden idők 10 legjobb fellépői" szavazáson pedig a 3. lett. A Classic Rock minden idők második legjobb fellépőinek nevezte őket. 1998-ban 9. lettek a VH1 "Minden idők 100 legjobb előadója" listáján, 2010-ben már a 13. helyen álltak. A csatorna 2000-ben a 8. legjobb hard rock együttesnek nevezte őket. A Q magazin a 7. helyre sorolta őket az "50 együttes, akit látnod kell, mielőtt meghalsz" listán. A magazin az együttes 1970-es leedsi fellépését minden idők egyik legjobb koncertjének nevezte. A BestEverAlbums.com minden idők 13. legjobb együtteseként tartja őket számon az albumok értékelései alapján. A Guinness Rekordok Könyvében évekig birtokolták a „világ leghangosabb együttese” címét. 1976. május 31-én, a The Valley-ban adott koncertjükön 126 dB-es hangerősséget mértek 32 méteres távolságban. Az Acclaimed Music szerint a The Who minden idők 9. leginkább elismert előadója.
Az eredeti tagok külön-külön is kaptak elismeréseket pályafutásuk során. Roger Daltrey a 61. helyen szerepelt a Rolling Stone "A 100 legjobb énekes" listáján. Pete Townshend 3. volt Dave Marsh "A legjobb gitárosok" listáján; 10. a Gibson.com "Az 50 legjobb gitáros" listáján; és szintén 10. a Rolling Stone "A 100 legjobb gitáros" listáján. 2000-ben a Guitar magazin szavazása John Entwistle-t nevezte meg az évezred basszusgitárosának. J. D. Considine a 9. legjobb basszusgitárosnak nevezte az 50-es listáján, és a Creem magazin szavazásán a második helyre került 1974-ben. 2011-ben a Rolling Stone szavazásán az olvasók minden idők legjobb basszusgitárosának választották meg. 2012 szeptemberében a Gibson.com "A 10 legjobb metal és hard rock basszusgitáros" listáján a 7. helyet szerezte meg. Keith Moon Michael Azerrad, az 50 legjobb rock and roll dobost felsorakoztató listájának élére került. A Rolling Stone olvasói 2011-ben minden idők 2. legjobb dobosának választották meg. Ugyanebben az évben 10. lett a magazin "A 10 legnagyobb halott rocksztár" szavazásán.
Jelenlegi tagokRoger Daltrey – ének, gitár, szájharmonika, ütőhangszerek (1964–napjaink)
Pete Townshend – gitár, billentyűs hangszerek, szintetizátor, háttérvokál (1964–napjaink)KoncertzenészekZak Starkey – dob, ütőhangszerek (1996–napjaink)
Frank Simes – billentyűs hangszerek, háttérvokál, zenei rendező (2012–napjaink)Korábbi tagokJohn Entwistle – basszusgitár, kürtök, billentyűs hangszerek (1964–2002)
Kenney Jones – dob (1978–1988)Korábbi koncertzenészekJohn "Rabbit" Bundrick – billentyűs hangszerek (1979–1981, 1985–2012)
Ez a szócikk részben vagy egészben  a   The Who című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.

Théba (ókori egyiptomi nevén Uaszet [w3s.t], görögül Θῆβα, Théba, Διὸς Πόλις Μεγάλη, Dioszpolisz Megalé, latinul: Diospolis Magna, biblikus No Amon, ma arabul: طيبة, Ṭībah) egyiptomi város, a Középbirodalom és az Újbirodalom nagy része alatt az ország fővárosa, világörökségi helyszín. A település legkorábbi rétegei az i. e. 4. évezred második felére, i. e. 3200 előttre datálhatók. Már az Óbirodalom idején közigazgatási központja volt az azonos nevű szepatnak (görögül nomosz). Az első átmeneti korban sokszor önálló állam vezetője és jelentős szerepet játszott a dél-egyiptomi politika stabilizálásában. Végül a XI. dinasztia uralkodóinak székhelye lett. Az Újbirodalomban a nagyhatalmi státuszú Egyiptom fővárosa, majd az Amarna-reform után szinte észrevétlen lassúsággal hanyatlani kezdett, politikai befolyása csökkent. Felső-Egyiptomban Théba vezetésével önálló teokratikus királyság jött létre, amelyet a núbiai hódítás szüntetett meg, majd a perzsa hódítás idején a maradék kultikus jelentősége is megszűnt. Ma Luxor városa áll a helyén.
Óegyiptomi neve, az Uaszet jogart jelent. Az Újbirodalom korában teljes neve Uaszet ent Amon, henut en demi neb (Théba, Amon városa, minden városok úrnője). A város görög neve, a Théba valószínűleg Karnak nevéből (ta ipet-szut) kifejezésből ered, amelynek névelős változata ta-Ipet. Ez a görögöket a Thébai nevű görög poliszra emlékeztethette. A klasszikus korban mégis inkább a 'Zeusz városa' jelentésű Dioszpolisz nevet használták, mert Zeuszt azonosították Ámonnal (interpretatio graeca), és hozzátették a μεγάλη, megalé, azaz 'nagy' jelzőt, hogy megkülönböztessék az azonos nevű városoktól. Ezt Diodórosz erősíti meg, aki szerint a Dioszpolisz nevet az egyiptomiak használták, míg a hellének Thébának nevezték. Az egyiptomiak csak úgy nevezhették Dioszpolisznak, hogy ők Ámon városának hívták, amit a görögök Zeusz városaként fordítottak, miközben ők maguk a hellászi poliszra hasonlító névvel illették. A rómaiak a görög név latin tükörfordítását, a Diospolis Magna nevet használták.Ámon kultuszközpontjaként Thébát az Újbirodalom idején Ámon városaként, niut-Amonként is emlegették; ez a bibliai Náhum könyvébe is bekerült, נא אמון nōˀ ˀāmônként (Náhum 3:8); valószínűleg ugyanerre a városra utalnak Ezékiel könyvében נא (No) néven (Ezékiel 30:14). Karnak egy további neve a 'déli várost' jelentő niut reszut.
Théba a Nílus nyugati partján, a Földközi-tenger körülbelül 800 km-re északra, a Vörös-tenger legközelebbi partja 170 km-re északkeletre fekszik tőle. Itt kezdődik a folyó tényleges alsó szakasza. A Théba fölötti folyószakasznak 30 km-en még 10 méteres esése van, a Théba alatti további 800 km összesen 80 méter esésű. A folyó keleti partján a városhoz tartozó templomkörzetek egy része állt, mint a luxori és karnaki templom. A nyugati part magas sziklafalai között találhatók az ókori temetők, így a Királyok és Királynék völgye.
A település a Nílus egyik nagy, U-alakú kanyarjának déli részén terül el. A Théba által vezetett szepat (nomosz) e kanyar felső szakaszát alkotta, Junit (görög Hermonthisz) városától Thébáig. A folyóvölgyet nyugatról 100–150 méter magasságú sziklafalak veszik körül, keleten sokkal kisebb emelkedéssel meg át a partvidék sivatagba. Ezen az oldalon is 30–40 km-re a várostól néhány száz méter magasságú hegyek emelkednek. A művelhető árterület szélessége 5–10 km között változik, Thébánál körülbelül 8–9 km.
A történelemben játszott szerepét a földrajzi helyzete determinálta. Közel volt Núbiához és a keleti sivatag felé is szabad volt az út, így fontos kereskedőutak találkozási pontja. Egyike azon helyeknek, ahonnan a nyugati sivatagba is gond nélkül el lehet jutni. Azokban az időkben, amikor a déli kereskedelem volt fontos, vagy előnyt jelentett a Deltavidéktől távol lenni, Théba virágzott. Kivételes a XVIII. dinasztia kora, amikor a Közel-Kelettől való nagy távolsága ellenére is főváros lehetett, de ennek oka a közvetlenül megelőző időszakban keresendő, amikor thébai nemesek vívták ki az ország újjáegyesítését, és ez az állapot nem is tartott sokáig.
A város legrégebbi emlékei vannak a keleti parton, a nekropolisz a nyugatin. Élete során észak felé terjeszkedett, a XVIII. dinasztia második felétől és a XIX. dinasztia elején a városközpont északra tolódott el Medinet Habu felé.
Théba éghajlata tipikus sivatagi. Minden oldalról sivatag határolja, a hegységek körülötte nem olyan magasak, hogy az éghajlatot befolyásolnák.
Thébában már a Homo erectustól, a pleisztocén második feléből származó acheuli jellegű eszközmaradványokat is találtak. Ezen kavicseszközök azonban mind másodlagos lelőhelyekről kerültek elő, vagyis nem itt lakó emberek készítették, hanem a folyó hordalékával kerültek ide. A leletek kora leletkörnyezet hiányában nem állapítható meg, az analógiák alapján négyszázezer és háromszázezer év közöttiek. Ez után nagyon hosszú szünet következik, aminek oka az, hogy a Nílus hordaléka mindent mélyen eltemetett, valamint a nyolc–tízezer évvel ezelőtti csapadékos éghajlat nem kedvezett a folyóvölgyi megtelepedésnek. Az egész Nílus-völgyben megfigyelhető, hogy 11 000 és 7400 évvel ezelőtti periódusban nincs egyetlen ismert lakott hely sem a Nílus alsó szakaszán, csak a környező, akkor még szavannás területeken.A dinasztikus korok előtti Théba jelentéktelen falu volt. A Nagada-kultúra idején tőle délre (Nehen) és északra (Nagada, Abdzsu) helyezkedtek el a hatalmi gócok, majd az I. dinasztia korában Thébát átugorva tőle északra került (Thini). Az Óbirodalom korára pedig egészen messzire északra, Memphiszbe. A kor városfejlődése nehezen rekonstruálható a Nílus-menti földrajzi körülmények miatt, de ebben az időben a közigazgatási központok erős fejlődésnek indultak, illetve több települést kifejezetten ezzel a céllal alapítottak. Ezek egyike lehetett Théba is, amelyet a legkorábbi említései már az azonos nevű szepat központjaként neveznek meg. Szerepet játszhatott ebben az a körülmény is, hogy már a 0. dinasztia korában hódító útra lépett Egyiptom, mind délen, mind északon. A hadiutak és kereskedelmi utak mentén szükségszerűen jöttek létre egymástól bizonyos távolságokban települések. Ez a szakasz azonban a thébai régészeti anyagban még mindig nem található meg.
Az Óbirodalom folyamán Egyiptom déli része egyre inkább háttérbe szorult, a IV. és V. dinasztia idején Felső-Egyiptom alig került szóba. A VI. dinasztia alatt Tarir (Dendera) és Abdzsu (Abüdosz) már viszonylag erős politikai befolyással bírhatott, ami a déli nemesség megerősödésére utal. Thébáról még ekkor sincs sok írott adat. Akkor sem, amikor I. Pepi déli feleségeket vett, felépült a denderai templom és Min temploma Kubtiban (Koptosz), vagy Merenré személyesen látogatott el a déli határvidékre. Merenré utazása azonban már demonstráció lehetett a déli nemesség számára.
Ez időben a thébai jellegű sziklasírok kezdtek más területen is terjedni. Ezek a sírok jól mutatják, hogy a déli nemesség vagyoni helyzete nem mérhető a fővárosi előkelőséghez. A helyzet más téren is változni kezdett, hiszen míg Horhuf békés kereskedelmi expedíciót vezetett Núbia felé, addig II. Pepi uralkodása vége felé Pepinaht és Uni hadsereggel vonult oda. Ekkorra a szepatkormányzói tisztség örökölhetővé vált, ami helyi kiskirályságok kialakulásához vezetett. A közigazgatás fejeit az uralkodó csak megerősítette egy-egy dekrétummal. A szepatkormányzók legfontosabbjaivá Szauti, Hahninszu és Théba ura vált. A szepatok önállósodását nagy mértékben elősegítette, hogy minden rendelkezésre álló adat szerint II. Pepi gyermekként lett egyeduralkodó. Az I. Pepi alatt kezdődő dél felé nyitás ahhoz vezetett, hogy II. Pepi gyermeksége alatt a kormányzó körök erős déli befolyás alá kerültek, elsősorban a délről származó királyi feleségek révén, akik minden követ megmozgattak rokonságuk politikai és gazdasági előmenetele segítésére. Dzsau vezíri kinevezése is erre utal.
Az óbirodalmi kisvárosban a Karnakkal szembeni nyugati parton néhány papi felügyelő már állított sztéléket. Aztán egyszer csak feltűnt Iku fia, Antef a hatalmas, aki már a világi és vallási pozíciókat is egyesítette, valamint viselte „a Király egyetlen barátja a déli átjáróban” és a „Felső-Egyiptom kormányzója” címeket is.
A vidéki nemesség erősödése az V. dinasztia alatt kezdődött meg, amikor a közigazgatás hatékonysága érdekében a fővárosi hivatalnokok elköltöztek az általuk irányított körzetekbe, vagy éppen helyieket neveztek ki e tisztségekre. A VI. dinasztia alatt e méltóságok már örökletessé váltak. A közigazgatásban részt vevő arisztokrácia egyrészt igyekezett a fővárosiakhoz hasonló körülményeket teremteni, másrészt hozzájutott a királyi jövedelmek egy részéhez, ami látványos életszínvonal-emelkedéssel járt. Megnőtt a népesség, amit a terjeszkedő temetők jeleznek, ezeket pedig egyre nagyobb és gazdagabb sírok jellemzik. A temetkezési minták nem követtek már általános mintákat, hanem helyi szokások alakultak ki. Thébában a szaffsír vált elterjedté. A szaff jelentése: sor, ezt a nevet a bejárat oszlopsoros kiképzéséről kapták.Az első átmeneti korban a folyamvölgy szekuláris fejedelemségekre bomlott, melyek közül az egyik éppen a Théba-központú déli minibirodalom lett, Antef, majd Montuhotep kormányzósága. Az elkövetkező 73 esztendőt három egymás után uralkodó Antef neve fémjelzi. Már ennek alapján is jól látható, hogy Thébában a helyzet szilárdnak mondható volt. II. Montuhotep eme tényleges uralkodók közvetlen leszármazottja.A VIII. dinasztia tagjai még valamennyire stabilizálni tudták a helyzetet, de ennek nagy ára volt. Az utolsó két uralkodó, Noferkauhor és II. Noferirkaré Kubti (Koptosz) város legelőkelőbb családjának hatalma alá került. Apa és fia (Semai és Idi) sorban aggatták magukra mindazokat a címeket és jogokat, melyek révén szinte korlátlan – de a királytól mindenképp teljesen független – urai lettek kormányzóságuknak. Ők azonban nem vették fel a királyi címet, ahelyett a város később Thébával szövetkezett. A szepatkormányzók igyekeztek több kerületet is saját kezükbe venni, például Abdzsu ura, Abihu három kerületet is irányított, Anhtifi kettőt, és amikor a harmadikat akarta megszerezni, akkor került szembe Thébával. A VII–VIII. dinasztia letűntével Memphisz elvesztette politikai szerepét, a hatalom áttevődött Hahninszuba (Hérakleopolisz). Ez a város azonban ténylegesen sosem uralta a déli térségeket, ahol már a thébai királyok voltak az urak. Őket a IX–X. dinasztiákba sorolják. Hahninszu bár eléggé északon fekszik, a tulajdonképpeni Alsó-Egyiptomhoz nem tartozott, mert az kizárólag a Deltavidéket jelenti. Rajtuk kívül jelentős erőt képviseltek egyes felső-egyiptomi városok kormányzói, mint Szauti (Lükopolisz), Kubti, Nehen (Hierakónpolisz), sőt a korszak vége felé egy harmadik független állam is létrejött Hmunu (Hermopolisz Magna) vezetésével.
I. Heti, Hahninszu ura minden bizonnyal katonai erővel vette be a VIII. dinasztia fővárosát, bár erre közvetett bizonyítékként csak Ipuwer írása szolgál. Mindenesetre ezen uralkodónak még Manethón idejében is nagyon rossz híre volt, amit leginkább annak köszönhet, hogy az „isteni monarchia”, azaz a legitim VIII. dinasztia megdöntése a kortársak szemében megvetendő, elítélendő cselekménynek számított. Előtte is többen megtehették volna ugyanezt, talán már a VI. dinasztia végnapjaiban, de egészen eddig a főurak megelégedtek a királyi kitüntetésekkel és címekkel, nem törtek magára a királyság szent intézményére. Heti ezen lépése után már nem maradt egyetlen legitim erő sem az országban, mely akár csak az egység látszatát is kelthette volna. Heti Thébát nem foglalta el, hatalma csak Thini körzetéig terjedt délen, de ez is csak Szauti hűsége miatt. Utódja, Merikaré alatt azonban Théba a szövetségi viszonyt is felmondta. A kialakult helyzet néhány aspektusában hasonló a mezopotámiai városkirályságok hierarchiájához. Szauti például névleg Hahninszu alattvalója volt, de Meszehti és Tefib(i) alatt bizonyára erősebb és gazdagabb volt, mint két vetélytársa együttvéve, és neki volt a legnagyobb esélye a főhatalom megszerzésére, miután katonai ereje már meghaladta Hahninszuét.
Szauti a „balansz” szerepét játszotta, attól függően, hogy melyik oldalra állt, tolódott el az egyensúly. Meszehti többször legyőzte Théba erőit, és megállította II. Antef északi terjeszkedését, de ugyanakkor sakkban tartotta a IX. dinasztiát is, majd Tefib dúlt Abdzsuban III. Heti nevében, nehéz időket hozva III. Antefre. Könnyen elképzelhető, hogy a gyéren lakott, viszonylag szegény thébai kerület urai megvárták, merre billen el véglegesen a mérleg nyelve, hogyan alakulnak az erőviszonyok Memphisz, Szauti és a közbeeső Hahninszu között. I. Montuhotep bizonyára ezért nem vette fel a királyi címet, s talán így érthető, hogyan lett Théba az utolsóból első. III. Heti nem sokkal később trónörökösének, Merikarének írt intelmeiben már harc helyett a békés egymás mellett élést tekinti feladatnak.Az Antefek birodalma némileg hasonló helyzetben lehetett, mint Hammurapi a maga korában: viszonylag kicsiny és szegényes terület felett kezdték uralkodásukat, de ügyes szövetségi politikával lassan valamennyi ellenfelük elbukott. Théba egyik első sikere az volt, amikor Kubtival szövetkezve leverték a hatalmas neheni kormányzót, Anhtifit. Nehen annektálása fontos állomása volt Théba pozícióharcának, nem véletlen, hogy mindhárom Antef felvette Hórusz, Nehen védnöke nevét. Ezután azonban többször vereséget szenvedtek Szauti uraitól, és Hahninszu gyengüléséig deffenzívába kényszerültek. Hahninszut végül jelentősen gyengítette Hmunu elszakadása, s ez vezetett a bukásához. A Thébával szembeni utolsó lázadás már Hmunu biztatására tört ki Abdzsu környékén, melyet II. Montuhotep vert le. Az ország egyesítését Alsó-Egyiptomban kellett befejezni, ami a legnehezebb feladatnak bizonyult – a városi önkormányzatok álltak ellen a legszívósabban. III. Heti tíz személy uralmáról írt.II. Montuhotep egyesítette az országot, és hosszú uralkodása alatt az állam látszólag stabilizálódott. Győzelmei emlékére hosszú és kacskaringós nevet vett fel (illetve háromszor toldotta meg az eredetit): (II.) Montuhotep Szaanhibtaui Nebhepetré Netjerihedzset Szemataui. Ötvenegy évi uralkodása alatt sikert sikerre halmozott, úgy tűnt, Egyiptom végre kilábal a majdnem évszázadnyi anarchiából. Théba sikerének titka, hogy míg a szomszédok szepatkormányzóiktól függtek, vagyis saját államukban sem sikerült felszámolni a széttagoltságot, Théba egy központosított hatalmat alakított ki.
II. Montuhoteppel Egyiptomra köszöntött a bronzkor, ami a kereskedelem újraindulásának köszönhető. Újraindult a bányászat, többek között a rézbányászat Núbiában, a kő- és rézlelőhelyek kiaknázása a Szinájon. A politikai és gazdasági egység is helyreállt. Még katonai expedíciókra is vállalkozott, a Vörös-tenger mellékén, Núbiában és a Szinájon is egyiptomi helyőrségek emelkedtek. Ez azt jelenti, hogy II. Montuhotep bekebelezte birodalmába e területeket. A szétesés korában az egyes országrészek között felélénkült a korábban ismeretlen belkereskedelem – már amennyire az ingatag közbiztonság lehetővé tette azt –, és ez már nem halt el az egységesítéssel.
Ám utódja, III. Montuhotep már a halotti templomát sem tudta befejezni, mintegy 17 éves uralkodás után hirtelen halt meg. IV. Montuhotep pedig sírostul-templomostul tökéletesen eltűnt a történelemből – legalábbis 1998-ig, amikor sírját magyar régészek találták meg.
Uaszet az azonos nevű nomosz (Felső-Egyiptom 4. nomosza) fővárosa volt. A középbirodalmi XI. dinasztia idején lett Egyiptom fővárosa, és ezt a státusát az újbirodalmi XVIII. dinasztia uralmának nagy része alatt is megőrizte, bár a közigazgatási központ szerepét továbbra is a korábbi főváros, Memphisz töltötte be. A XIX. dinasztia idején a fővárost a Nílus-deltába költöztették. A köztes időben (XII–XVI. dinasztia) Théba egyike volt az önállósággal rendelkező területeknek, amelyek a széttagolt folyamvölgyben kialakultak.
A Középbirodalom kezdete nehezen meghatározható. II. Montuhotep származása, elődei valódi király-volta, és az ezzel ellentmondásos önálló XI. dinasztiába sorolása miatt időnként olyanok is akadnak, akik I. Anteffel kezdik a XI. dinasztiát, s vele a Középbirodalmat. Ezzel azonban a Középbirodalom kezdetét olyan korra helyezik vissza, amikor valójában a válságból kilábalás még igen messze volt, sőt maga a válság épphogy elkezdődött. Áthidaló megoldásként találkozhatunk olyannal is, hogy a XI. dinasztia közepétől számítják a Középbirodalmat, II. Montuhotep trónra lépésének dátumát megadva a Középbirodalom kezdetének, de a teljes XI. dinasztiát ide sorolva. A XI. dinasztia thébai származású volt, székhelyük és temetkezési helyük is Thébában található.A királyi tekintélyt azonban az egész folyamvölgyben csak I. Amenemhat, egy katonatiszt állította helyre, mely már több, mint kétszáz évig töretlenül fennállt. A közigazgatásban több reformot vezetett be, kezdve azzal, hogy új fővárost alapított, mintegy megismételve a legendás Meni tettét, amivel az ország fővárosa egy időre ismét elköltözött Thébából. Théba túl messze délen helyezkedett el ahhoz, hogy hatékonyan kormányozhassák a szakadár területeket, ezért Amenemhat fővárosa a folyamvölgy közepére került (Itj-taui, a „Két Ország meghódítója”) II. Amenemhattól kezdve pedig megszűnt a szepatkormányzók (nomarkhészek) sírjainak szakadatlan láncolata.
A Középbirodalom idején az egyiptomi panteonban is változások kezdődtek, amelyek összefüggésben állnak Théba politikai súlyának növekedésével. Nem tudni, mi módon került Théba városába Ámon, és hogyan szorította ki az ott már őshonosnak számító – de egyébként az északi Junuból származó – Montu tiszteletét. A XI. dinasztia uralkodói Thébában laktak, és négyen a Montuhotep („Montu elégedett”) nevet viselték. II. Montuhotep Montu akaratából egyesítette az országot. Ámon tisztelete már ekkor is jelen volt itt, de még nem ő volt az elsődleges. Ámon származási helyét valószínűleg Thébától délre, az első zuhatag környékéig bezáróan kell keresni, mert a kosistenek itt jellemzőek (lásd például Hnum).I. Amenemhat viszont Ámon nevét és kultuszát terjesztette, annak ellenére, hogy messzire költözött Thébától. Mindenesetre a Középbirodalomra datálható az új thébai triász, Ámon, a felesége Mut és kettejük gyermeke, Honszu karrierjének kezdete. Ré, mint állami isten és az uralkodó személyes védnöke megmaradt a titulatúrában, de állami központi szerepe csökkent. A XII. dinasztia vitathatatlanul felső-egyiptomi származású, semmi sem kötötte őket a Ré-kultuszhoz, eltekintve az óbirodalmi hagyományoktól. Ezért ugyan kötelességszerűen felvették a Ré fia címet, sőt valamennyiük uralkodói nevében szerepel eme istennév, deklarálták hozzá való hűségüket, és a kultusznak megfelelő formájú síremlékbe temetkeztek (piramis), ennek ellenére más patrónust választottak maguknak. És hogy ez ne legyen túl feltűnő, az új állami főisten is egy Napisten lett, Ámon, aki éppúgy kos alakú, mint Montu. Ezután Ámont azonosították Rével (Ámon-Ré), és a váltás még kevésbé lett feltűnő.
A XII. dinasztia bukását követő időkről, a második átmeneti korról Manethón mindössze annyit említ meg, hogy két dinasztia követte azt, Théba és Hsou (Xoisz) székhellyel. Valójában a földfoglaló nomádok egy központja Memphiszben, egy másik Hutuaretben (Avarisz) alakult ki, míg Hsouban a helyiek maradtak hatalmon. A Középbirodalom állama tulajdonképpen fennmaradt, éppen csak az uralkodói hatalom és tekintély roppant meg. Nem jelentek meg újra a szepatkormányzók alig fél évszázada eltűnt privilégiumai. Az új összeomlást talán éppen az újfajta hivatalnokréteg okozta, akik az államot valójában irányították. E hivatalnoksereg alkotta a nemesség új formáját. A korábbi nemesség elvesztette pozícióit, mert a lojális hivatalnokok jelentették az önállóskodó régi nemesség helyett a királyság támaszát. A „király barátai” leginkább az „értelmiség” köreiből kerültek ki. A legfelsőbb államigazgatás fő mozgatói a „Fehér Ház Vezetője”, a „Két Arany Ház Vezetője”, a „Két Éléskamra Vezetője”, a „Munka Elöljárói” mind hivatalnokok, akik korábban legfeljebb gazdagok lehettek hivatalukkal, de nemesek nem. Ugyanakkor érvek találhatók arra is, hogy a katonai arisztokrácia is tevőlegesen beleszólt az események menetébe.
Théba jelentősége a hükszosz hódítást követően nőtt meg ismét. A hódítók egy része valószínűleg teljesen új várost alapított, melyet székhelyének tettek meg. Hutuaretnek („Nagy Ház”) nevezték. Uralkodóik tényleges befolyása nem terjedt túl a Deltavidéken – ők alkotják a XV. dinasztiát. A XVI. dinasztia székhelye Hsou, de az uralkodók sorrendje és származása bizonytalan. Hamarosan Thébában V. Antef megalapította a XVII. dinasztiát is. Ettől kezdve három gócban uralkodtak a folyamvölgy felett, legalább három, teljesen önálló állam létezett Egyiptomban, amelyek közül az egyik ismét Théba volt.
A hükszoszok a jelek szerint nem igyekeztek a Deltán túlra is kiterjeszteni közvetlen befolyásukat. Megelégedtek a Deltavidék bő termésű földjeivel, dús legelőivel, a mocsárvilág vadászható állataival. A Nílus-völgy délebbi területei gazdasági függőségbe kerültek tőlük, hiszen a folyam partvidéke a Deltán kívül nemigen rendelkezik legelőterülettel. A felső-egyiptomi arisztokrácia, melynek óriási állatállománya csak északon juthatott megfelelő legelőterülethez, mindent megtett annak érdekében, hogy Hutuaret urai beengedjék oda nyájaikat, gulyáikat és csordáikat. A virágzó kapcsolatok eredményeképp a déli nemességen keresztül a hükszosz uralkodónak nagy befolyásuk volt a déli események menetére.
Az i. e. 1570–60-as években a thébai uralkodók többször próbálkoztak a hükszoszok elleni hadjárat felszerelésével. Többnyire azonban már a kezdeti lépéseknél kudarcot vallottak, éspedig saját nemességük jóvoltából, akik nem lelkesedtek a háború gondolatáért, hiszen így is mindenük megvolt. Már Szenahtenré Jahmesz, majd fia, Szekenenré Ta-aa is háborúztak. Ám hiába voltak az ifjabbiknak kiváló tulajdonságai (az utókor a beszédes „Hős” vagy „Bátor” melléknévvel ruházta fel), ha lehetőségeit saját nemessége szabta szűkre. Egyiptomban még mindig nem létezett az állandó hadsereg intézménye, de valószínűleg egyetlen thébai uralkodó sem lett volna képes ilyet felállítani az anyagi lehetőségek hiányában. Az egyiptomi haderő afféle banderiális hadsereg, melynek hadba szólítása a nemesség anyagi erejétől és hajlandóságától függött. A parasztok és kézművesek hadra fogása és felfegyverzése is a nemesség feladata lett volna. Maga a Hős valószínűleg csatában esett el, mert megtalált múmiáján súlyos sebek éktelenkednek, fejsebébe igen jól beleillik egy harci szekerce foka. Bár akár összeesküvés áldozata is lehetett.Az első jelentősebb sikereket a Hős fia, Kamosze érte el az i. e. 1550-es években, dacára a nemesség passzív hozzáállásának. Kamosze hamarosan szintén elesett, és öccse, I. Jahmesz folytatta művét. Leküzdendő nehézségeire igazán jellemző az a tény, hogy a hükszosz dinasztia egészen uralkodásának 8. évéig, 1542-ig fennállt. Eközben azonban Núbiában a feje tetejére állt a világ. A középbirodalmi erődvonalban a kusiták lettek az urak. Már nem Egyiptom déli határának védelmét szolgálták, hanem Núbia északi határait jelölték ki. Núbia teljesen önállóvá vált, katonai ereje pedig elegendő volt arra, hogy Thébában a XIV. dinasztiát egy núbiai herceg, Neheszi alapítsa meg. A XVII. dinasztia alatt a kusiták nyílt szövetségre léptek a hükszoszokkal. Kamosze járőrei elfogtak egy futárt, aki mint kiderült, Avariszból igyekezett Kús földjére.
E levél tartalma több dolgot megvilágít a korabeli helyzetből. Más forrásból nem értesülünk a núbiaiak említett felkeléséről. Viszont Núbia felkelése helyi jellegű lehetett, hiszen a kusita hadsereg még Apop nagyon csábító felszólításai után sem tört be Egyiptomba, pedig Kamosze gyilkos harapófogóba került volna a kusita-ázsiai koalíció eredményes együttműködése esetén. Azt is kiszűrhetjük viszont a levélből, hogy Apop sem érezte magát elég erősnek egyedül Kamosze ellen.
Valószínűleg újult erővel indult meg Apop aknamunkája Thébában. Kamosze többször is említi felirataiban, hogy megbüntette az ázsiai megszállókkal együttműködő honfitársait. „Leromboltam városaikat, felperzseltem otthonaikat, melyek örökké parázsló romok lesznek a gazdáik által Kemetnek okozott kár miatt, az ázsiaiak szolgáivá züllöttek ők, elfeledték Úrnőjüket, Kemetet.” Eközben egészen Avariszig nyomult előre. Kamosze lényegében a medzsajok egységeire támaszkodott. Bonyolult helyzet állt elő. Núbia fejedelme ellenséges, sőt szövetségese a hükszoszoknak. De államapparátusát és hadseregét is egyiptomiak alkották, legalábbis egyiptizálódó kusiták. Mirgissza északi védőbástyái is feltűnően erősek (hasonlóan a többi núbiai erődítményhez), tehát valószínűleg már Egyiptom ellen védekezett, melynek seregeiben azonban núbiai medajok harcoltak. De Kamosze hadseregének medzsajai „... a kabinjuk feletti árbócról kémlelték a szetiukat, hogy tönkretegyék otthonukat...” A kialakult állapotban Kús uralkodója nyilván nem merte egységeit Egyiptom ellen vezetni, Apop egyedül maradt.
Az Újbirodalom első felében Ámon, Théba főistene Egyiptom legfőbb istenévé vált, az úgynevezett thébai háromság – Ámon, Mut és Honszu – tiszteletére számos templom épült, köztük a karnaki templom (ahol mellettük Théba korábbi főistene, Montu hadisten és több más isten tiszteletére is épült templom). Théba ragyogását Homérosz is dicsérte, az Iliasz 9. énekében „százkapujú Thébának” nevezte. A várost egyébként nem vette körül fal, Homérosz Diodórosz szerint a templomkapukra (pülónokra) utalhatott. A várost ekkor az egyiptomiak így nevezték: Wâset ent Amon henut en demi neb, azaz „Théba, Ámon városa, minden városok úrnője.” Az Ámon-kultusz töretlenül fejlődött. Hatsepszut alatt további minőségi változás állt be az állam és az Ámon-papság viszonyában. A politika addig sem volt idegen Amon papjaitól – ahogyan egyetlen más papságtól sem –, de ekkortól tényleges, közvetlen beleszólást kaptak az állam irányításának minden ágába. Az Ámon-papság jelentős politikai klikké vált, és eljött még az idő, mikor önálló teokratikus államot irányítottak thébai központtal.
III. Thotmesz tovább erősítette az útjára indult folyamatot. Közvetlenül Hatsepszut után minden fontosabb állami tisztséget Ámon-pap töltött be. Az Ámon-lobby olyannyira megerősödött, hogy Thotmesznek bármi módon is, de meg kellett szereznie a támogatásukat. Olybá tűnik a helyzet, hogy az Amon-papság támogatása nélkül nem sokáig tarthatta volna trónon magát – főképp úgy nem, hogy alig tartózkodik országában és fővárosában. Az Ámon-klérus hosszú távollétei alatt könnyen megfoszthatta volna trónjától. Vagyis az Amon-papság kétszeresen is jól járt, Thotmesz távollétei alatt irányította az országot, s a hadjáratok zsákmányából busás profithoz jutott.
A hadjáratokból származó mérhetetlen vagyon nagy része az Ámon-kincstárba vándorolt. Az ideiglenes kormányzásból fakadó politikai súly pedig egyre növekedett. A helyzet odáig fajult, hogy már III. Thotmesznek is, de főleg III. Amenhotepnek bármely lépése megtétele előtt orákulumot kellett kérniük Ámontól, mely jóslat pozitív vagy negatív előjelzése kötelező érvényű határozattá lett. Másképp: Ámon papjainak beleegyezése nélkül a király egyetlen fontos döntést sem hozhatott. A legfőbb tanácsadó (afféle miniszterelnök) tisztségét is kizárólag Ámon-pap tölthette be.
IV. Thotmesz és III. Amenhotep idején a junui Ré-papság – amelynek kiváltságait és jövedelmeit alaposan megnyirbálták – valószínűleg nyílt, fegyveres lázadást provokált. Erről azonban nincs több adat, mint IV. Amenhotep híres proklamációja, melyben említ „bizonyos eseményeket” Menheperuré és Nebmaatré ideje alatt. Konkrétan ismeretes viszont, hogy Ptahmesz, III. Amenhotep legfőbb hivatalnoka, természetesen Ámon főpapja megtiltotta, hogy a világi és vallási hatalom egy kézben egyesüljön. Ez saját Amon-papságára nézve rendkívül hátrányos, de az állam számára igen üdvös lépés volt. III. Amenhotep ezután Ré egyik papját nevezte ki Ámon második számú papjává, és leváltotta Ptahmosze főpapot, akinek helyére egy hivatalnokot, Meriptahot nevezte ki. Ugyanő a núbiai felkelést felirata szerint Ré akaratából verte le.
Mindez azt mutatja, hogy a thébai Ámon-klérus elleni küzdelem nem vallási, hanem belpolitikai jelleget öltött, s alig valamivel a hatalom megszerzése után már ellenérzést váltott ki. Ez abban is megmutatkozott, hogy III. Amenhotep utódja már a koronázáskor is kapott egy teljesen új jellegű címet: „Főpapja Ré-Harahtinak, a Horizonton ujjongónak, az Atonban levő izzásnak.” Ez ekkor még semmiképp sem lehet az ifjú uralkodó saját vallási-politikai beállítottságának jele, vagyis közvetve mutatja az uralkodóházon belüli hozzáállást a kérdéshez. IV. Amenhotep egész titulatúrájában nyoma sincs Ámon nevének, kivéve persze a születésekor kapott „Ámon elégedett" jelentésű nevet, melyet később el is vetett. „Szép lényege Rének, Ré egyetlenje” (Noferheperuré Uaenré) már eme belpolitikai reformok jegyében nőtt fel.
A Ré-Harahti főpapi cím felvétele nyílt demonstráció Ámon ellen. Éppúgy az is, hogy Thébában templom emelkedett Rének. Azonban e szakítás még nem teljes, IV. Amenhotep uralkodása elején még Ámon templomaiban is építtetett, s nyilvánosan hódolt Ámon előtt. Az Amon-papság nyilvánvalóan érezte a hatalomból kiszorulás  veszélyét. IV. Amenhotep e belpolitikai harc miatt került nehéz helyzetbe, s ez magyarázza külpolitikai tehetetlenségét is. Az ókor legnagyobb hatalma nem volt többé képes megvédelmezni szövetségeseit és vazallusait, mivel az ország gazdaságát és politikáját gyakorlatilag kézben tartó Ámon-papság immár kezelhetetlennek bizonyult. Ezért következett be az Amarna-reform, amely egyben Théba elhagyását és új főváros építését jelentette.
Ehnaton halála után, II. Ay és Tutanhamon idején a székhely visszakerült Thébába. De tekintélyét már semmi sem állíthatta helyre. Horemheb már csak látszólag tartotta fővárosát Thébában, sokkal többet időzött azonban Memphiszben, ahová rögtön a koronázása után hajózott. Horemheb nagyszabású építkezéseket indított meg Karnakban, de ugyanezt tette az ország összes többi fontosabb kultuszhelyén is, sőt elsősorban Ré lerombolt templomait állította helyre. Théba földrajzi fekvése is determinálta, hogy az Újbirodalomra megváltozó külpolitikai viszonyok következtében elvesztette jelentőségét. Egyiptom a továbbiakban az ázsiai nagyhatalmakkal került közelebbi kapcsolatba a nagypolitika minden síkján. A XIX–XX. dinasztia uralkodói már névleg sem Théba fővárossal számoltak. Azonban az Amon-papság egyedül hagyása Thébában szinte provokálta az önálló teokratikus királyság kialakítását, amely i. e. 1075-ben be is következett.
A XX. dinasztia hatalma egyre gyengült, míg az Amon-papságé nőtt. III. Ramszesz alatt a művelhető földterületek háromnegyede az Amon-papság kezében volt, míg a földművelők 15–20%-a a bérlőjük. IV. Ramszesztől IX. Ramszeszig a trónon nyolc király követte egymást, Thébában mindössze három főpap trónolt, Ramesszenaht és két fia (Neszamon és Amenhotep). Ez egyben mutatja a főpapi cím örökölhetőségét is. XI. Ramszesz alatt sajátságos harc folyt Amenhotep főpap ellen, de eredménye csak az uralkodó tekintélyének újabb csorbulása lett.
Amenhotepet ugyan az uralkodó hadserege Panehszi vezetésével eltávolította, és öt évig nem volt Ámonnak főpapja, de aztán i. e. 1080-tól Herihor következett – talán felesége, Nedzsmet révén Ramszesz sógora, bár elképzelhető, hogy Nedzsmet Herihor leánya és Pianh felesége volt –, aki már minden elődjénél tovább ment a világi címek gyűjtögetésében. Főpapságát is arra használta fel, hogy kineveztesse magát „A herceg, az elöljáró”, „A herceg, a Két Ország főnöke”, „A legyezőhordozó a király jobbján”, „A csűrök felügyelője”, a vezír, a hadsereg főparancsnoka, Núbia kormányzója posztokra. A legnagyobb bel- és külpolitikai befolyást lehetővé tevő állások az ő kezében összpontosultak, így teljhatalmú úr lett Felső-Egyiptomban. Csak rajta múlt, hogy nem nevezte királynak magát már korábban is. A karnaki Honszu-templomban már többféle királyi titulatúrával szerepel a neve. Uralkodói neve „Ámon főpapja”. Titulusként a „Ré fia”, majd utána: Meriamon Szaamon Herihor (Ámon kedveltje, Ámon fia).
Herihor azzal, hogy nyíltan király címezte magát, csak nevén nevezte a fennálló status quot, mely i. e. 1087 és i. e. 1080 között alakult ki. A Memphiszben székelő Ramszeszt csak a hagyományok és a látszat kedvéért nem fosztották meg trónjától, de az északi országrészt is Neszubanebdzsed kormányozta Ramszesz helyett. A következő dinasztia megalapítójaként számon tartott Neszubanebdzsed is minden bizonnyal már Ramszesz 19. uralkodási éve előtt önálló útra lépett, és talán Herihor fia volt. Herihor pedig megelégedett a tényleges hatalommal, királyságának legitimációja elmaradt, de nem is törte magát utána. XI. Ramszesz hiába élte túl, az öt éve elvesztett valós uralkodói szerepet nem vehette vissza: Herihort veje, Pianh követte a főpapi székben, és a legtöbb egyéb címben is. Egy hivatalos levél egy mondata még i. e. 1070 előttről rendkívül naturalisztikusan és plasztikusan fogalmazza meg az elkeserítő helyzetet. Pianh küldte egyik írnokának: 
I. e. 1069-ben Ramszeszt halála után Dzsaanet (Tanisz) ura, Neszubanebdzsed megalapította a XXI. dinasztiát, és székhelyét nem költöztette Memphiszbe, hanem saját birtokán maradt. Uralkodói nevében Ámon mellőzése feltűnő, de ugyanakkor a déli teokratikus eszmét elfogadta, és nem bolygatta e kényes kérdést. Amennyiben valóban Herihor fia volt, akkor érthető is, hogy sógorával, Pianhhal és testvérével (vagy unokaöccsével), Pinedzsemmel nem konfrontálódott. Pinedzsem ráadásul feleségül vette XI. Ramszesz leányát, Henuttauit, kettejük két fia megosztozott a thébai főpapi és az északi királyi címen. A helyi uralkodó hatalma így nem terjedt túl a fővárosa közvetlen körzetén, még a Deltavidéken sem volt mindenhol elismert király. Délen Pianh és utódai egy valódi teokratikus királyságot alakítottak ki, mely elvileg ugyan a dzsaaneti uralkodó fennhatósága alá tartozott, de valójában teljesen önálló volt, tényleges befolyása azonban messze északra is kiterjedt. A XXI. dinasztia idejében végig ketten uralkodtak. A megosztottság egy pillanatra sem vált hivatalossá, egyes thébai uralkodó-főpapok megelégedtek a főpapi címmel, mások királyként trónoltak, de az ország kifelé egységes maradt. A teljes kettészakadás I. Sesonk, egy líbiai származású, hadvezéri családból származó főúr trónra lépésével következett be. Ekkor ugyanis Sesonk Harsziésze főpap halála után Nimrat nevű emberét nevezte ki, de ténylegesen mégis Harsziésze fia lett az új főpap.A líbiaiak az i. e. 9. század közepe táján annyit értek el, hogy II. Takelot a saját fiát, Oszorkon trónörököst ültethette a thébai főpapi székbe. Ez az eredménye azonban inkább volt baklövés, mint valódi előrelépés, hiszen fia személye igencsak irritálta az ottani papságot és nemességet. Ádáz belvillongásokról tudunk, a főpapnak többször is menekülnie kellett Thébából. Mindezen események viszont teljesen aláásták a líbiaiak tekintélyét és hatalmát. Még a Deltavidék is két részre szakadt, Petubasztet, Dzsaanet korábbi ura Leontopoliszban királlyá koronáztatta magát. III. Oszorkon végül elérte, hogy leánya, I. Sepenupet legyen Ámon isteni felesége, akinek rendelkezésére bocsátották az Ámon-papság teljes vagyonát. Ezzel Ámon főpapjai végleg elveszítették politikai befolyásukat.A három dinasztia közti lavírozás ezután a legnagyobb főurak sokaságának adta meg az önálló politika folytatásának lehetőségét. Egyesek felvették a királyi címet is. Kevés az adat eme kiskirályokról, akikről tudunk, azokat se nagyon lehet kronologizálni, hiszen királyként saját uralkodásuk éveivel számolták az időt, és egymást nem nagyon emlegették, ami a korrelációt lehetővé tenné. Csak hét évtizeddel később, a Thébát elfoglaló kusita, Peye egy sztéléje ad képet a rengeteg kiskirályról.
A thébai teokratikus királyság erősen törekedett az ország egységének helyreállítására. Ám minél több hatalmi góc keletkezett északon, annál nehezebbé vált a dolguk. Gyengeségük okára számos magyarázat adódik, de a legfontosabb mindenképpen a számottevő haderő hiánya volt, mely viszont krónikus aranyhiányból fakadt, a Dél viszonylag elszegényedett. A gazdagnak és hatalmasnak tűnő Ámon-papság pompájának sosem volt gazdasági alapja. Amikor az uralkodók adományai megszűntek Ámon részére, a núbiai aranybányák többsége pedig kimerült, illetve éppen politikai és gazdasági okok miatt kiaknázhatatlanná vált, a papság relatíve elszegényedett, dacára óriási birtokaiknak. Ugyanakkor az Ámon-papság III. Oszorkonnal elvesztette maradék politikai befolyását is. Nem véletlen, hogy a núbiai haderőt oly szívesen fogadták kicsit később. Deffenzívába is kényszerültek már a XXII. dinasztia idején, hiszen a trónörökös Amon főpapjává avanzsálása nyilvánvaló presztízsveszteség, melyet azonban észak nem tudott kellőképpen kihasználni. Viszont amit elvesztettek réven, behozták a vámon: a Théba befolyása alatt álló területek kimaradtak az általános marakodásból. Théba királysága egységesebb lett, mint bármely északi királyság, vagy azok együttvéve. Ideológiai súlyát pedig minden bizonnyal arra használta fel, hogy egymásnak ugrassa az északi területek uralkodóit. Azonban önmagában az a tény, hogy egyre újabb politikai és gazdasági centrumok jelentek meg a Deltavidéken, Théba jelentőségének folytonos csökkenését mutatja.Ebbe a helyzetbe csöppent bele Peye. Herihor halálát követően Kús egyre önállóbb lett, míg a teljesen asszimilált Wawat megmaradt Théba fennhatósága alatt. Ámon papjai ennek ellenére még a 4. zuhatag környékén is emeltek templomot, pedig Napata a X. század elején már mindenképp egy független királyság központjává vált, és befolyási övezete egyre északabbra terjeszkedett. Eme állam alattvalói, nemessége nagy része, sőt az uralkodói dinasztia is afrikai, vallásuk, államszervezetük, sőt hagyományaik azonban egyiptomiak.
Peye tartotta magát a thébai elvárásokhoz. Egyiptomi uralkodói nevet vett fel (Uszermaatré Szeneferré), s hódolásra kényszerített néhány közép-egyiptomi várost, mint Hérakleopoliszt, és nagyhatalmú urát Peftjauibasztot. Talán épp e hódoltatás volt a casus belli Szaisz és Théba között. Az összetűzéseket Tefnaht, a Netjeri-kerület nagyhercege, Hsou, Tajen, Perneb és Mennefer ura indította el, deltavidéki befolyási övezetének kiterjesztésével. Elfoglalta egész Északnyugat-Egyiptomot, Itj-tauiból kiindulva, és a középső vidékek egy részét – többek közt Unu városát is elszakította Peye érdekszférájából. Tefnaht sikereit látván több más helyi uralkodó is csatlakozott hozzá, néhányan viszont azonnal ellene fordultak. Avarisz ura, Nemaret például Neferusz erődje ellen indult, bevette, és földig romboltatta, hogy az ne kerülhessen Tefnaht kezére. A korábban szinte elképzelhetetlen eset fordult elő: egyiptomi származású, talán királyi vérből származó trónkövetelő ellen fordult néhány egyiptomi nagyúr, mégpedig egy nem egyiptomi származású trónkövetelő oldalán. Ilyen eddig nem fordult elő, és bár a hükszosz-háború idején a nemesség nem fogadta kitörő örömmel uralkodója szándékait, de nem tudunk arról, hogy tevőlegesen szembeszálltak volna vele.
Peye megszálló csapatai és a még hozzá hű felső-egyiptomi haderő három csatában – szárazon és vízen egyaránt – leverte Tefnaht seregét, majd szinte futtában vették be Unut. A győztes núbiai-thébai hadsereg egészen Memphiszig semmilyen ellenállásba nem ütközött, ott is szinte kizárólag a polgári lakosság védekezett. A 8000 fős helyőrség és a felfegyverzett lakosság kevésnek bizonyult, Tefnaht maga is felesküdött Peye hűségére. A núbiaiak thébai székhellyel egy évszázadon át küzdöttek az ország egyesítéséért, mígnem szembekerültek Asszíriával.
Taharka i. e. 674-ben még visszaverte a határról az asszír inváziót, de i. e. 661-ben az asszírok dúlták fel és rombolták le Thébát, olyan mértékben, hogy a bibliai Náhum próféta a teljes pusztulás szinonímájaként hozza fel No Amon nevét. A város még néhány évszázadig lakott maradt, de ez a pusztítás mégis a legutolsó láncszem volt jelentőségének elvesztésében.
Bár politikai szerepét elvesztette és kicsiny faluként létezett tovább, Ámon kultuszának ápolására még a Ptolemaioszok alatt is gondot fordítottak. A 3. században núbiai betörés pusztította el végleg az ősi kultuszhelyet. Próbálkozások továbbra is voltak a kegyhelyek megmentésére, Septimius Severus például a Memnón-kolosszusokat renováltatta. Azonban a 4. századtól a keresztények jelentek meg, akik a templomokat keresztény templomokká és kolostorokká alakították, a sírokat lakásokként hasznosították. Az arabok hódítása után a templomokat nem használták többé, de a sírokat továbbra is lakásnak vagy istállónak használták.
Az ókori város templomai és sírjai Théba és a thébai nekropolisz összefoglaló néven találhatóak az UNESCO Világörökség-listáján. Ma Egyiptom Quena tartományában, Luxorban található; 1979 óta a világörökség része. Thébában lényegesen több műemlék maradt meg, mint a másik fővárosban, Memphiszben.
A thébai nemesség már a korai időkben a sziklasíros temetkezést alkalmazta, és ez a forma a XI. dinasztiával a királytemetkezésben is megjelenik. A XII. dinasztia uralkodói ugyan visszatértek a piramistemetkezéshez, a XVII. dinasztiával kezdve ismét a sziklába vájt kamrákban temetkeztek. Az első újbirodalmi király I. Thotmesz volt, aki a Királyok völgyét használta. A magánsírok hűen tükrözik a helyi előkelőség anyagi viszonyait, ami a város aktuális politikai és gazdasági jelentőségétől függött. A magánsírok eleinte kicsiny kamrák, de sokszor festett falakkal vagy reliefdíszítéssel. A belső kiképzés sokszor jobb minőségű, mint egyes uralkodósíroké. III. Amenhotep alatt a magánsírok lényegesen nagyobbak lettek, ami csak a XIX. dinasztia vége felé kezdett ismét kisebbedni, majd a XX. dinasztiára ismét egészen kicsivé váltak.
A Királyok völgyének temetkezése megváltoztatta a halotti kultusszal kapcsolatos eljárásokat is. A szokványos halotti templomokat és egyéb kultuszhelyeket már nem a nehezen megközelíthető sír mellett építették fel, hanem attól messze, a nyugati part szántóföldjeinek és a sziklás meredélyek találkozásánál. Az első ilyen Hatsepszut halotti temploma, amelyet a már fél évezredes Montuhotep-templom mintájára emelt Szenenmut. Ezt aztán követték a későbbi királyok templomai. Ezzel párhuhzamosan a magánsírok ábrázolásainak jellege is megváltozott. III. Amenhotep előtt a temetkezéssel kapcsolatos tematika mellett a mindennapi élet jelenetei láthatók, míg ezt lassan, a XIX. dinasztia derekára felváltották a kizárólag a túlvilági léttel kapcsolatos képek.A sírok szervezett kirablása a XXI. dinasztia idején kezdődött, amikor I. Pinedzsem főpap felújíttatott bizonyos sírokat. E felújított sírok némelyikében – például II. Amenhotepében – több korábbi uralkodót, herceget, királynét és hercegnőt temettek újra, miközben az eredeti halotti kelengyének lába kélt. III. Ramszesz és I. Széthi múmiáján kicserélték a vászonpólyát, II. Thotmesz és I. Amenhotep sírját tatarozták, majd újratemették II. Ramszeszt is.Ezután hosszú ideig nem történt semmilyen építkezés Thébában. Csak I. Sesonk bővítette tovább a karnaki templomot, amelyhez egy külső udvart és egy pülónt toldottak. A következő építési hullámot a núbiai Taharka uralkodása jelentette, aki szintén Karnakban épített.
at-Tarif, a XI. dinasztia első felének uralkodósírjai és közrendűek temetkezései
Nemesek völgye, Seih Abd al-Kurna, Dejr el-Medinet, Kurnet Murai (előkelők sírjai)
Dejr el-Bahari (II. Mentuhotep temploma, Hatsepszut temploma, III. Thotmesz temploma)
Baines, John, Málek, Jaromír. Az ókori Egyiptom atlasza, ford. Udvarhelyi László (magyar nyelven), Budapest: Helikon Kiadó Kft.. 1. kiadás: ISBN 963-208-068-8, 2. kiadás: ISBN 963-208-642-2 [1992] (2000) Bard, Kathryn. Az egyiptomi állam kialakulása, in: Shaw, Ian (szerk). Az ókori Egyiptom története (magyar nyelven), Debrecen: Gold Book Kiadó, 77–104. o.. Fordította: Kmilcsik Ágnes [2004]. ISBN 963-425-022-X 
Clayton, Peter A. Fáraók krónikája – A fáraók története uralkodásuk szerint – az ókori Egyiptom dinasztiái. Budapest: Móra (2007). ISBN 978-9-631183-16-0 
Hendrickx, Stan – Vermeersch, Pierre. A prehisztorikus kor, in: Shaw, Ian (szerk). Az ókori Egyiptom története (magyar nyelven), Debrecen: Gold Book Kiadó, 33–59. o.. Fordította: Kmilcsik Ágnes [2004]. ISBN 963-425-022-X 
Kákosy László. Az ókori Egyiptom története és kultúrája. Budapest: Osiris (2003). ISBN 963-389-497-2  ISSN 1218-9855
Kayser, Hans. Thébának száz kapuja volt – történelmi helyek a Nílus mentén, Terényi István (ford.), Wessetzky Vilmos (lektor), Budapest: Gondolat Kiadó (1969) 
Málek, Jaromír. Az Óbirodalom, in: Shaw, Ian (szerk). Az ókori Egyiptom története (magyar nyelven), Debrecen: Gold Book Kiadó, 105–133. o.. Fordította: Kmilcsik Ágnes [2004]. ISBN 963-425-022-X 
Midant-Reynes, Beatrix. A nagada-kor, in: Shaw, Ian (szerk). Az ókori Egyiptom története (magyar nyelven), Debrecen: Gold Book Kiadó, 60–76. o.. Fordította: Kmilcsik Ágnes [2004]. ISBN 963-425-022-X 
Seidlmayer, Stephan. Az első átmeneti kor, in: Shaw, Ian (szerk). Az ókori Egyiptom története (magyar nyelven), Debrecen: Gold Book Kiadó, 134–163. o.. Fordította: Kmilcsik Ágnes [2004]. ISBN 963-425-022-X 
Maspero, Gaston.szerk.: Marczali Henrik: A Kelet ókori népeinek története, Goldziher Ignác (ford.), Fogarassy Albert (átdolg.), Budapest: Franklin Társulat és Révai Testvérek (évszám nélkül) 
Mahler Ede. Ókori Egyiptom, Anno Kiadó hasonmás kiadása, Budapest: Magyar Tudományos Akadémia [1909] (évszám nélkül). ISBN 9639066400
A théraváda a buddhizmus egyik ága, amelyben a páli kánon tanításait használják. A hatalmas terjedelmű kánonban szerepelnek a legrégibb fennmaradt buddhista szövegek. A buddhizmus ezen formája hivatalos vallás Kambodzsában, Laoszban, Srí Lankán, Thaiföldön és Burmában, valamint kisebbségi vallás Vietnamban, Bangladesben és Kínában. Ezenfelül, ezeknek a csoportoknak a diaszpórái és az egyéb vallásváltók a világban szintén a théraváda buddhizmust gyakorolják.
A théraváda buddhizmus hívei világ minden részéről származó különböző országok és népek embereiből tevődnek össze:
SzingapúrA théraváda a közelmúltban népszerűségre tett szert a Nyugati világban is.Ma a théraváda buddhisták, más néven théravádinok, száma a világon több mint 150 millió fő és az elmúlt néhány évtizedben ez az irányzat gyökeret eresztett a Nyugaton és Indiában is.
A théraváda név a korai buddhista iskolák egyik ősi iskolája, a sztháviríja nevéből ered. A théravádinok tőlük származtatják magukat. Miután a második buddhista tanácskozás alkalmával nem sikerült megreformálni a közösség tagjainak (szangha) magaviseletét szabályzó szövegeket (Vinaja), "idősebb szerzetesek" egy kis csoportja különvált a mahászánghika iskolától. Így alakult ki a szthaviraváda szekta. A théraváda saját elbeszélései szerint az iskola alapvetően a vibhadzsjaváda (vagy "az elemzés tana") csoportból származik, amely a sztáviríja egy ága volt. Tanait az Asóka király támogatásával i.e. 250-ben összehívott harmadik buddhista tanácskozáson tárgyaltak szerint örökölte. Ezeket a tanokat úgy nevezték, hogy vihadzsjaváda. Asóka vélhetően szerepet játszott a szangha megtisztításában, azzal, hogy elzavarta azokat a szerzeteseket, akik nem fogadták el a harmadik tanácskozáson elhangzott tanokat. Később a vibhadzsjavádinok is négy ágra oszlottak szét: mahísászaka, kásjapíja, dharmaguptaka és támraparníja.
Úgy tartják, hogy a théraváda a támraparníja szektából ered, amelynek jelentése "srí lankai vonal". Srí Lankába Indiából küldtek hittérítőket Asóka király idején. A király fiát, Mahindát, illetve lányát Szanghamittát tartják a szigetországban a buddhizmus misztikus alapítóinak. A tudósok szerint ez a történet törvényesíteni igyekszik azt a feltételezést, hogy a théraváda a legrégebbi és a leghitelesebb buddhista iskola. Állítólag Szanghamitta alapította a Mahávihára kolostort Anuradhapura város mellett. A 7. századi Hszüan-cang és Ji-csing kínai szerzetesek a srí lankai buddhista iskolát úgy nevezik, hogy Sang-co-pu (kínai: 上座部), amely a szanszkrit "szthaviraváda" és a páli "Theraváda" megfelelője. A théraváda iskola legkésőbb a 4. századtól kezdve írásosan is a théraváda nevet használja. A név először a Dípavamsza krónikákban szerepel.
A srí lankai buddhizmus korai történetének nagy részében a théraváda három aliskolája létezett: a Mahávihára, az Abhajagiri vihára, és a Dzsetavana vihára. Legelőször a Mahávihára hagyományt alapították meg, a másik kettőt az elsőből kivált szerzetesek hozták létre később. A.K. Warder szerint a théraváda mellett az indiai mahásíszaka szekta szintén létezett Srí Lankán, amely később beleolvadt az előbbibe. A sziget északi részén időről időre felbukkantak egyéb indiai buddhista szekták is.
Amikor Fa-hszien kínai szerzetes ellátogatott a szigetre az 5. században, akkor  az Abhayagiri kolostorban 5000, a Mahávihára kolostorban 3000 és a Csetijapabbatavihára kolostorban 2000 szerzetesről számol be.
Az évszázadok során az Abhajagiri théravádinok szoros kapcsolatokat ápoltak az indiai buddhistákkal, akiktől átvettek sok tanítást. Ezek között mahájána tanítások is szerepeltek. A Dzsetavana théravádinok kisebb mértékben vettek át mahájána tanokat.Hszuan-cang a srí lankai théraváda két fő csoportjáról számolt be. Az Abhajagiri hagyományt "Mahájána szthavirának", a Mahávihára hagyományt pedig "Hínajána szthavirának" nevezi. Hszuan-cang így ír:
Akira Hirakawa úgy véli, hogy ha megvizsgáljuk alaposan a mahávihára iskola páli szövegmagyarázatait (Atthakathá) felfedezhetünk benne néhány mahájána tanítás. Kalupahana ugyanerre a következtetésre jut a Viszuddhimaggával kapcsolatban.Elfogadott tény, hogy a 8. században Srí Lankán már gyakorolták a buddhizmus mahájána és vadzsrajána irányzatait is, valamint ebben az időben a kínai ezoterikus buddhizmus terjesztéséről ismert két kínai szerzetes, Vadzsrabodhi és Amoghavadzsra, is megfordult a szigeten. A théraváda mahájána és vadzsrajána tanok központja vélhetően az Abhajagiri vihára volt.
A sír lankai Mahávamsza krónikák szerint a harmadik buddhista tanácskozás után két szerzetest (Szona és Uttara) küldtek a misztikus Szuvannabhumi földjére ("Aranyföld"), hogy terjesszék a buddhizmust. Szuvannabhumi pontos földrajzi elhelyezkedését illetően nem értenek egyet a tudósok, mindenesetre Burma déli része, Thaiföld, a Maláj-félsziget és Szumátra is lehetséges helyszínnek számít.
A 12. század előtt Thaiföldön, Burmában, Laoszban és Kambodzsában is különböző indiai buddhista szekták léteztek, köztük a mahájána irányzat is. A 7. században Ji-csing utazásai során feljegyezte, hogy ezeken a területeken az indiai buddhizmus összes jelentős iskolája virágzott.Annak ellenére, hogy néhány korai elbeszélés alapján úgy értelmezték, hogy létezett a théraváda irányzat is Burmában, a fennmaradt bizonyítékok alapján a burmai buddhizmus inkább a mahájána tanokat követte és páli helyett szanszkrit nyelvű volt. Miután a buddhizmus hanyatlásnak indult Indiában a srí lankáról érkező hittérítők a théraváda buddhizmust terjesztették el fokozatosan Burmában. A következő két évszázadban a hittérítők eljutottak Thaiföldre, Laoszba és Kambodzsába is, ahol ezután a théraváda buddhizmus felülmúlta a buddhizmus egyéb irányzatait.
A 19. századtól kezdve fokozatosan megnőtt a nyugati társadalmak érdeklődése a théraváda buddhizmus irányában. Elsősorban a Teozófiai Társulat alapítói, Helena Blavatsky és Henry Steel Olcott játszottak fontos szerepet a két kultúra közötti közvetítésben. A théraváda országokban kialakultak a világi vipasszaná gyakorlatok. Az 1970-es évektől kezdve a nyugati érdeklődés fokozódásával létrejött az ún. Vipasszaná mozgalom.Ezzel egy időben a srí lankai théravádinok a nyugati kultúra felé fordultak, hogy ilyen módon frissítsék fel saját hagyományaikat és annak felerősítésén keresztül kívántak ellenállni a brit gyarmatosításnak. A keresztény hittérítők veszélyeztették a helyi kultúrát, így a théravádinok is terjeszteni kezdték a théraváda buddhizmust. Támogatták őket a teozófisták, akik ősi forrásokban keresték a bölcsességet, amelyek között szerepelt a buddhizmus és a páli kánon is. Anágárika Dharmapala volt az egyik théraváda vezető, aki megpróbálta a Nyugat segítségével helyreállítani a Viszuddhimagga és a páli kánon alapján a vipasszaná hagyományt. Dharmapala a középosztálynak ajánlott vallási gyakorlatot és vallási önazonosságot, hogy ellenálljanak a brit imperialistáknak. Dharmapala erőfeszítéseinek köszönhetően a világi buddhisták elkezdték a meditációs gyakorlatokat, amelyek korábban csak a szerzetesek gyakoroltak.
Dutt, Nalinaksha. Buddhist Sects in India. Motilal Banarsidass Publishers Private Limited (1998) 
Gombrich, Richard F.. Theravāda Buddhism. A Social History from Ancient Benares to Modern Colombo. Routledge (1996) 
Gomez, Luis O.. Purifying Gold: The Metaphor of Effort and Intuition in Buddhist Thought and Practice. In: Peter N. Gregory (editor)(1991), Sudden and Gradual. Approaches to Enlightenment in Chinese Thought. Motilal Banarsidass Publishers Private Limited (1991) 
Gunaratana, Henepola. The Path of Serenity and Insight. Motilal Banarsidass Publishers Private Limited (1994) 
Kalupahana, David J.. A history of Buddhist philosophy. Motilal Banarsidass Publishers Private Limited (1994) 
McMahan, David L.. The Making of Buddhist Modernism. Oxford University Press (2008) 
Tuchrello, William P.. The Society and Its Environment. (Religion: Historical Background section). Federal Research Division, Library of Congress (Year unknown) 
Tiyavanich, K.. Forest Recollections: Wandering Monks in Twentieth-Century Thailand. University of Hawaii Press (1997) 

A thermopülai csata (görögül: Μάχη τῶν Θερμοπυλῶν, Makhé tón Thermopülón) a görög és óperzsa hadseregek közt i. e. 480-ban lezajlott ütközet, melyre a Thermopülai-szorosban került sor. A szoros több mint öt kilométer hosszan húzódott a tenger és a meredek hegyoldal között, helyenként mindössze 14 méter szélességben. Ezt az útvonalat elkerülni csak a szinte járhatatlan hegyeken keresztül lehetett, ezért stratégiai jelentősége már korábban is óriási volt. Az idők folyamán három mesterséges akadályt, kaput is építettek a szűkületben, a középsőt 100 évvel korábban a phókisziak a thesszáliai invázió ellen. A Thermopülai név az ógörög „forró kapu” szóból származik, mivel több melegvíz-forrás is található a környéken.
A katonai stratégák szerint a Thermopülai-szoros volt a legalkalmasabb hely, ahol védekezni tudtak a görögök az előrenyomuló perzsák ellen. Tisztában voltak azzal, hogy csak feltartóztatni tudják majd az ellenséget, illetve károkat okozni a csapataiknak, de megsemmisíteni vélhetően már nem, ezért Athén lakosságát kitelepítették. Egy perzsa sereg a Thermopülai-szorosnál, a hadiflotta pedig Artemiszionnál ütközött először görög ellenállásba. A görögök a szorosban a hagyományos phalanx-hadállást alkalmazták, úgy tervezték, hogy ezzel visszaverhetik a perzsa lovasság balszárnyát.
A csata részletei nem ismertek pontosan, mert csak Hérodotosz leírásai alapján lehet képet alkotni róla, amely néhány görög túlélő elbeszélése alapján készült. A csata előtt I. Khsajársá (I. Xerxész) öt napot várt, hogy a görögök elvonuljanak a területről, de azok maradtak, így megindította a támadást. Hérodotosz leírja, hogy a görög hopliták hosszú dárdával védekeztek, míg a perzsák rövid dárdával és karddal támadtak, valamint, hogy a perzsák nagy veszteségeket szenvedtek el a három napos csata során. Az egyik legenda szerint a harmadik napon egy helyi görög pásztor, Ephialtész megmutatta a perzsáknak az Anopaia-ösvényt, amelyen átvághatott a sereg, így a szoros bejáratát védő görögök hátába kerülhettek. Mikor Leónidasz belátta, hogy nem bírja tartani a szorost, elrendelte a teljes visszavonulást. Mintegy 700 theszpiai harcos, Démophilosz vezetése alatt, megtagadta a parancsot és tovább védekezett. Leónidasz testőrei, mintegy 300 spártai, 400 thébai és a theszpiaiak – tehát mintegy 1400 katona, ellentétben a köztudatban elterjedt mindössze 300 spártaival – ott maradtak, egyesek szerint a dicsőségért, mások szerint azért, mert a perzsák a visszavonulás elhúzódása miatt elvágták menekülésük útját. A csata végén a thébaiak letették a fegyvert, a spártaiak és a theszpiaiak egytől egyig elestek.
A görög–perzsa háborúk elsődleges forrása a görög történész, Hérodotosz. További leírásokat ad a szicíliai történész Diodórosz, aki az 1. században megírta a Bibliotheca Historicát, a görög-perzsa konfliktusról szóló beszámolót, és részben a korábban élt Ephorosz.A perzsákról a legfontosabb forrásanyag a görög irodalmártól, Ktésziasz Knidiosztól származik, aki II. Artakhsaszjá perzsa király (II. Artaxerxész) orvosa volt az i. e. 4. században. Knidiosz perzsa források alapján írta le az eseményeket, megemlékezett Hérodotoszról, de néhány hamis információt és elfogult állítást is átvett tőle. Sajnos utolsó munkája nem maradt fenn. A 9. században I. Photius bizánci pátriárka Myriobiblon műve, majd VII. Konstantin eklogai műve is foglalkozik a görög-perzsa háborúkkal. Több római történetíró, például Iustinus és Cornelius Nepos is írt a témáról. Pauszaniasz Periégétész Görögország leírása című művében is említést tesz a csatákról. Nepos és Ktésziasz Knidiosz írásait ma már nem tartja hitelesnek a modern történelemtudomány.
Athén és Eretria görög poliszok, bár jelképes mértékben, de részt vettek a perzsák elleni, i. e. 499-494 közti ión felkelésben. Az Óperzsa Birodalom ekkor még viszonylag új képződmény volt, gyakoriak voltak a lázadások a területén, így I. Dárajavaus perzsa királynak (I. Dareiosz) már voltak tapasztalatai a felkelések leverésével kapcsolatban. Mivel Athén támogatta az iónokat a felkelésükben, a perzsák meg akarták büntetni őket. Dárajavaus egyúttal lehetőséget látott arra, hogy a Balkán-félszigetet saját birodalmához csatolhassa.Az első perzsa hadjárat i. e. 492-ben kezdődött Mardoniosz vezetésével, aki ismét meghódította Thrákia európai területeit, amely névlegesen i. e. 513 óta az Óperzsa Birodalom része volt. Makedónia szintén i. e. 513, I. Amüntasz uralkodásától névlegesen szövetségesük volt, bár fia, I. Alexandrosz a görögökkel is jó kapcsolatokat ápolt. Makedónia valószínűleg hídfőállásként szolgált volna a perzsáknak a balkáni expanzióhoz, de támadásaik megakadtak Athosz hegyeinél, mert hajóik viharba kerültek. Mardoniosz később thrák törzsekkel ütközött meg, akiket súlyos veszteségek árán, de legyőzött, majd visszatért Perzsiába, miután helyőrségeket hagyott hátra a thrákiai partvidéken.
A következő évben I. Dárajavaus elküldte követeit a görög poliszokba, hogy azoktól a perzsa korona iránti hűséget kieszközöljék. A görög poliszok többsége elfogadta a perzsák feltételeit, de Athén és Spárta visszautasította azokat. A perzsa követek a hűség jeleként földet és vizet kértek, Athénban azonban a felháborodott tömeg a követet egy kútba dobta, míg Spártában szakadékba hajították őket, mondván vegyenek onnan vizet és földet. Egy évvel később, i. e. 490-ben I. Dárajavaus bosszúhadjáratot indított.I. e. 490-ben a perzsa hadsereg, Artaphernész és Datisz vezetésével, a szárazföldi hadsereget behajózta és tengeri úton megtámadta Athént és Spártát. A flottát Kilikia szatrapiából hajóztatták ki.A perzsa harcosok eljutottak Euboiába, ahol megtámadták az első nagyobb célpontot: Eretria városát. A perzsák közelsége miatt a város lakosai nem tudtak felkészülni az ostromra. Hat napi, mindkét oldalon sok áldozatot követelő ostrom után a perzsák a falakat lerombolták, majd a hetedik napon két eritriai kinyitotta a városkaput a perzsák előtt, és a város elesett. A várost kifosztották és felégették, a lakosságot rabszolgasorsba taszították.Délosz szigetének magasságában a perzsák átszelték a tengert, a célpont Athén volt. I. e. 490 nyarán Marathónnál, 40 km-re Athéntól északra partra szálltak. Pár nap múlva elkezdődött a a marathóni síkságon a csata. A perzsák vereséget szenvedtek, sokan közülük menekülés közben a mocsarakba fulladtak. A megmaradt perzsa haderő hajóra szállt, és hazatért.A marathóni csata után a király ismát Datisz méd admirálist bízta meg a hadihajók vezetésével és a következő athéni támadással. I. e. 486-ban a király 36 év uralkodás után meghalt és fia, I. Khsajársá lépett a trónra. Az új uralkodó komoly és hosszú tervezésbe, pénzszerzésbe, katonatoborzásba és új fegyverek beszerzésébe kezdett.I. e. 481 nyarán és őszén perzsa seregek gyülekeztek Kis-Ázsiában. I. Khsajársá a következő év tavaszán csatlakozott a seregeihez a lüdiai Szardeisz városában. Nem sokkal később két pontonhídon átkeltek a Hellészpontoszon.
Athéniak már I. Dárajavaus visszavonulása után tudták, hogy lesznek újabb hadjáratok, azonban a felkészülést csak néhány év múlva kezdték el, miután Themisztoklész tekintélye Athénban megerősödött. A görög poliszok vezetői tudták, hogy hamarosan tartaniuk kell egy újabb perzsa támadástól, de annak időpontját nem sejtették.
I. e. 481 őszén Spárta és Athén közös tanácskozást tartottak a Poszeidón-templomban a mai Korinthoszi-csatorna mellett, amelyre meghívták azokat poliszokat is, amelyek nem voltak a perzsák szövetségesei. A kongresszuson Athén és Aigina békét kötött és a görög városállamok támogatták a perzsák elleni harcot.I. e. 481 nyarán perzsa követek jelentek meg a görög poliszokban, hogy I. Khsajársá perzsa király (I. Xerxész) jóindulatáról biztosítsák azokat, akik hajlandók szerződést kötni Perzsiával. A thesszáliai városok eleget tettek a felszólításnak, a boiótiai Thébai szintén. A közép-görögországi népcsoportok közül egyedül a phókisziak álltak a perzsaellenes görög szövetség oldalára. Az ellenállást választók képviselői a Korinthoszi-földszoroson gyűltek össze, és megegyeztek abban, hogy az eseményeket a továbbiakban az Iszthmoszi Szövetség irányítsa. A fővezérlet joga Spártát, a Peloponnészoszi Szövetség fejét illette. Themisztoklész hazahívta Ariszteidészt és kibékült vele.
Időközben értesültek arról, hogy a perzsák átkeltek a Hellészpontoszon, és észak felől várható a támadás. Úgy döntöttek, hogy a keskeny Thermopülai-szorosnál veszik fel a harcot az ellenséggel.
A perzsa sereg, miután i. e. 480 tavaszán a Hellészpontoszon átkelt Európába, a görög poliszok ellen vonult. A Hellészpontosztól Termosz városáig 3 és fél hónapig a partvidéken haladtak. A gyalogságot a hadiflotta kísérte. I. Khsajársá ekkor felosztotta a hadsereget, hogy az felállhasson a megfelelő taktikai egységekbe.A görög szövetségi kongresszus I. e. 480 tavaszán ismét összeült, hogy megbeszéljék a védelmi stratégiát. Arra jutottak, hogy a Tempé-völgyben fognak megütközni a perzsákkal. I. Alexandrosz makedón király figyelmeztette a görögöket, hogy elkerülheti őket az ellenség, így visszafordultak. Ezzel azonban védelem nélkül hagyták Thesszáliát, Alexandrosz így jó pontot szerzett a görögöknél és perzsáknál egyaránt.
Nem sokkal később jött a hír, hogy a perzsák már Európában vannak. A másik görög tervet Themisztoklész vezette fel, aki szerint Thermopülánál kell megütközni a perzsákkal. Ez a szoros a görög nehézfegyverzetű gyalogosoknak, a hoplitáknak kedvezett. Egyúttal a tengeren, a szorostól nem messze is szembe tudtak szállni az ellenséggel, mivel az athéni hajók képesek lezárni a csatorna kijáratát. Ezt a tervet el is fogadta a kongresszus. Ezután Athén lakosságát Trezenoszba telepítették át.A görögök katonai tanácskozást tartottak augusztus elején, ahol először arról tárgyaltak, hogy a Korinthoszi-földszorosban fogják útját állni a perzsáknak, de a phókisziak és a lokrisziak tiltakoztak ellene, mert ez az ő területük harc nélküli feladását jelentette volna, ezért ragaszkodtak a Thermopülai-szoroshoz. Végül a katonai tanács beleegyezett ebbe.Miután a görög hadak megérkeztek a Thermopülai-szoroshoz, megerősítették az ott álló régi falat, és várták a perzsa hadsereget. I. Khsajársá nyár végére, egyes vélemények szerint augusztus 14-ére érkezett meg a szoroshoz. Felderítőket küldött a görögökhöz, akik a görög sereget kisebbnek gondolhatták a valóságosnál, mert sem a megerősített falak mögé bújt katonákat, sem a phókisziakat nem láthatták. Ez utóbbiakat rendelte Leónidasz az Anopaia-ösvény védelmére. Khsajársá elküldte tárgyalóit, hogy azok rábírják a görögöket a megadásra és elvonulásra, de I. Leónidasz spártai király elutasította a perzsák követeléseit.
I. Khsajársá perzsa király hadseregét illetően mind a mai napig jelentős viták vannak a történészek között. Hérodotosz például 2,6 millió perzsáról és 5,2 millió szövetséges harcosról számolt be. Szimonidosz szerint létszámuk mintegy 4 millió főt tett ki, míg Ktésziasz Knidiosz 80 000 perzsa katonáról tesz említést.A modern történészek több görög forrás összehasonlítása után sem találtak reális adatokat. A mai számítások szerint legfeljebb 200 000-250 000 katona vehetett részt a csatában, és minimum 15-20 ezren lehettek. Pontos számot a perzsa hadsereg létszámát illetően azért nem tudni, mert feltételezik, hogy Makedóniában és Thesszáliában is maradhattak még tartalék egységek.
Perzsia volt az első szövetségi állam a történelemben, amelyben 10 különböző nép élt. Tolerálták a más vallásúakat, eltörölték a rabszolgaságot. Az államszerkezet miatt a hadsereg is többnemzetiségű volt: perzsák, médek, asszírok, föníciaiak, zsidók, arabok, egyiptomiak, sőt görögök is harcoltak Perzsiáért. E „nemzeti” haderőt kiegészítették zsoldos csapatokkal is. Dárajavaus a görög polgároknak is engedélyezte a nagyobb építkezéseket illetve eltörölte a görög kolóniákban is rabszolgaságot. Ezért az ión és makedón területeken népszerű volt, és az ő oldalára álltak a háborúk idején. A katonák általában íjat, rövid lándzsát, kardot vagy baltát, és fonott pajzsot hordtak. Az íjászok kezdték a támadást, majd a lándzsások következtek. Az alacsonyabb rangú perzsa gyalogság (szparabara) tagjai nagyobb fonott pajzsot és hosszabb lándzsát hordtak, viszont íjjal nem voltak felszerelve. Az ütközetekben a hátvéd szerepét töltötték be. A lovasság könnyű fegyverekkel harcolt.A perzsa hadsereg elit alakulatai a halhatatlanok és a méd kopjások voltak. A halhatatlanok seregteste gyalogosokból állt, és tagjai hősiességükről és bátorságukról voltak híresek. Mindig 10 000-en voltak, ezért nevezték az egységet halhatatlanoknak. Születésüktől kezdve harcra képezték őket, és csak szabad médek és perzsák lehettek az egység katonái. Fegyvereik között dárda, kopja, kard és pajzs szerepelt. A méd kopjások egyformán jól használták a kopját és a pajzsot, és a halhatatlanok után a legjobb harcosoknak számítottak.
A perzsa flotta méretéről is komoly viták vannak. Hérodotosz szerint 1207 hajóból állt, ezt más ókori tudósok elfogadták. A modern tudósok legtöbbje szintén ezt a számot tartja helyesnek, bár a Szalamiszi csatában valószínűleg ennél kevesebben voltak. Vannak történészek, akik ezt a számot úgy értelmezik, hogy a szemben álló felek hajói összesen, azaz görög flottával együtt voltak ennyien, és maga a perzsa flotta csak körülbelül 600 hajóból állhatott.
A peloponnészosziak létszámával kapcsolatban Diodórosz lejegyezte, hogy az 1000 lakedaimóniai mellett 3000 egyéb peloponnészoszi volt, vagyis összesen mintegy 4000 katona. Hérodotosz szerint is 4000 peloponnészoszi harcolt, azonban más helyeken Hérodotosz 3100 főről, továbbá a helótákról is tesz említést, de utóbbiak számáról nem nyilatkozik. Ez a 900 fős különbség a két adat között valószínűleg a spártai helóták hiányát jelenti. Az alternatív verzió szerint ez a 900 fő, akiket Hérodotosz perioikoszokként szerepeltetett, lehetséges, hogy Diodórosz által lejegyzett 1000 lakedaimóniait takarja.
A lakedaimóniaiak létszámával kapcsolatban Diodórosz által lejegyzett 1000 fő talán azonos a 300 spártaival, ugyanis ezt írta: „Leónidasz 1000 embert vitt magával”, továbbá hozzátette, hogy „ott állt vele 1000 lakedaimóni, és mellette 300 spártai”. Nem tudni, hogy pontosan mit akart mondani a szerző, mivel a „lakedaimóni” és a „spártai” szinoním fogalmak. Pauszaniasz egyetértett Hérodotosszal, akit valószínűleg olvasott, továbbá meghatározta a lokrisziak pontos számát, akikről elődje nem említett adatokat. Pauszaniasz szerint a lokrisziak az összes katonájukat - mintegy 6000 fő - elküldték a csatába, így a többi 5200 fővel összesen 11 200 katona harcolt a perzsák ellen.A modern történészek többsége szerint Hérodotosz adatai a reálisabbak. Úgy gondolják, hogy 1000 lakedaimóniai és a 900 helóta elfogadható szám, így kb. 7000-7100 katona harcolhatott a görög oldalon. Ebből az adatból kihagyták a Diodórosz által említett melisziakat és a Pauszaniasz által említett lokrisziakat. Másfajta felállást is el lehet képzelni, továbbá figyelembe kell venni a visszavonulásokat, és mintegy 3000-ren maradtak.
A görögök stratégiai szempontból a Thermopülai-szoros védelmét látták a legjobb lehetőségnek az ellenség megállítására. A terv nem tartalmazott támadást a perzsák ellen, mert tudták, hogy nem nyerhetnek a túlerő ellen, és a perzsa előrenyomulást sem tudják sokáig megállítani. A görög doktrína kizárólag a védekezést, a perzsák időleges feltartóztatását tartotta szem előtt. A Thermopülai-átjáró és az Artemiszioni-szoros földrajzi adottságai - a keskeny szárazföld és a tenger - miatt a perzsák létszámfölényüket nem tudták érvényesíteni. A perzsa haderő párhuzamosan haladt a tengeren és a szárazföldön (mivel a hajók szállították az utánpótlást), így azok egy helyen hosszabb ideig nem tudtak tartózkodni. A perzsák a csata előestéjén tudták, hogy vagy visszavonulnak vagy továbbhaladnak, mivel a szűk átjáró komoly akadály volt számukra, ugyanakkor meg is kellett tartani a haditengerészet és a szárazföldiek együttműködését.A Thermopülai-szoros taktikailag is kiváló hely a görög harcászati módnak. A phalanx katonai alakzatban a hopliták szűk helyen könnyen megakadályozhatták a perzsa gyalogság előretörését, a perzsák a lovasság bevetésére nem is gondolhattak. Szintén a phalanx előnye a perzsákkal szemben, hogy a görögök mellvértet, nehéz sisakot és pajzsot hordtak, míg a perzsák gyalogsága könnyű fegyverzetű volt, kivéve a halhatatlanokat. A görög lándzsa jó fél méterrel volt hosszabb a perzsák lándzsájánál, ami a phalanxot támadó perzsa gyalogságot behozhatatlan hátrányba hozta. A görögök leggyengébb pontja a hegyvidéki átjáró volt, ami Thermopülai nyugati és keleti kapuit kötötte össze, amelyen át a perzsák megkerülték, majd hátba támadták őket. Leónidasz egy helyi lakostól hallott az útról, ezért azt a phókisziakkal záratta le. A perzsa gyalogságnak a hegyvidéki terep nem okozott gondot, mert hegyi kiképzésben is részesültek.
A csata idején a Thermopülai-szoros a hegyek és a Malioszi-öböl között feküdt, és alig 14 méter széles volt. A déli oldalon sziklás hegyek, míg a keleti részen a tengeri öböl volt. A szorosban három kapu állt, a középsőt a phókisziak építették, hogy megvédjék magukat a thesszáliai inváziótól. „Thermopülai” jelentése ógörögül meleg kapuk, a környéken található meleg vizű források után.A 21. századra már feltöltötték a folyók a területet, a tenger hátrébb húzódott, a szoros kiszélesedett. A régi út a hegyek lábánál haladt keresztül, amelyen egyébként a mai modern út is fut. A terület a második világháborúban is fontos csata helyszíne volt, az ókori színtértől pár méterre. Ebben a csatában a britek és a németek ütköztek meg, amelyen végül az utóbbiak vesztettek.
Négy napnyi felvonulás után az ötödik napon elkezdődött a csata. Khsajársá megparancsolta 5000 íjászának, hogy támadja meg a görögöket, de a phalanxharcosok pajzsai és vértjei felfogták a nyílvesszőket, így azok veszteség nélkül vészelték át a nyílzáport. Ekkor hangzott el Diénekész híres mondása is (az anekdota szerint Khsajársá megüzente a görögöknek, hogy nyilai elsötétítik a Napot, mire azt válaszolták: „legalább árnyékban harcolunk”). Később a kissziai és méd katonák támadtak, akiknek el kellett fogniuk a görögöket. Ezután a görögök indítottak ellentámadást, akik a phókiszi falnál, a legszűkebb helyen harcoltak. A pontos taktikáról nincs sok információ, Diodórosz annyit jegyzett le, hogy a férfiak vállvetve álltak, nagy pajzsokkal, ami valószínűleg a phalanx tipikus felállását mutatja be.A perzsák a görögöknél kisebb pajzsaikkal és rövidebb dárdáikkal nem tudtak hatékonyan harcolni a zárt spártai alakzat ellen. Hérodotosz megemlíti, hogy állandóan cserélődtek az elől harcoló görög sereg tagjai azért, hogy akik elfáradtak, le tudjanak pihenni. A görögök olyan sok méd harcost öltek meg, hogy a perzsa királynak háromszor is meg kellett változtatni a tartózkodási helyét, hogy biztonságban maradjon.Ktésziasz Knidiosz szerint az első támadáskor csak két vagy három spártai esett el.
Hérodotosz és Diódorosz szerint, mikor a perzsa király megtudta, hogy nagy veszteségük volt, elrendelte a halhatatlanoknak, hogy induljanak meg a görögök ellen. A spártaiak ekkor visszavonulást színleltek, majd ellentámadásba lendültek.
A második napon I. Khsajársá perzsa király ismét elrendelte a támadást, bízva abban, hogy a kis számú, és fáradt görög sereg megadja magát, azonban a második napon sem sikerült eredményt elérni. A perzsa király végül visszarendelte a csapatokat a táborba. I. Khsajársá Hellász elleni háborúja veszélybe került. Félő volt, hogy hadereje teljesen felmorzsolódik a szorosban, de legalábbis olyannyira megfogyatkozik, hogy már nem lesz képes Athén ellen támadni. Ekkor azonban egy helyi görög, bizonyos Ephialtész elárulta, hogy létezik egy hegyi ösvény is, az Anopaia, ami egyenesen a görögök táborába vezet. Ephialtészt a jutalom ösztönözte. Az árulót a görög kultúrában megbélyegezték, és a nevét rémálommal azonosítják.
A perzsa király azonnal el is indította az ösvényen Hüdarnészt és csapatát, hogy a Kallidromoszon fekvő ösvényen a görögök hátába kerülhessenek. A halhatatlanok egy véres csata után voltak ekkor, de Diodórosz szerint így is mintegy 20 000 harcos indult el a görögök hátába. Az Anopaia-hegyet megkerülve egész éjjel meneteltek. Volt egy útelágazás is az átjáróban, az egyik Phókiszba, a másik Alpenoszba vezetett.
A perzsák egész éjszaka vonultak, és rábukkantak a Leónidasz által őrségbe állított phókiszi könnyűgyalogosokra. A görögök susogó tölgyfalevelek zajára lettek figyelmesek, és észrevették, hogy valaki közelít feléjük. Hérodotosz azt írta, hogy meglepetésükben felugrottak. Hüdarnész csapatait is váratlanul érte a phókisziak jelenléte, de nem bocsátkoztak harcba velük. Azt hitte a perzsa parancsnok, hogy a spártaiakkal találkoztak, de Ephialtész megnyugtatta őt, hogy nem. A phókisziak egy közeli dombra vonultak vissza, így szabad utat adtak a perzsáknak a szoros felé. 
Egy hírnök jelentette Leónidasznak a történteket, aki reggelre összehívta a haditanácsot. Leónidasz ekkor felajánlotta a csapatokat küldő görög városállamoknak, hogy távozhatnak. Csupán a 300 spártai, 700 theszpiai, 400 thébai (valószínűleg hoplita, akik a spártaiakat kísérték el) maradt ott, utóbbiakat Leónidasz azért nem engedte el, mert félt, hogy átállnak a perzsák oldalára, így inkább maga mellett tartotta őket.Leónidasz tényleges cselekedetei vitatottak. A spártaiakra nem jellemző, hogy visszavonulnának, még egy ilyen elkeseredett helyzetben sem. Az is lehetséges, hogy a király vállalta a halált, hogy megmenthesse ezzel városát. A legvalószínűbb azonban az, hogy létrehozott egy védőosztagot, akik fedezték a visszavonuló görög csapatokat. Ha a görög sereg utóvéd nélkül visszavonult volna, a nyílt terepen a perzsa lovasság fölénybe kerül. Azzal, hogy a maradék sereg tovább védte a szorost, nagyon sok ember életét megmentette.A thébaiak jelenléte is vita tárgyát képezi. Hérodotosz szerint őket csak túszoknak hozták, hogy megmentsék városuk becsületét. Plutarkhosz rámutatott, ha őket túszoknak küldték, miért nem zavarták el őket a görög katonák? Valószínű, hogy a harcoló thébaiak – a város többségével ellentétben – lojálisak voltak a görögökhöz és ellenezték a perzsa uralmat. Saját akaratukból jöttek a csatába, mert tudták, ha a perzsák elfoglalják városukat, már nem térhetnek haza.A theszpiaiak úgy döntöttek, hogy nem hódolnak be a perzsa királynak, ezzel kockáztatták, hogy az ellenség lerombolja a városukat. Ez azonban nem magyarázza, hogy a város evakuálása után is ottmaradtak a csatatéren. Úgy tűnik, hogy önként döntöttek így, még a biztos halál tudatában is.Hajnalban Khsajársá italáldozatot mutatott be, majd megvárta, amíg a halhatatlanok leereszkedtek a hegyről. A 10 000 főt kitevő hadsereg a phalanx elejét támadta meg. A görögök ekkor szélesebb alakzatot vettek fel, hogy minél több perzsát elérhessenek és megölhessenek.Kezdetben a hosszú lándzsájukat használták, de amikor az eltört, áttértek a ksziphoszra (rövid kard). Hérodotosz szerint a perzsa király két testvére (Abrokomosz és Hüperanthosz) is elesett az ütközetben. I. Leónidasz spártai királyt a perzsa íjászok lőtték le.Ahogy a perzsa halhatatlanok közeledtek, úgy a görögök egyre jobban visszaszorultak a sziklafalhoz, ahol a perzsa íjászok végeztek velük. A csata estig tartott, a spártaiak hősies küzdelem után egyenként estek el.
A thermopülai csata – bár vesztes csatának bizonyult – időt adott a városállamoknak, hogy megfelelően felfegyverkezzenek, és végül a szalamiszi csatában, majd a Plataiai csatában legyőzzék a perzsákat.
Mikor a perzsák megtalálták Leónidasz testét, Khsajársá elrendelte, hogy vágják le a fejét, a testét pedig feszítsék keresztre. Hérodotosz megjegyezte, hogy ez ritka szokás volt a perzsáknál, mert a bátor ellenség holttestét általában nagy megtiszteltetésben részesítették (Pütheasznak is megadták a tiszteletet Szkiathosz szigetén).A perzsa győzelem után a görögök összegyűjtötték a halottaikat, és eltemették a közeli dombon. A perzsa invázió után a földszorosban egy kőoroszlánt ábrázoló emlékművet emeltek. 40 évvel a csata után I. Leónidasz spártai király csontjait exhumálták, majd Spártában újratemették. Az ókorban tiszteletére minden évben játékokat rendeztek.A perzsa győzelem miatt a görög flotta a Szaróni-öbölbe vonult vissza, és Athén lakosságát, még az ellenség megérkezése előtt Szalamisz szigetére menekítették . A perzsák büntetőhadjáratot indítottak azon városok ellen, akik segítették Eretriát és Athént a lázadásban. E két várost azért akarták elfoglalni, és a birodalomhoz csatolni, mert segítették az ión felkelést.
A görög szövetségesek a Korinthoszi-földszorosban lerombolták az utakat, és magas, védelemre szolgáló falakat húztak fel. Hasonló taktikát alkalmaztak, mint Thermopülainál, a perzsa haderő koordinációját akarták nehezíteni, így a tengeren vették fel a küzdelmet, megakadályozva ezzel a tengerészeket, hogy azok a szárazföldre léphessenek. Themisztoklész azt javasolta, hogy Szalamisz melletti keskeny öblökben vegyék fel a perzsákkal a harcot.A Szalamiszi csata után a perzsák a babiloni lázadás miatt hazatértek. A görög–perzsa háborúk i. e. 449-ben a kalliászi békével ért véget.
Európa ókori történelmében a thermopülai csata vitathatatlanul a leghíresebb csata, mely különböző feldolgozásai révén részévé lett a kortárs kultúrának. A nyugati kultúrkörben a görögök hősiességét és kitartását szokás hangsúlyozni, annak ellenére, hogy a perzsa hódítást nem tudták megakadályozni.Az itt alkalmazott görög stratégia egyértelműen azt mutatta, hogy a perzsa előrenyomulást időlegesen feltartották a Thermopülai-átjáró és az Artemiszioni-szoros környékén. Ezt a lépést az indokolta, hogy megakadályozzák Beócia és Attika elfoglalását.A történészek szerint a perzsa haderőnél lényegesen kisebb számú görög bevetése utólag értelmetlennek tűnik, hiszen valamivel nagyobb számú védővel már sokkal tovább tudták volna magukat tartani. Ekkor pedig elérhették volna azt, hogy az élelem és vízhiány miatt esetleg a perzsák visszavonuljanak. Így annak ellenére, hogy a védők komoly veszteséget okoztak az ellenfélnek, mégsem forgott veszélyben a perzsa győzelem sem taktikai sem stratégiai értelemben. A görögök egy részének sikeres visszavonása nem növelte a perzsák harci morálját és egyébként sem vetett semmilyen árnyékot a perzsa győzelemre.Lehet olyan véleménnyel is találkozni, hogy a perzsák pürrhoszi győzelmet arattak. Azonban nem szenvedtek olyan veszteségeket, amelyet később nem tudtak volna pótolni, és Hérodotosz sem említ ilyesmit. Az a tény is megerősíti ezt, hogy a csatát követően a perzsa sereg Görögország jelentős részét elfoglalta és még egy év múlva is harcképesek voltak.Alternatív érvként felmerülhet az is, hogy Thermopülai volt az utolsó állomása annak a sikeres halogató harcnak, mellyel időt nyertek a görög flotta a Szalamiszi csatára történő felkészítésére. Bár ennek ellentmond, hogy a thermopülai és szalamiszi csaták közötti körülbelül egy hónapnyi idő nem tekinthető jelentősnek. Továbbá ez a vélemény nem veszi figyelembe azt sem, hogy a csatával egy időben a görög flotta az Artemiszioni-szorosban harcolt.George Cawkwell arra utal, hogy a thermopülai és szalamiszi csaták között eltelt csúszást nem a csata eredményezte, hanem maga Khsajársá, azzal, hogy Phókiszban és Beóciában a görög ellenfeleivel szemben szisztematikus leszámolásba kezdett. A görög-perzsa háborúkról szóló modern tudományos elemzések a pürrhoszi győzelmet kevésbé hangsúlyozzák, inkább I. Khsajársá sikeréről beszélnek és arról, hogy a görögök nagy lehetőséget szalasztottak el, és a csatavesztésük következtében a perzsák meghódíthatták Görögország jelentős részét. Például Cawkwell kijelentette, hogy „I. Khsajársá sikeres volt mind a szárazföldön mind a tengeren, és hadjárata ragyogó sikerrel kezdődött. Minden oka megvolt hát, hogy megveregesse a saját vállát.” John Francis Lazenby úgy fogalmazott, hogy a görög vereség katasztrofális volt. A görögök taktikája, hogy megállítják Thermopülánál és Artemiszionnál a támadókat, csődöt mondott és teljes összeomlás lett a vége.A thermopülai csata nevezetességét tehát nem a háború kimenetelére gyakorolt hatása, hanem az ott tapasztalt görög példamutatás adta. Híressé vált az a fajta hősiesség, ahogy a hátramaradók szembeszálltak a halállal. A másik ok, hogy máig érvényes követendő példát állítottak a szabadságért és hazájukért harcolóknak.
Szimónidész epigrammáját a spártai hősöknek írta, majd később az utolsó spártai katonák nyughelyére egy kőtáblát emeltek, amelyre rávésték e művet. Az eredeti kőtábla nem maradt fenn, de 1955-ben egy újat készítettek. A szöveg Hérodotosz által maradt fenn, és így hangzik:
Görögországban számos helyen emeltek emlékművet a csata, illetve I. Leónidasz spártai király tiszteletére. Ilyen a Leónidasz-emlékmű, amelyen Leónidasz szobra látható, a lábánál egy tábla, amelyre a Μολών λαβέ (Molon Labe), vagyis Gyere és vedd el! mondat olvasható. Az emlékmű jobb és bal oldalán elhelyezett szimbolikus márványszobrok Spárta nevezetességeit, a Tajgetoszt és az Eurótasz-folyót jelenítik meg. 
A másik emlékművet 1997-ben avatta fel a görög kormány, amely a 700 theszpiainak állít emléket. Ez egy márvány emlékmű, amelyen egy bronz Erósz istenséget ábrázoló szobor található. A szobron ez áll: „Emlék a 700 theszpiainak”.
Sok legenda kapcsolódik a csatához, ezekben a görög hősiességet és bátorságot dicsőítik. Egyik legenda szerint a perzsa király feldühödött, amikor a viharban megsérült a Dardanellákon felállított hídja, ezért büntetésként elrendelte a tenger megkorbácsolását. Egy másik legenda szerint Khsajársá jót nevetett, amikor meghallotta, hogy a spártaiak megfésülködnek, de Demaratusz spártai dezertőr elmondta, hogy a spártaiak a végsőkig elszántak a halálra. Akkor fésülködnek meg szertartásosan, amikor az életüket kockáztatják. Ha Khsajársá valaha is legyőzi a spártaiakat, nem lesz más a világon, aki meg merné kockáztatni, hogy megtámadja a perzsákat. Volt olyan legenda is, amely szerint a perzsák nem bántották a fegyvertelen ellenséget, aki aztán foggal-körömmel támadt rájuk. A történetek többsége a görögöket dicsőítette.
Amikor a perzsák felszólították Leónidaszt, hogy adja át a fegyvereket, a spártai király így válaszolt: „Molon labe!” vagyis „Gyere és vedd el!” Plutarkhosz lejegyezte, hogy Leónidasz király felesége, Gorgo azt válaszolta arra kérdésre, hogy mi lesz, ha nem tér vissza férje a csatából, hogy „Jó férfi és jó gyermek”.A csata után I. Khsajársá perzsa király kíváncsi volt, hogy mit fognak tenni a görögök (hiszen nagyon kevesen harcoltak görög oldalon), ezért két arkadiai szökevényt hallgatott ki, akik elmondták, hogy az olümpiai játékokon voltak a többiek. A király megkérdezte, hogy mi ott a győztes jutalma. A válasz az volt, hogy olajfaág-koszorú. Tigranész perzsa parancsnok erre felkiáltott: „Te jó ég, Maradoniosz, milyen emberek küzdöttek ellenünk? Nem az aranyért, hanem a dicsőségért harcoltak!”.
A thermopülai csata régóta téma a különböző kulturális területeken, mert az egyik legismertebb katonai harci cselekmény a történelem során. Maga a történet a görög Hérodotosz írásai alapján maradt fenn, de ő nem volt jelen a csatában. Ő írta le a történetét a 300 spártainak és és a 700 theszpiainak, akik három napig védték a szorost a perzsák ellen.
Bár Hérodotosz számadatai eltúlzottak, a későbbi költők, rendezők ezeket az adatokat vették alapul, hogy a görögök dicsőségét, illetve bátorságát, hősiességét kihangsúlyozzák. Sok műben ez a csata testesíti meg az önfeláldozást a haza védelméért. 
Az orosz és ukrán névjegyzékben a Leónidasz szláv változata a Leonyid is megtalálható. Itt megemlítendő Leonyid Iljics Brezsnyev és Leonyid Kucsma államfők neve. Aszteroida is viseli a spártai király nevét: 2782 Leonidas. A második világháború idején működő Luftwaffe 200. támadóezredének (Kampfgeschwader 200) 5. százada is felvette a nevét (Leonidas század), a háború végén pár tucat önfeláldozó bevetést hajtottak végre az oderai szovjet hídfők ellen.
Az angol-zulu háborúkat néhol afrikai thermopülának is nevezik .Számos vers, dal, képregény, film és videojáték adaptálta a csata történéseit. Néhány ezek közül a teljesség igénye nélkül:
A 300 spártai egy 1962-es amerikai film, mely a thermopülai csata történetetét meséli el. A film a görög kormány támogatásával készült, és a peloponnészoszi Perakhora faluban forgatták. A 300 képregénysorozat a 300 spártai hősről emlékezik meg. Írója és rajzolója Frank Miller, aki még gyermekkorában látta az 1962-es filmet, és ez alapján készítette az adaptációt. Az eredeti sorozat 5 füzetben jelent meg 1998 május és 1998 szeptember között a Dark Horse Comics kiadásában. A 300 pedig ennek a képregénynek a 2007-ben készült változata, amiben történelmi fantasy műfajban dolgozza fel az eseményeket. A filmet Zack Snyder rendezte, a zenét Tyler Bates zeneszerző komponálta, Miller vezető producerként és tanácsadóként működött közre.
A csata történéseit főleg Hérodotosz munkáiból ismerjük, amelyek valószínűleg elfogultak, túlzottak, ezért a történészek egyetértenek abban, hogy a leírásokban több dolog is ellentmondásos.
Hérodotosz műveiben leírta, hogy 5,2 millió perzsa támadta meg a görög poliszokat, amit a modern tudósok teljesen elvetnek, és legfeljebb 100 000 katonát tartanak reálisnak. Hans Delbrueck szerint a perzsák csak 15-20 ezren lehettek, vagyis szerinte 350-szeres túlzásba esett az ókori történetíró.
A görög források szerint 20 000 perzsa esett el, amelyet a mai történészek nem tartanak reálisnak, mivel ennyien a három nap alatt nem is tudtak harcolni a 14 méter széles átjáróban. Továbbá az is kétséges, hogy az utolsó görög katonák a perzsák távoli nyilaitól haltak meg.
A nyugati történészek igyekeztek pontos adatok alapján rekonstruálni a csatát, és mint kelet és nyugat összecsapásának próbálták beállítani. Ennek ellentmond, hogy a görögök között is összetűzések voltak, melynek fő oka, hogy Spárta, Athén vagy más görög poliszok igyekeztek hatalmat gyakorolni a másik felett. Továbbá Thesszália, Makedónia illetve Thrákia is a perzsák oldalán vett részt a konfliktusban. Később Spárta a perzsák oldalára állt a peloponnészoszi háborúban Athénnal szemben, míg a korinthoszi háborúban Athén állt a perzsák oldalára Spártával szemben.
Görögországban és a nyugati világban úgy értelmezik a csatát, mint a demokratikus görögök és a zsarnok perzsák közti konfliktust, vagy másképpen a szabad görögök és a rabszolgatartó perzsák harcát. Ugyanakkor az Óperzsa Birodalom nem volt soha rabszolgatartó állam, sőt tiltott volt a rabszolgaság mind a 30 szatrapiában. A belső konfliktusok miatt az első demokratikus államnak nevezik a birodalmat, mivel nagy önállóságuk volt a tartományoknak. Ugyanakkor a demokratikus Athénban létezett a rabszolgatartás 80-400 ezer fő rabszolgával. A görög seregekben is harcoltak rabszolgák (helóták), emiatt csatlakozott a perzsákhoz Thrákia, Makedónia és Thesszália.
Ez a szócikk részben vagy egészben  a   Bitka kod Termopila című horvát Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Ez a szócikk részben vagy egészben  a   Battle of Thermopylae című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Holland, Tom. Persian Fire: The First World Empire and the Battle for the West. Abacus (2006). ISBN 0-385-51311-9 
Lazenby, JF. The Defence of Greece 490–479 BC. Aris-Phillips Kft. (1993). ISBN 0-85668-591-7 
Traver, Andrew. From polis to empire, the ancient world, c. 800 B.C.-A.D. 500: a biographical dictionary. Greenwood Publishing Group (2002). ISBN 0-313-30942-6 
de Souza, Philip. The Greek and Persian Wars , 499-386 BC.. Osprey Publishing (2003). ISBN 1-84176-358-6 
Green, Peter. Diodorus Siculus – Greek history 480–431 BC: the alternative version. University of Texas Press (2006). ISBN 0-292-71277-4 
Cawkwell, George. The Greco-Persian Wars (angol nyelven). Oxford University Press. ISBN0199299838 (2006) 
Burn, A.R..szerk.: Ilya Gershevitch, ed.: Persia and the Greeks, The Cambridge History of Iran, Volume 2: The Median and Achaemenid Periods The Cambridge Ancient History, vol. 5. Cambridge University Press (1985). ISBN 0-521-22804-2 
Köster, AJ. Studien zur Geschichte des Antikes Seewesens. Klio Belheft 32 (1934) 
Farrokh, Keveh. Shadows in the Desert: Ancient Persia at War. Osprey Publishing (2007). ISBN 1846031087 
Bradford, Ernle. Thermopylae: The Battle for the West. Da Capo Press (2004). ISBN 0-306-81360-2 
Bury, J. B.. A History of Greece to the Death of Alexander the Great. Da Capo Press (2000)
