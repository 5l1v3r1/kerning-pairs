
A Buzánszky Jenő Stadion és sporttelep Dorog város, valamint Komárom-Esztergom megye egyik legnagyobb, egyben Magyarország egyik legrégebbi sportlétesítménye. A nyilvántartásban korábban Bányász stadion, majd Dorogi Városi Stadion néven szerepelt, míg 2010. május 4. óta viseli Buzánszky Jenő nevét. A város közepén, a Köztársaság út – Iskola utca – Vasút-sor – Zsigmondy Vilmos lakótelep által közrezárt, 6334 négyzetméternyi területen található. Egykor a Dorogi Szénbányák Vállalat, 1995 óta napjainkig pedig a Dorogi Szénmedence Sportjáért Közalapítvány a tulajdonosa. 2012 óta a Dorog Város Egyesített Sportintézménye végzi az üzemeltetését. A Dorogi FC, valamint a Dorogi Egyetértés SE székhelye és centerpályája.
Építése 1914-ben kezdődött, azonban az I. világháború eseményei miatt megakadt és 1918-ban folytatódott, végül 1921-ben avatták fel. Az észak-dél tájolású stadion egy komplett sportközpont is egyben, ahol a füves szabványméretű labdarúgópályát és a hatsávos salakos atlétikai futópályát övező lelátókon és öltözőépületen kívül klubszékház, sportcsarnok, uszoda, birkózócsarnok, műfüves villanyfényes edzőpálya, automata tekepálya, strandröplabda pálya, zenepavilon, sportmúzeum, műanyag borítású sípálya, büfék, szauna és fitnesz szalon is található. Korábban szabadtéri tenisz-, kézi- és röplabdapálya, kuglipálya, salakos kispálya, valamint egy komplett atlétikapálya is üzemelt benne. A létesítmény fő tervezője a kor neves és népszerű aranyokleveles építészmérnöke, a Dorogon élt Gáthy Zoltán volt.
Az idők során több felújításon és bővítésen ment keresztül úgy, hogy az eredeti arculatát mind a mai napig megőrizte. Hivatalosan a legnagyobb befogadó képessége 15 000 fő volt, amit 1963-ban hitelesítettek. Napjainkban, az elfogadott új rendszabályok alapján tízezer, a FIFA-szabványra történő átalakítása esetén pedig hatezer néző befogadására alkalmas. A 2001-ben történt központi hitelesítés alapján „C”-kategóriás besorolást, míg 2016-ban, az MLSZ megszigorított követelményének eleget téve, másodosztályú engedélyt kapott. A stadion mint komplett sportközpont működik. Mindenkori fő rendeltetése, hogy a Dorogon működő versenysportokban részt vevő csapatok számára a mérkőzésekhez, versenyekhez, viadalokhoz, valamint az edzésekhez és a felkészülésekhez a megfelelő körülményeket biztosítsa. A versenysport mellett a diák-, és a tömegsportot is szolgálja. A sport adta lehetőségeken felül kihasználtsága szélesebb körben is kiterjed. A stadion egyben kulturális és szabadidőközpont is, amely a dorogi és a vonzáskörzetben élők számára számos kikapcsolódási lehetőséget is biztosít.
Története során rengeteg kiemelkedő, köztük számos világhírű sportoló alapozta meg itt a hírnevét, szinte valamennyi sportágból. Csak néhányat említve, Grosics Gyula, Buzánszky Jenő, Ilku István, Ilku Péter, Monostori Tivadar, Varga János, Szűcs Lajos, Mucha József, Szabó József, Beke Imre, Ferencz Károly, Bacsa Péter, vagy Fekete László. Ezen felül itt készült a berlini olimpiára Csik Ferenc olimpiai bajnok úszó, valamint a dorogi csapat tagjaként itt szerepelt Ivo Georgiev bolgár válogatott labdarúgó is.
A létesítményben megfordult hírességek listája is figyelemre méltó. A magyar sport legnagyobb egyéniségei közül gyakorlatilag minden egyes labdarúgó szerepelt már Sárosi Györgytől, az Aranycsapat tagjain át Détári Lajosig, vagy más sportágak képviselői, mint Papp László, Hegedűs Csaba, Kocsis Ferenc, Adler Zsigmond, a magyar asztalitenisz-válogatott, a magyar birkózó-válogatott, a magyar úszó-válogatott. A leghíresebb honi játékvezetők közül Palotai Károly, Puhl Sándor és Bozóky Imre vezettek többször itt mérkőzést. Napjaink egyik nemzetközileg is legelismertebb játékvezetője, Erős Gábor pedig gyakran időzik itt kollégáival és barátaival. Szintén a neves vendégek sorát gyarapítják a Magyar Olimpiai Bizottság, a Magyar Olimpiai Akadémia tagjai. A sportolókon kívül számos híresség – köztük színészek, zenészek – is tiszteletüket tették. A vezető politikusok közül itt járt Lengyel Gyula, Peyer Károly, Chorin Ferenc, József főherceg, Kádár János, Orbán Viktor, Szili Katalin, Latorcai János, Jánosi György, Vona Gábor, valamint a hírhedtségükről nevezetes Kun Béla, Szamuely Tibor, Rákosi Mátyás és az iráni sah, Mohamed Reza Pahlavi. Ezen kívül XII. Piusz pápa, Serédi Jusztinián, Radnóti Miklós, Németh László, Erdő Péter, továbbá Habsburg Ottó és családja a dorogi látogatása során érintette a stadiont.
Az 1914 tavaszán megalakult dorogi sportegyesület első fontos teendői közé tartozott, hogy pályát találjon magának. A szükséges kérvényeztetést követően dr. Schmidt Sándor bányaigazgató a vasút északi oldalán húzódó placcot jelölte ki számukra. A korabeli helymeghatározása szerint Dorog északi településrészén, az Öregkolónia szomszédságában épült. A teret a helyi fiatalok már a futball megjelenése és népszerűvé válása előtt is sportolásra használtak, mégpedig a közkedvelt méta nevű játékot űzték. A leendő sporttelep mellett volt közvetlenül a Binder vendéglő. Azon túl, hogy a sportbarátok törzshelyévé vált, többek között itt alkották és írták alá a Dorogi AFC alapító okiratát, valamint itt születtek a stadion tervei is 1914-ben. A hely fontosságát emelte, hogy a tulajdonos, Binder Lőrinc vált a klub első mecénásává. Mind a sportot, mind a sporttelep kialakítását szervesen támogatta. Elsőként a játéktér kialakítása valósult meg, amelyet gondos mérnöki tervezést követően alakítottak ki. Tekintélyes mennyiségű földet mozgattak meg az alapozáshoz. Egy nagy kiterjedésű és viszonylag mély gödröt ástak, amelynek üregét a visszakerülő föld közé vegyítve különböző vízelnyelő anyagokkal töltötték fel. Ezt követően a terület döngölésével és hengerlésével nyertek sima felületet. A pályát észak-dél irányban tájolták. A munkálatok Bauer János építőmester és Kompolthy Ödön, a neves helyi bányamérnök irányítása mellett zajlottak, amiből a sportolók mellett számos önkéntes is kivette a részét. A játéktér ennek a tervszerűen kialakított alapnak köszönhette, hogy nemzetközi színvonalú pályája lett Dorognak, amely a későbbiekben is dacolt az időjárási viszonyokkal és sikeresen ellenállt a természet erőivel szemben. Egyik legnagyobb erénye a mérhetetlenül nagy vízelvezető képessége. A dorogi fatelep ajándékaként készültek el a futballkapuk. A csapat már a klubalapítás évében saját pályáján fogadhatta ellenfeleit. A hírverő és bemutató futball mérkőzések mellett mindjárt egy más jellegű programra is sor került a sporttelepen, ahol 1914. június 28-án Megyei Tűzoltóversenyt rendeztek, éppen azon a napon, amikor a Osztrák–Magyar Monarchia trónörököse, Ferenc Ferdinánd és felesége, Zsófia hercegnő merénylet áldozata lett Szarajevóban. Az I. világháború kitöréséhez közvetlen ürügyül szolgáló esemény a világtörténelmet meghatározó hatásai mellett évekre visszavetette mind a dorogi sport további fejlődését, mind a stadion építését.
Az első világháború történései miatt megakasztott építkezés érdemi folytatására 1918-ban kerülhetett sor. A Doroggal szomszédos településen, a mai Esztergom-Kertvárosban (akkoriban Esztergom-Tábor) működött az ország legnagyobb hadifogolytábora. A háborút követően felszámolták a tábort, ahonnan a dorogi sportbarátok a fölöslegessé vált kerítést elhozták, és abból kialakítva oldották meg a pálya és a sporttelep elkerítését. A Tanácsköztársaság idején Lengyel Gyula, Peyer Károly, Kun Béla és Szamuely Tibor is megfordult a sporttelepen, azonban nem sportcélból. Nagyszabású propagandájuk egyik részeként Dorogon tartottak agitációs beszédet, valamint megkezdték a tanácshatalom ellenségeinek kikiáltott személyek begyűjtését. Próbálkozásuk azonban kudarcot vallott, mert a munkások nem voltak hajlandók kiadni vezetőiket, másfelől a szónoklatok botrányba fulladtak, miután a dorogi hallgatóság komolytalannak minősítette a hallottakat. Dr. Schmidt Sándor bányaigazgatót és több dorogi elöljárót is elbújtattak biztonságos helyre. A Tanácsköztársaság bukása után megkezdődött a lelátó építése mellett, az atlétikapálya, teniszpályák, majd az öltözők és egyéb kiszolgáló objektumok létesítése is. A tervezésbe bekapcsolódott a kor kiváló építésze, Gáthy Zoltán is, akinek egyik alkotása a Dorogi Bányász Zenekar részére készült Zenepavilon volt, amely a sporttelep egyik kuriózuma és dísze lett. A zenekar elmaradhatatlan része volt a sportrendezvényeknek, és minden jelentős eseményen innen szolgáltatta a zenét. Idővel a szurkolást és a meccsek hangulatát is emelte, amikor a dorogi góloknál tust húzott. A stadionban 1919 őszén került sor a Dorog AC labdarúgó csapatának legelső hazai bajnoki mérkőzésére az 1919–1920-as évadjában, az amatör liga másodosztályában.
Az elkészült fedett ülőhelyekkel, szektorokkal és díszpáhollyal ellátott tribün, valamint a főbejáratot képező Déli kapu is, amelyek a kor építészetének egy-egy remekei voltak. A tribün mellvédjét kőfaragások, zászló- és virágtartók díszítették. Díszpáholyában rendszeresen foglaltak helyet a település elöljárói, köztük maga, Schmidt Sándor is, valamint a meghívott vendégek. Az egyesület megkapta azt az 1895-ben épült emeletes épületet is, amelyet korábban vasútállomásnak, majd a csendőrség központjának szántak. A labdarúgópálya eredeti mérete 110x60 méteres, a körötte húzódó futópálya pedig 413 méteresre készült. A fedett tribün 1600 néző befogadására volt alkalmas és ekkora már készen állt és használható volt az első úszómedence is, amely 50x12 méteres mérettel rendelkezett. A teljes beruházás 2 millió korona összegű volt, amelyet teljesen helyi forrásokból finanszíroztak. Az anyagi hátteret a dorogi bányavállalat fedezte.  Még a hivatalos megnyitó előtt két hónappal már egy országraszóló atlétika verseny megrendezésére is sor került, amelyet Dorogi kerületi verseny néven harangozott be a sajtó, ahol számos neves atléta képviselte magát még a fővárosból is. A rendezvény értéke felért egy megnyitó ünnepséggel, ugyanis a hivatalos program keretén belül sor került a Pestvidéki kerület alakuló közgyűlésére is, valamint a Nemzeti Színház művészmatiné előadására. Az eseményen ezren foglaltak helyet a lelátókon.1921-ben elkészült a színvonalas sportcentrum, amelyet még ugyanazon év októberében egy jeles és nagyszabású atlétikai viadallal nyitottak meg ünnepélyesen. A megnyitón kétezren vettek részt, köztük a díszvendégek soraiban számos egykori miniszterrel, katonai parancsnokkal. A versenyen több országos rekord is született. Ezzel a versennyel egyben egy tradíció is elindult, ugyanis innentől fogva évenként, a késő nyári időszakban megrendezésre került a Dorogi AC atlétikai viadala, amely az egyik legnépszerűbb versennyé nőtte ki magát, ahol az ország legnevesebb atlétái rendre részt vettek. A Magyar Atlétikai Szövetség elismerése és köszönete mellett Dorogot atlétacentrumnak nyilvánította. 
1922. június közepén a birkózók és az ökölvívók 120 főből álló küldöttsége látogatott a stadionban, soraiban csupa válogatott sportolóval egy propaganda versenyre. 2000 fős nézősereg előtt került sor a versenyekre, amelyek közötti szünetekben a dorogi Bányász Zenekar szórakoztatta a közönséget. A sporttelep továbbra is folyamatosan bővült. A vidéki települések sorában elsőként Dorogon készült a több medencét magában foglaló versenyuszoda, amihez öltözősor, napozó, fedett lelátó és műugrótorony is tartozott. Ezen kívül három teniszpálya, új büfé, klubhelyiség, öltöző, fürdő és a kuglipálya is helyett kapott a létesítményben.
A szabadon maradt tereket parkosították. Egyetlen évtized leforgása alatt a település egy nívós sportcentrummal gazdagodott, majd ráadásként, a korszak méltó zárásaként megszületett az első bajnoki cím, amit a labdarúgók vívtak ki az amatőr liga másodosztályában (Középmagyarországi kerület, II. o., Váci alosztály). Az impozáns sporttelepet az 1920-as évek első felében több képeslapon is megörökítették.
A kezdeti időszakban Komoróczy Miklós organizálta a sporttelepen zajló rendezvényeket, nagy hangsúlyt fektetve arra, hogy a sportrendezvények minél magasabb nívót érjenek el és minél szélesebb tömegekhez szóljanak. Támogató bálokat rendezett, valamint egész napos komplex műsorokat állított össze, ahol a művészetek és a sport közös értékeit igyekezett kidomborítani. Komoróczy szervezésében 1923 júniusában az ország legnevesebb tornászai és atlétái vettek részt sportviadalon a dorogi sporttelepen.
Nem sokkal az avatást követő időszakban a Nemzeti Sport egy külön cikkel is foglalkozott a sportteleppel, amelyben többek között ezt írták:
"Kiemeltük a verseny kimagasló sportértékét, de ezzel kapcsolatban ujólag kell szólnunk a dorogi csodaszép sporttelepről. A dorogi sporttelep kontinentális értelemben véve a maga nemében páratlan. Rövid két év alatt olyan nagystilü beruházások és épitkezések létesültek, amelyek bámulatra ragadják a szemlélőt. A klubvezetőség európai stilü pálya és sport fejlesztésével olyan példát adott a magyar sportnak, hogy annak kihatása nemsokára az egyetemes magyar sportban is mutatkozni fog. A sporttelep a munkások, bányászok otthona, legkedveltebb szórakozó helye. Sportélete fővárosi értelemben véve fejlett. A sporttelepen a következő sportágakat kultiválják: atlétika (a legjobb magyar futópálya), labdarugás, uszás (a pályán egy 25 m. és egy 50 m.-es modern betonuszoda van), birkózás, tornázás, vivás, tennisz, korcsolyázás."
A létesítmény az 1920-as évek vége és a második világháború között élte első virágkorát. Valamennyi sportesemény ünnepszámba ment, amit fokozott a jó szervezés is, miután a versenyeket, vetélkedéseket egymást követően bonyolították le. Így gyakorlatilag egész napos programot biztosítottak a lakosság részére, amelynek csúcspontja az aktuális futballmérkőzés volt. A pezsgő és tartalmas folytonossághoz hozzájárultak más népszerű rendezvények is, mint a bálok, táncmulatságok, vagy az iskolai tornabemutatók. Gyakran tartottak egyéb népünnepélyeket, Levente-avatást, istentiszteletet, olykor pedig munkásgyűléseket is. A nagyszámú látogatottság és a sportcentrum népszerűsége a gazdag programokon kívül annak is volt köszönhető, hogy a településen kivétel nélkül minden családból akadt legalább egy fiatal, aki sportolt a DAC színeiben, valamint az emberek maximálisan a sajátjuknak érezhették, miután a sportközpont építkezésében, majd rendbetartásában tömegesen vállaltak részt önzetlenül. A működéshez szükséges anyagi hátteret részben a dorogi bányavállalat (akkoriban Salgótarjáni Kőszénbánya Rt.) biztosította, részben a kialakult pártoló-tagsági díjakból és adományokból teremtették elő. Hamarosan kitüntetett szerephez jutott a létesítmény, ahová az ország élsportolói gyakran és szívesen mentek edzéseiket is tartani. Különösen a válogatott atléták és az úszók voltak szinte állandó vendégek. Az egyik legnevesebb ilyen látogató Csik Ferenc olimpiai-, Európa- és sokszoros magyar bajnok úszó volt, aki az idők során törzsvendégnek számított a dorogi sporttelepen. 
A sporttelep valamennyi rendezvénye kitüntetett fontossággal bírt, amelyek során nagy hangsúlyt fektettek a díszítésre is. A legtöbb esemény alkalmából zászló- és virágdíszben úszott a tribün, a főbejárat, a Zenepavilon és sokszor a kerítés is. A stadion kihasználtságát és az általa adott lehetőségek széles skáláját mutatja, hogy a sport mellett, vagy éppen azzal szorosan egybekötve számtalan egyéb rendezvény lebonyolítását szervezték benne. 1923-ban számos kiemelkedő sportrendezvényre került sor, többek között a Magyar Úszó Szövetség Dunakanyar úszóversenyére, a Középmagyar kerület – Budapest válogatott labdarúgó mérkőzésre, továbbá Országos propaganda tornaünnepélyre, valamint a Pestvidéki kerületi csapatbajnoki atlétikai viadalra. 
1926-ban nagyszabású torna- és gimnasztika seregszemlét rendeztek, valamint ugyan ebben az évben a Magyar ifjúsági válogatott érkezett látogatóba, hogy a dorogiak ellen megmérkőzzön. A találkozó a válogatott 3–2-es győzelmével végződött. 1927-ben érkezett Dorogra az olimpikon magyar bajnok atléta, Solymár Károly, akit a sportcentrum vezetésével bíztak meg. Az egykori kiváló sportoló, mint vérbeli atléta és szakedző, a dorogi atlétikai szakosztály vezetője is volt egyben, de bábáskodott a többi szakosztály, így a birkózók és az úszók felett, valamint a futballcsapat edzőjeként is tevékenykedett. Mint sportszervező, a tömegsport kiépítésén is sikeresen fáradozott. Hosszú ideig ő volt az egyetlen fizetett alkalmazott a sporttelepen. Szolgálati lakásként a klubszékház első emeleti helyiségeit kapta meg családjával. 1928-ban egy jótékonycélú ünnepi versenynapot szerveztek Dorogi Olimpiád néven, amelynek teljes bevételét az Amszterdami olimpiára készülő magyar sportolók szükséges költségeinek hozzájárulásához ajánlották fel. Az egésznapos rendezvény keretén belül atlétikai és tenisz versenyek, továbbá vizilabda és futball mérkőzés zajlott. E két utóbbi sportágban a házigazda dorogiak ellenfele a RAFC csapatai voltak. Az eseményről nem csak beszámoló jelent meg a korabeli Nemzeti Sport oldalain, de egyben követendő példaként állították az ország sportszerető közönsége elé a dorogiak kezdeményezését. Ugyancsak 1928-ban a kétnapos Katolikus bányásznap elnevezésű vallási töltetű ünnepség zajlott Serédi Jusztinián biboros-hercegprímás által celebrált egyházi áhítat. Az első nap közel 5 ezer ember részvételvével zajlott, másnap pedig már összesen 8 ezren látogattak ki a stadionban, hogy a megtartott istentisztelet mellett hazafias és honszeretetre buzdító szónoklatokat hallgassanak. A rendezvényen közös étkezésre is sor került, egyben több sportágban is rendeztek versenyeket, így volt úszó- és atlétika verseny, majd labdarúgó mérkőzés is a Dorog és a TÜSC csapatai között. 
A következő évben a Szent István-napi ünnepség megrendezése bizonyult hasonlóan különleges programnak, ahol Szent Istvánról való megemlékezést összekötötték Schmidt Sándor 25. jubileumi évfordulójának megünneplésével. A neves bányamérnök ekkor állt 25. éve a helyi szénbánya élén. Az ünnepség egyben az egyetemes bányászatnak is szólt, ugyanis Dorogon a Rákosi-korszakban bevezetett Bányásznap időszaka előtt, december 4. mellett augusztus 20-án tartotta a központi bányásznapi ünnepséget és a dorogi búcsút is. Az ünnepi ceremóniához tartozott a bányászok kitüntetésének és az azzal járó pénzjutalmak átadása. Ezúttal Horthy Miklósné és Izabella főhercegasszony felajánlásaként érkezett okleveleket és pénzjutalmat is adott át az igazgató, továbbá Horthy Miklós kormányzó legfelsőbb dicsérő elismerését a dorogi levente csapatnak. A korszak legnagyobb elismerése volt a dorogi sport és létesítményének irányában, hogy 1936-ban házigazdája lehetett a nemzetközi Budapest–Zágráb atlétikai viadalnak, valamint a birkózók és az úszók olimpiai válogató versenyének, amelynek tétje a Berlini olimpián való indulás jogának kivívása volt. Az 1936-os év teljes sikeréhez hozzájárult, hogy ekkor szerepelt először az Európa-klasszis Ferencváros futballcsapata a Dorog vendégeként. A nagynevű ellenfelüket alaposan próbára tették. A 4 ezer drukker előtt lejátszott remek iramú és szoros mérkőzésen 4–3-s vendég győzelem született úgy, hogy a mérkőzés első felében a dorogiak két gólos vezetésre tettek szert. 
1938. május 30-án, a 34. Eucharisztikus világkongresszus keretén belül, az Eugenio Pacelli bíboros – akit a következő évben XII. Piusz néven pápának választottak – által vezetett népes és magas rangú egyházi elöljárókból álló küldöttség érkezett Dorogra a Szénoltár emlékmű avatására és ünnepi szentmisét celebrálni. Dorogi tartózkodásuk alatt a stadiont is érintették. A második világháború előestéjén a labdarúgó csapat szerzett bajnoki címet, aminek köszönhetően, valamint a 25. éves fennállás tiszteletére még egy fergeteges ünneplés színhelye volt az aréna, a közelgő viharfelhők árnyékában.
A háború borzalmai ellenére 1944 nyaráig viszonylag zavartalanul zajlottak a sportesemények, noha számos jel és változás már akkor is figyelmeztetett a világégésre. 1939 őszén számos lengyel menekült el hazájából a front, valamint a megszálló német- és a Vörös hadsereg elől, akiket a dorogiak befogadtak, s közülük többen is Dorogon telepedtek le a háború után. A klubszékház tetejére légvédelmi szirénát helyeztek, az álló lelátó alatt pedig egy alagútrendszert és óvóhelyet alakítottak ki (a város számos pontján építettek légvédelmi pincéket, amelyek elméletben ma is használhatóak, a város teljes területét lefedő légvédelmi szirénarendszer szintén működőképes, 2009-ben teljesen felújították), amelyről napjainkig is számos legenda kering. A Vasút-sor felől volt a bejárata, ahová egy lépcsősor vezetett, amely ma egy vasajtóval van lezárva. A kialakított óvóhely alagútrendszere összeköttetésben állt más óvóhelyekhez vezetőkkel, így a stadiontól akár az Otthon téren lévő művelődési központig is el lehetett jutni a föld felszíne alatt.
Sorra kerültek frontszolgálatra a sportolók és sportvezetők is, 1943-ban pedig az első légitámadás sújtotta a települést. Ezekben az időkben a magyar irodalom két jeles alakja is megfordult Dorogon. Radnóti Miklós költő, aki maga is a háború áldozata lett később, néhány átutazása alkalmával a stadiont is látta, valamint Németh László Kossuth-díjas író, aki Dorogra udvarolt, s gyakori és hosszan tartó vendégséget is élvezett apósának a stadion közelében lévő sátorkői birtokán. A városhoz való kötődése mindvégig megmaradt. Élete utolsó író-olvasó találkozóját is Dorogon tartotta 1970-ben. A város tisztelete kifejezéseként a Dorogi Gimnáziumot szerette volna elnevezni róla, ám politikai nyomásra a szocialista ideológiának jobban megfelelő Kelen Jolán lett a névadó.
A német megszállás idején a Dorogon állomásozó német páncélos alakulat tagjai és a tiszti állomány is kilátogatott a dorogi csapat mérkőzéseire, és szemtanúi lehettek az 1944-ben szerzett bajnoki címnek a Nemzeti Bajnokság harmadosztályában, valamint a sikeres Magyar Kupa-szereplésnek, ahol az amatőr osztályú dorogiak több profi ligás csapattal szemben való győztes mérkőzése után az elődöntőben az ugyancsak profi klub, a Kolozsvári AC csapata ellen drámai csatában maradtak alul. Az igazi dráma azonban ezt követően kezdődött, amikor 1944 őszétől a Budapestről elhurcolt, és a német koncentrációs táborok felé, a 10-es úton (akkoriban 1-es út) zömében gyalogosan hajtott deportáltakat a stadionban szállásolták el és tartották fogva.
A foglyok többsége zsidó származású volt, akiknek szenvedésein a helyi lakosság a saját élete veszélyeztetése mellett is igyekezett könnyíteni, főleg élelem és víz becsempészésével. Egyes esetekben a foglyok szöktetését is segítették, köztük Kádár Jánosnak is innen sikerült megszöknie. A front 1944 karácsonyán ért el Dorogra. A település alaposan megszenvedte a harcokat, tekintve, hogy a németek makacsul védték Dorogot. Kerek három hónapon át tartott az ostrom, mire az oroszoknak sikerült felülkerekedniük. Az állóháború óriási pusztítással járt, számos épület megsemmisült vagy megrongálódott. Többek között a stadion is megsínylette a harcokat, ahol jelentős károk keletkeztek.
A front elvonulása után megkezdődött a háborús károk felmérése, ami lesújtó volt. Gyakorlatilag elpusztult a versenyuszoda, a sportszerek zöme odaveszett, a játékteret a tüzérségi ágyúk belövéseiből keletkezett mély kráterek csúfították, a tribün tetőszerkezetének egy része leszakadt, és számos egyéb rongálást hagyott maga mögött az ostrom. Viszont ami ennél is nagyobb és pótolhatatlanabb, az emberi veszteség. A válogatott és olimpiai kerettag, többszörös magyar bajnok dorogi birkózók közül Beke Imre, Kripkó Antal és Rózsavölgyi, a labdarúgók közül Budavári és Czéh Lajos, az olimpikon és országos bajnok atléta Fekete Imre, az úszó Horváth Jenő, valamint Solymár Károly sikeredző és létesítményvezető soha nem térhettek vissza. Beke Imre a 2. magyar hadsereg frontszolgálatosaként a Don-kanyarban veszett oda, Kripkó Antal életét német géppisztolyok oltották ki, a labdarúgó kapus Budavári a fronton, Rózsavölgyi és Fekete Imre a háborús kitelepítések során, Solymár Károly pedig a romániai Foksányban lévő hadifogolytáborban vesztette életét.
1945 ugyanakkor egy hatalmas lehetőséget is tartogatott, hiszen a dorogi csapat esélyt kapott az NB I-es szereplésre, amennyiben sikeresen veszi a Tatabánya elleni osztályozót. Összefogással sikerült az anyagi károk egy részét kijavítani és játékra alkalmassá tenni a pályát. Az uszodát azonban már soha nem sikerült az eredeti szépségében helyreállítani. A sikeres osztályozó megvívása után 1945. szeptember 23-án lett színhelye az első NB I-es mérkőzésnek. 1947. év elején fordult meg benne először a későbbi névadó, Buzánszky Jenő, aki egy szezont Grosics Gyula csapattársaként játszott a csapatban. Grosicsot az NB I-es fővárosi MATEOSZ igazolta le a bajnokság végén, aki szintén ebben a stadionban alapozta meg világhírnevét.
A stadionban a szurkolók egészen a kezdeti időszakoktól fogva izzó katlant varázsoltak, de még a legvehemensebb esetek sem lépték át a sportszerűség határait, viszont 1947 tavaszán valósággal robbant a dorogi szentély, amely országos visszhangot váltott ki. A Dorog-Ferencváros telt házas NB I-es bajnoki mérkőzés mindkét csapat számára nagy fontossággal bírt. A vendégek az Újpesttel vezették a tabellát és hajtottak a bajnoki címért, míg a hazaiak a bentmaradásért küzdöttek. A Dorog kieső helyről várta a tavaszi folytatást. Télen vette át a csapat irányítását a legendás Szabó Péter edző és a frissen érkezett Buzánszkyval a soraiban - aki akkor még csatárként ontotta a gólokat -, reményteljesen vágott neki a szezonnak és nem tűnt lehetetlennek a bentmaradás. A két gárda remek meccset játszott, ahol a dorogiak 2–1-s Fradi vezetésnél egyenlítettek, ám Sós Károly játékvezető les címén nem adta meg a dorogiak gólját és végül maradt az egy gólos vendég győzelem. A lefújást követően a dorogi szurkolók beözönlöttek a pályára és hatalmas botrány keveredett. A Nemzeti Sport kiemelten foglalkozott a történtekkel. Gyurka! Ereszd el a hajamat! Dorogi csendélet főcímmel induló cikkben többek között ezt írták:
"A Dorog jól játszott, de bírói műhiba történt. Óriási küzdelemben nehezen győzött a Ferencváros. A vereség úgy feldühítette a nézőket, hogy a lefújás után elözönlötték a pályát és csúnya bíróverés lett a dologból."
A Szövetség megbüntette a klubot, egyúttal a stadion betiltását is indítványozta. Az üggyel kapcsolatban a ferencvárosiak részéről Lakat Károly, miután megtudta, hogy be akarják tiltani a dorogi katlant, a következő nyilatkozatot tette a sportújság oldalán:
A Dorog megóvta a meccset, de a Szövetség elutasította és végül a pályán elért eredményt erősítette meg. A cikk visszatérően beszámolt még a játékvezető kimenekítéséről is, akit a rend őrei végül rendőrruhában próbáltak kicsempészni a stadionból a csillapodni nem bíró tömeg karmaiból. Azonban a drukkerek így is felismerték, ezért újra menekülőre kellett fognia és végül egy magánlakásban bújtatták egészen éjfélig.
1948 novemberében egy hazai bajnoki mérkőzés során ismételten súlyos szurkolói rendbontás történt. A drukkerek ezúttal is a játékvezető tevékenységét sérelmezték. Elkeseredésüket erősítette, hogy a Dorog kiváló szereplése mellett a teljes szezonban veretlen volt, azonban ekkor vereségre álltak. Néhány perccel a befejezés előtt előbb kővel megdobták a partjelzőt, majd sokan a játéktérre özönlöttek, és megverték a bírót is. Az incidens miatt az MLSZ négy hazai mérkőzésre eltiltotta a dorogi pályát. A korabeli Népsport cikke szerint szerencsétlenül kapott ki a dorogi csapat, akik ezzel elveszítették őszi veretlenségüket. 1949. március végén a komplett magyar A- és B-válogatott érkezett a dorogi stadionba, hogy a dorogi csapattal megmérkőzzön. A Sebes Gusztáv által irányított magyar válogatottban többek között Puskás Ferenc, Zakariás József, Szusza Ferenc, Bozsik József, Kocsis Sándor, Sándor Károly, Deák Ferenc, Szilágyi Gyula, Turai István, a B válogatottban pedig Hidegkuti Nándor és Budai László kapott helyet.
Sebes Gusztáv mellett a szakmai vezetők közül Mándi Gyula, Bukovi Márton és Kalmár Jenő, valamint az MLSZ prominens személyei kísérték el a nemzeti csapatokat. Dorogon a Bányász emlékmű koszorúzásával kezdte a programot a delegáció, majd az ebéd elfogyasztása után a futballé lett a főszerep. Hatalmas érdeklődés mellett előbb a B válogatott–Dorog II. mérkőzésre kerül sor, majd a nagy válogatott csapott össze a Dorog első csapatával. A játékvezető Bárdos Sándor, a dorogi csapat hajdani játékosa és edzője volt. Mindkét mérkőzésen a válogatott nyert fölényesen, de az akkoriban az NB II-ben szereplő Dorog sem vallott szégyent, akik a második félidőben egy fél csapatra való ifjúsági játékost játszattak, megadva számukra is a lehetőséget a nagynevű ellenfél elleni szerepléshez.
A találkozókat követően Sebes Gusztáv elismerően nyilatkozott a dorogi csapatról, dicsérte az impozáns stadiont, és külön kiemelte a helyi szurkolók sportszerű drukkolását és a remek hangulatot. Ugyanez év májusában nagyszabású munkálatok kezdődtek, amelynek keretén belül többek között kibővítették a lelátót és új gyepszőnyeget kapott a játéktér. A tribünben, a föld alá építve alagsori rendszerben alakítottak ki új öltözőket, fürdőket, és helyet kapott benne egy fürdőmedence is. Okulva a két világháborúból, valamint a kialakult hidegháborús helyzetből, a légvédelmi szirénát és az óvóhelyet meghagyták. Az újjávarázsolt stadion befogadó képessége ekkor érte el a 12 000 főt. A munkálatokból ezúttal is önkéntesek százai és a sportolók is kivették részüket. A korabeli cikkben a Népsport is beszámolt a stadion munkálatairól a szeptember 2-án megjelent számában:
„A játéktér, a gyep kiváló, a lelátón még építkeznek. Egy hét múlva azonban már 12 ezer néző befogadására lesz alkalmas a nézőtér!”
Közel két teljes évtizeden át a magyar sport – elsősorban a labdarúgás – egyik fellegvára volt, valamint a vidék egyik legerősebb pillére. A futballisták sikerei kedvezően hatottak más sportágakra is, aminek köszönhetően a korábban már meglévő sportágak mellett újabb szakosztályokkal – kézilabda, teke, röplabda, torna és ökölvívás – bővült az egyesület, amely további beruházásokat és fejlesztéseket tett indokolttá. A sporttelep ezekben az időkben bővült a tekepályával és szabadtéri kézi-, és röplabdapályákkal. A tekepálya megépülése további változásokat tett lehetővé. A pálya a klubszékház mellett kapott helyet, épülete a klubházzal egy vonalban kezdődött, így a két épület között egy szabályos egység képződött, amely alapjául szolgált az Északi kapu létesítésének.
A jegypénztárakat kialakítva megszületett a stadion új főbejárata, az Északi kapu, amelynek előterében gépkocsiparkolót, mellette, a székház előtti téren pedig parkot alakítottak ki. Egyidejűleg a klubház is átalakításon ment át, miután a korábbi tetőszerkezetét és az abból kiemelkedő toronyszerűséget átépítették. A két oldalt a kiemelkedő résszel hozták egy szintbe, az épület pedig lapos tetőt kapott. Bár ezzel újabb helyiségek kialakítása vált lehetővé, az eredeti épület esztétikusabb volt. A régi kiszolgáló épületet, amelyet a helyiek csak „Bagolyvárnak” hívtak, ahol az egykori öltözők, klubhelyiség és büfé volt, később elbontották. A déli kapu továbbra is megmaradt mint bejárat, azonban kapott egy új funkciót, ugyanis a kapuba beépítve, az emeleti részen lett elhelyezve az eredményjelző a nagy órával.
A technikai változások sorában tartozott a stúdió és a hangosítás kiépítése, amivel a Bányász Zenekar háttérbe szorult, így a későbbiekben csak ünnepek és nagy rangadók alkalmával szerepeltek a stadionban. Ezzel a Zenepavilon megüresedett, amelyet az ökölvívók kaptak meg edzőteremnek. Előbb az eredeti helyéről, az északi futballkapu mögül átköltöztették mintegy 50 méterrel az északnyugati kanyarba, a kerítésen kívülre. A háborúban elveszítette díszes tornyát, ezen felül további változásokon ment át. Mint edzőterem, az oldalait befalazták és téliesítették, az új edzőterem körül szabadtéri edzőpálya is létesült. Itt kaptak helyet többek között a zsákoláshoz szükséges sportelemek is. Hamarosan a legnépszerűbb sportágak egyike lett a településen.
Az egyre nagyobb tömegeket vonzó dorogi öklözők mérkőzései hamar kinőttek valamennyi rendelkezésre álló helyiséget, így nem egyszer a stadion játékterén állították fel a ringet, így a gyakran több ezres szurkolótábor pedig a lelátókról tombolta végig a küzdelmeket. A legemlékezetesebb mérkőzésen a dorogiak országos bajnoka és válogatott öklözője, Legény Kálmán Papp László háromszoros olimpiai bajnok ellen találkozott Dorogon 1955-ben, ahol a dorogi fiú derekasan helytállt. A nem mindennapi csemegének számító bokszgálán mindkét felet nagy szeretettel ünnepelték a drukkerek. Néhány alkalommal előfordult, hogy a feldühödött szurkolók a játékvezetőkön töltötték ki haragjukat. A szerencsésebb bírókat sikerült elbújtatni a biztonságiaknak. Többször éppen az óvóhely alagútjában vészelték át az időt, míg lecsillapodtak a kedélyek. A korábbi tradíciókat követve továbbra is gazdag programokat szerveztek.
Az iskolai sportprogramok mellett a sportra és az egészséges életmódra való nevelésben szintén fontos szerepet játszott a Magyar Honvédelmi Szövetség, az MHSZ dorogi szervezete is, amely rengeteg sportvetélkedőt szervezett a stadionban. A közigazgatásban kialakított járási rendszerben született a Dorogi járás, amelynek központja Dorog lett, így a vonzásköréhez tartozó települések lakóinak is köszönhetően meglehetősen magas számú volt a stadion látogatottsága.
Az 1962–1964 közötti időszak hozta az újabb fejlesztéseket. Ekkor került sor az állólelátó magasítására, amellyel a stadion befogadó képessége elérte a 15 000 főt. Továbbá az állóhely között alakították ki a mentőbejárót, és ugyanitt (két oldalról kiemelkedő kis bástyák) a lelátórendszerbe épült szivattyúház, amelynek segítségével automatikus öntözőrendszert rendszeresítettek. Az öntözéshez szükséges vizet a szomszédos uszodán keresztül, a közeli közkedvelt helyi bányatóból, a Palatinus-tóból nyerték. Ebben az időben állították fel a Labdarúgó szobrát a délkeleti kanyar tetején. A helyiek közül sokan „Buzánszky-szobornak” nevezték, de valójában nem konkrét személy tiszteletére készült, hanem egyfajta szimbólum és mementó a dorogi sport sikeréhez és fennállásának 50 éves évfordulójára, tekintve, hogy a labdarúgó szakosztály volt az első, s egyben a legkiemelkedőbb az egyesület történetében. A szobor, mint őrangyal emelkedett a létesítmény fölé. A labdarúgó-szobor Hajdu Sándor szobrász alkotása, aki a neves, nemzetközi hírű és elismertségű szobrász, Hajdu István testvére.
Az 1950-es évektől a Magyar Rádió körkapcsolásos műsora rendszeresen jelentkezett a stadionból, 1963-ban televíziós összefoglalót sugároztak a Dorog–Ferencváros mérkőzésről, 1965-ben pedig az első élő tv-közvetítés történt a Dorog–Vasas találkozóról a Magyar Televízió jóvoltából. Ebben a korszakban került sor a dorogi labdarúgók Intertotó-kupa szereplésére. A dorogiak 1962-ben három csoportmeccset is játszottak a stadionban, a csehszlovák Plzeň, a svájci La Chaux de Fonds és az olasz Padova ellen. Mindhárom mérkőzésüket magabiztosan nyerték, összesen 11 dorogi gólnak örvendhetett a hazai közönség.A sportprogramok szerves és közkedvelt részeként került sor a különféle gálamérkőzésekre, ahol a dorogi öregfiúk labdarúgó csapata mérkőzött meg neves ellenfelekkel. A vendégcsapatok közül a legemlékezetesebb a magyar öregfiúk-válogatott 1965-ben, majd a magyar színészválogatott volt 1966-ban, akik többször is tiszteletüket tették az idők során. A színészek és az előadók soraiból többek mellett vendégek voltak: Latabár Kálmán, Bilicsi Tivadar, Bessenyei Ferenc, Kibédi Ervin, Kazal László, Kabos László, Csala Zsuzsa, Koós János, Juhász Jácint, Garas Dezső, Kovács Kati, Aradszky László, Szécsi Pál, Reviczky Gábor, Tahi Tóth László.
Bár a futballcsapat 1966-ban kiesett az NB I-ből, a klub híveinek kétsége sem volt afelől, hogy csak idő kérdése, mikor szerepel újra a gárda a legjobbak között. Az előzetes reményekkel ellentétben azonban hosszabbra nyúlt a várakozás, viszont 1971-ben, a csapat NB II-ben szerzett bajnoki címével újra elérhető közelségbe került az első osztály. Ennek megfelelően egy nagyszabású fejlesztés tervezete született meg, amely a létesítmény minden részét érintette, és több lépcsőben, az évtized közepére teljesedett volna ki. A két legnagyobb beruházásnak a fedett uszoda és a sportcsarnok felépítése ígérkezett, mindkettő komolyabb lelátórendszerrel felszerelve.
A tervek azonban politikai okokból nem valósulhattak meg. Az illetékesek nem engedélyeztették a gyakorlati megvalósulást, noha az anyagi hátteret zömében helyi erőforrásokból teremtették volna elő. A komoly beruházás csak a tervrajzig jutott, amelyet a sportmúzeum 3. számú terme őriz. Így mind a fedett uszoda és a sportcsarnok terve, továbbá a klubszékház tervezett átépítése is meghiúsult.
A visszautasítás miatt nemcsak a leendő fejlesztések egész sorával lett megkárosítva a sportcentrum, hanem ezzel az úszó szakosztály működését is ellehetetlenítették. A dorogi úszók így is évtizedeken át mostoha körülmények között tartották felkészülésüket fedett uszoda híján, akik az őszbe nyúlva is a szabadtéri létesítményt használták, s amennyire gyorsan csak lehetett, sokszor kora tavasszal már folytatták az edzéseket. A klub- és sportszeretetük mellett éppen a felépülendő fedett uszoda adott kitartást, viszont a tervek lehúzásával nem maradhatott további illúziójuk. Ennek megfelelően a szakosztály felszámolása hamarosan elkerülhetetlenné vált.
Ennek ellenére számos más fejlesztés megkezdődött. A csapat 1973-ban visszajutott az NB I-be, és a bajnoki rajtra teljesen megszépült a stadion. A játéktéren kicserélték a gyepszőnyeget, az addig csíkozott festésű futballkapukat és a pálya szélének dísz-szegélyeit hófehérre festették, az játéktér körül futó salakos atlétikapálya is megújult, a sportághoz tartozó többi kiegészítővel, mint a távolugrógödör, a súlylökőpálya a két futballkapu mögötti kanyarban. Ezen felül a lábteniszpálya is megszépült, ami az északi futballkapu mögött volt. A lelátókat és a játékteret övező kőszegélyt hófehérre festették.
Az állóhely sorai közötti korlátokat piros-feketére festették, míg a tribünön átfestették a padokat és a szektorokat jelző számozást. A lelátó és a tetőteret tartó falszerkezetre belülről öles betűkkel a HAJRÁ DOROG HAJRÁ! feliratot festették. Elkészült a 2 méter magas díszes kerítés a lelátó és a játéktér között, valamint a tribün folytatásaként felépült az új épületszárny az öltözősorral és fürdőkkel, ahol valamennyi szakosztálynak tudtak helyet biztosítani, és itt alakították ki az új szertárat is. Az épületből megoldották a tribün alatti eredeti öltözőkhöz vezető összeköttetést egy földalatti alagúttal. A folyosórendszer a tribün teljes hosszában futott.
A lejáró mellett kapott helyet a játékvezetői öltöző, és az új épületből alakították ki az új játékoskijárót. Kicserélték az eredményjelzőt és a nagy órát. A felújításhoz hozzátartozott az új illemhelyek kialakítása is. Az északkeleti és a délnyugati kanyarban épült fel egy-egy nagyobb méretű mellékhelyiség. A nyitómérkőzésen a Ferencvárost fogatták, és ez a találkozó hozta a nézőcsúcsot 1973. augusztus 19-én. A stadionban több mint telt ház volt.
Mintegy tizennyolcezren látták a helyszínen a mérkőzést. A stadion optimális befogadóképességénél jóval többen préselődtek be, de rengetegen lógtak a környező fákon, a stadion külső kerítésén, a háztetőkön, valamint a dorogi vasutasok jóvoltából a stadion vonalába beállított szerelvény tetején. A mérkőzést közvetítő Szepesi György elragadtatással számolt be a fejlesztésekről: „…és valóban megújult a csapat és a pálya, ez a kellemes hangulatú vidéki pálya”. A felújítási munkálatok mellett, a megjelent helyi női labdarúgó csapat mérkőzései is színesítették a stadion programját. Az 1974-ben elkészült új, szabadtéri aszfaltborítású kézilabdapályával fejeződött be az időszak nagy fejlesztési programja. A pályához kézi állítású eredményjelző is tartozott, később pedig lelátóval és világítással is kiegészült.
A sportcentrum 1977. június 4-én adott otthont az utolsó NB I-es mérkőzésnek, ahol a hazaiak az Újpestet fogadták és győzték le, emlékezetesen búcsúzva az élvonalbeli szerepléstől.. Az 1970-es években is folytatódtak a különböző sportseregszemlék, amelyek közül az Országos Sportnapok (OSN) volt a legjelentősebb, legkiemelkedőbb esemény. Az OSN négy évenként, a labdarúgó világbajnokságok éveiben megrendezett több órás sportünnepély volt, ahol a helyi óvodák, iskolák és egyletek mutattak be zenés torna- és gimnasztika műsorokat. Népszerűségét mutatta, hogy a lelátók zsúfolásig megteltek. A rendezvények fő koordinátorai és szervezői a helyi iskolák kiemelkedő testnevelő tanárai voltak, köztük Török József, Kruzslik János és Suba Ágnes.
A nagyszabású Országos Sportnapok mellett szintén jelentős volt az MHSZ által szervezett seregszemlék, versenyek is. Ezen felül gyakran került sor harcászati bemutatókra és katonai járművek kiállítására is. A bemutatott harci járműveket belülről is meg lehetett szemlélni, némelyeket pedig a kezelő személyzet ellenőrzése mellett kipróbálni. A dorogi repülős- és ejtőernyős klub is tartott bemutatót. Vitorlázó gépeiket a játéktéren állították ki. 1978-ban az iráni sah, Mohamed Reza Pahlavi magyarországi látogatása során Dorogon is megfordult, ahol egy rövid látogatás erejéig útja a stadiont is érintette. A következő említésre méltó változásra 1979-ben, részben az egyesület fennállásának 65. évfordulója jegyében került sor, amikor a klubszékházat tatarozták és a sporttelep külső betonkerítését festették vidám, élénk színekre, több részén pedig hangzatos, a korra jellemző szlogenek kerültek kiírásra, mint például, „Edzett ifjúságért”, vagy „A sporttal a világbékéért”.
Az ünnepi év alkalmából számos nívós sportvetélkedőt szerveztek. Ennek egyik része a kubai válogatott elleni futballmérkőzés volt. Az 1980-as olimpiára kvalifikált karibi válogatottat a Dorog NB II-es csapata fogadta. Nagy érdeklődés mellett, remek csatában a házigazdák nyertek 1–0-ra. 1980 egy meglehetősen szomorú emléket hagyott hátra. Ez év májusában a Dorogi Szénbányák Lencsehegyi bányaüzemében történt súlyos bányakatasztrófa több halálos áldozatot is követelt. A tragédia hetében a stadion is gyászba borult, és a soron következő, a Mohács elleni bajnoki mérkőzésen tartottak megemlékezést.
1980 nyarán került sor egy rendhagyó labdarúgó mérkőzésre, ahol a korszak két kitűnő csapata, a Tatabánya és a Bp. Honvéd küzdött meg egymással, ami igazi futballcsemegének ígérkezett. A találkozóra hatezren voltak kíváncsiak. Bár a dorogi és a tatabányai klub között mindig is hagyományosan nagy rivalizálás folyt, ám a dorogi drukkerek zömében ezúttal a tatabányai csapatot buzdították szurkolásukkal. A mérkőzést egy hatalmas, 25 méteres bombagóllal a Tatabánya nyerte 1–0-ra. A lefújást követően a levonuló csapatokat vastapssal köszöntötték a hazai szurkolók. A két fél játékosai készséggel álltak a szurkolók rendelkezésére a mérkőzést követően. Különösen Pintér Sándort rohamozták meg sokan, aki nem győzte osztogatni az autogramokat.
1981-ben kicserélték a futballkapukat. A hagyományos vonalú régi kapukat – amelyek kapufái valóban fából készültek, csak a kapufákat és a hálók feszességét biztosító tartók voltak vasból – cserélték a modern vezetésű, vasból készült kapukra. A korai időben a földtől mintegy 20 centiméteres magasságtól szintén 20 centiméternyi kiterjedésű piros sáv díszítette. Ugyanebben az évben salakmotorversenyt is rendeztek a stadionban. 1984-ben kezdődött a sportcsarnok építése, amely az eredeti 1971-es tervekhez képest jóval szerényebb kivitelezésű volt, azonban nagy mérföldkő volt a dorogi sport életében. A hivatalos átadásra 1985-ben került sor. A beüzemeltetéssel a labdarúgók, az atléták és a természetjárók kivételével valamennyi szakosztály az edzéseit és a versenyeit a csarnokban rendezte, a téli időszakban azonban a focisták és az atléták is beköltöztek. 1984 nyarán érkezett vendégjátékra az első osztályú német Dynamo Berlin futballcsapata. 1986-ban a sportcentrum funkciói közé bekerültek a zenei rendezvények is. Ebben az évben tartották az első rock-koncerteteket is, ahol a sort a KFT és Schuster Lóránt nyitotta, a későbbekben pedig további jeles együttesek adtak itt koncertet, mint az Edda Művek vagy a Lord.
Szintén ebben az évben, az FTC–Haladás mérkőzésen történt rendbontás miatt néhány mérkőzésre betiltották az Üllői úti stadiont, a Ferencvárosnak így semleges pályán kellett a hazai meccseit játszania. A dorogiak jelentkeztek a pályázatra, azonban az MLSZ kritériumában egy pontban nem felelt meg a dorogi stadion; nevezetesen a két stadion közötti távolság túl kevés a büntetésben meghatározottak értelmében, így a választás Kecskemétre esett. Ennek ellenére mégis játszott ebben az időben a Fradi Dorogon, tekintve, hogy a Magyar Kupa legjobb 16 közé jutásért a sorsolás összehozta a két csapatot. A dorogi egyesület kérvényezte az eredetileg 13:30-ra kitűzött kezdési időpont megváltoztatását, a kezdés egy órával későbbre történő csúsztatásával, a várhatóan nagy érdeklődésre való tekintettel.
A szövetség azonban nem járult hozzá, így nagyon sokan lemaradtak a találkozóról, vagy kénytelenek voltak különböző indokokat keresni a munkahelyről, vagy az iskolából való hiányzás igazolására. Egyedül a dorogi gimnázium igazgatósága tette lehetővé tanulói számára az igazolt távolmaradást. A mérkőzés kezdetére közel 6000 szurkoló gyűlt össze, és az idő múlásával sorra érkeztek további drukkerek. A találkozó végére mintegy 8000 néző gyűlt össze.
1987 őszén kezdődött a pálya és a lelátókat elválasztó kerítés cseréje, amely 1988 tavaszára készült el. Ez a kerítés látható napjainkban is. Ez volt az egyesület 75. éves jubileumára tervezett felújítás első fázisa. Szintén 1988-ban került sor a klubház tatarozására és a bejárati kapuk festésére. A ünnepi évben, 1989-ben a lelátók festése és a tribün, valamint a volt Zenepavilon tatarozása is megtörtént, így a 75. éves jubileum alkalmából szervezett sportversenyeknek, illetve kupaküzdelmeknek, valamint 1990-ben a magyar női labdarúgó válogatott Európa-bajnoki selejtező mérkőzésének már a megszépült sportcentrum adott otthont.
Az egykori Zenepavilont az ökölvívó-szakosztály 1990-ben történt megszűnését követően Fekete László használta edzőteremnek. 1991-ben az olasz C válogatott mérkőzött meg a Dorogiakkal. Ekkor a csapat már az NB I. ajtaját döngette, ezáltal tervezet született a stadion további fejlesztéséről, ám az 1993-as év a nagy lehetőségek helyett szomorú emléket hagyott maga mögött. Három szakosztály – a labdarúgás, női kézilabda és férfi teke – az NB I. küszöbén állt, ám csak a tekézőknek sikerült a legmagasabb osztályba való jutás. Ugyanakkor mégis kudarcként hatott az által, hogy a versenykiírások csak négysávos automata pályát fogadtak el hiteles pályának, a dorogi viszont kétsávos volt, és nem mutatkozott remény a saját pálya kibővítésére, így a hazai mérkőzéseket is idegenben kellett lejátszaniuk. Az év tragédiájához hozzájárult egy halálos kimenetelű motorbaleset is. A balesethez mentőhelikopter érkezett, amely a stadion gyepén landolt.
1994-ben világversenynek adott otthon a stadion, nevezetesen a világ legerősebb embereinek világbajnokságának, amelyet a Telesport közvetített. A viadal június 30. és július 3. között zajlott, amelyen a világ elitjéhez tartozó mezőny tagja vettek részt, köztük cseh, osztrák, holland, izlandi, amerikai, finn versenyzők és a magyar színeket képviselő Fekete László. A kifejezetten színvonalas és számos látványossággal bővelkedő rendezvény egyetlen szépséghibával bírt, ugyanis egybeesett a labdarúgó-világbajnoksággal, így a várt látogatottság jóval alulmaradt az előzetes várakozásoktól. A teljes nézettség volt akkora, mint amennyit egyetlen versenynapra számítottak volna. Ettől függetlenül is azért szépszámú nézősereg gyűlt össze, különösen a záró napon. Kiélezett küzdelemben az utolsó versenyszám döntött, amelyben Fekete vitte a pálmát, ezzel hazai pályán sikerült a világelsőséget megszereznie. Az izgalmas, férfias és igen sportszerű küzdelmek mindvégig remek hangulatban teltek, amely a többezres hazai publikum legnagyobb örömével zárult.
1995 hozta a stadion történetének legnehezebb, egyben legkritikusabb időszakát. Az 1994-es évvel bezáróan a menet közben privatizált Dorogi Szénbányák (új nevén DOSZÉN Rt.) teljes mértékben kivonult a dorogi sportéletből, így a gazdátlanná vált egyesület és a létesítmény a csőd szélére sodródott. A rendkívüli szorult helyzeten a város önkormányzata igyekezett segíteni, amely elsőként átvállalta a teljes sportcentrum működtetését. Okulva számos országos negatív példából, egy törvénybe iktatott határozatot is hoztak a stadion megóvása érdekében, amelynek értelmében a létesítmény mindenkori tulajdonosa a sportkomplexumot kizárólag sportcélra használhatja. Később a Dorogi Városüzemeltetési Kht. feladatkörébe került az üzemeltetés, tulajdonosa pedig a Dorogi Szénmedence Sportjáért Közalapítvány lett.
Menet közben felszámolták a futballkapuk mögötti atlétikapálya-kiegészítőket és a lábteniszpályát, és egykori helyüket teljesen befüvesítették. Közben a tribünbe épülve létesült egy fitnesz szalon és konditerem, amely a stadionból és az utcáról egyaránt megközelíthető. 1996-ban történt komolyabb szurkolói rendbontás a hazai szurkolók részéről, a Dorog–Vasas SC Magyar Kupa-mérkőzést követően, ahol Hidasi Gyula játékvezető ténykedését sérelmezték, aki egy szabályos gólt érvénytelenített, majd egy 11-estől fosztotta meg a hazaiakat. A mérkőzés után több száz feldühödött drukker lincshangulatban várta a játékvezetőt, akit az említett fitnesz szalonon keresztül menekítettek ki a rendezők.
Az év felemelőbb pillanatai közé tartozott Monostori Tivadar 60. születésnapja tiszteletére a nyár végén rendezett gálamérkőzés a dorogi öregfiúk és a parlament-válogatott részvételével, ahol az ünnepelt is pályára lépett. A rendezvényt számos híresség mellett Zwack Péter is megtisztelte jelenlétével. A nagyszámú publikum igazi focicsemegével gazdagodott, ahol imponáló játékkal 7–2-re nyertek a dorogiak. A szurkolók vastapsa kísértében a pályáról levonuló Monostori letérdelt és megcsókolta a gyepszőnyeget.
Szintén ebben az évben történt Habsburg Ottó Dorog város díszpolgárává avatása, amelyre az egykori trónörökös egész családjával érkezett. A dorogi látogatása alkalmán útba ejtette a stadiont is. 1997 újra örömteli eseményekkel szolgált. A labdarúgók bajnoki címet nyertek az NB III-ban, majd a sikeresen megvívott osztályozó mérkőzést követően az NB I/B-be jutottak. Az osztályozó visszavágó mérkőzésén tízezer néző gyűlt össze a dorogi stadionban. 1997 szeptemberében a soron következő bajnoki mérkőzés szünetében gördült be egy népes biciklis csoport, akik éppen nem sokkal korábban vettek részt a Budapest–Dorog–Párizs kerékpártúrán. A csapatnak Bokros László személyében dorogi tagja is volt. A túrát teljesítők a játékteret körbe futó salakos futópályán tettek néhány tiszteletkört, a stadionban lévő mintegy 4000 néző hatalmas ovációja és ütemes tapsa közepette. Nem sokkal később egy népes NATO-delegáció vendégeskedett Dorogon, soraikban néhány magas rangú tiszttel, akik a dorogi csapat aktuális hazai mérkőzésére is kilátogattak a stadionba.
1998-ban, Bányásznapon Puskás Ferenc volt a város díszvendége, aki megtekintette a dorogi utánpótlás csapatokat, majd a Dorog–MOTIM TE NB II-es bajnoki meccset, ahol a kezdőrúgást is ő végezte el. Az Iskola utca felőli oldalon felépült az ország gyakorlatilag egyetlen műanyag borítású tansípályája, amellyel újabb profillal bővült a dorogi sportélet.
Az idők során teljesen elsorvadt női labdarúgás újjászületett, és a hölgyek új csapata 1998 nyarán játszotta első hivatalos mérkőzését a stadionban a Femina csapata ellen. Ebben az évben kezdődött a gázprogram is, ahol 4 milliós beruházással a teljes sportcentrumban a gázfűtésre tértek át.
Ugyanakkor egy nagy csalódás is ekkor érte a helybelieket. Az Ybl Miklós-, Kossuth- és Magyar Örökség díjas építészmérnök, Makovecz Imre által tervezett fedett versenyuszoda tervét politikai okokból elutasították, így továbbra sem volt remény az úszószakosztály feltámasztására. A kedvezőtlen kormánydöntés a tekézőket is sújtotta, mivel az új fedett versenyuszoda épületében kapott volna helyet a kibővített négysávos automata pályájuk és a hozzá tartozó öltözők és kiszolgáló egységek.
1999-ben újabb szurkolói rendbontás történt, ezúttal a kispesti ultrák „jóvoltából”, a Kispest Honvéd elleni kupamérkőzés után, akik a rendezőkkel tűztek össze. Az incidenst a Telesport Gól, gól, gól! című műsora is bemutatta, amelyet a műsorvezető Csisztu Zsuzsa, „A dorogi rémálom” címmel harangozott be. (*) Ebben az évben ismét felerősödtek a régi időket visszaidéző tradíciók felelevenítésére irányuló törekvések, amellyel a sportrendezvényeket igyekeztek színesebbé tenni. Számos régi-új hagyomány közül is a mérkőzések szünetében rendezett 11-es rúgó párbaj örvendett nagy népszerűségnek, amelyet a szurkolók és a két csapat tartalék kapusainak bevonásával bonyolítottak le. Mind ez teljesen független kezdeményezés volt a néhány évvel később a nagyobb sörgyárak támogatásával a labdarúgó liga szervezte büntetőpárbajtól. Ugyancsak helyi sajátosságként indult és vált rendszeressé a tribünben lévő stúdióból sugárzott DFC Híradó szórakoztató és közönségszolgálati műsora is, amely a mérkőzések előtt és a szünetben volt hallható a kihangosítón keresztül.
Az egyesület 85 éves fennállása alkalmából avatták fel a Dorogi Sportmúzeumot 1999. november 13-án, ahol a zászlódíszben pompázó stadionban egész napos ünnepi programmal tisztelegtek a patinás klub előtt. A nagyszabású ünnepségen a dorogi labdarúgás legendás alakjai szinte kivétel nélkül személyesen is részt vettek, köztük a két világháború közötti időszak generációjának képviseletében Csermák János, aki klub elnöke is volt hajdanán, édesapja pedig az egyesület egyik alapító tagja. Az évforduló napján került sor a NB II őszi szezonjának utolsó bajnoki mérkőzésére, ahol a dorogiak a Taksony csapatát fogadták és verték 2-0-ra. A mérkőzést a jeles vendégek is megtekintették. A rendezvényen részt vett Berzi Sándor MLSZ főtitkár, aki ünnepi köszöntőt is tartott és átadta a Szövetség ajándékát. A klub elnöksége és a város díszes emlék-relieffel tüntetett ki számos egykori kiváló labdarúgót és a sportmúzeum elkészüléséért végzett munkájukért több személyt is. Az alapjában véve kielégítő állapotú sportcentrumban azonban a menet közben újból megüresedett Zenepavilon lehangoló állapotban árválkodott. Ekkor született a salamoni döntés, miszerint a felújítása irreálisan sokban kerülne, viszont nem szabad hagyni, hogy örökre eltűnjön, ezáltal a romhalmazzá vált eredeti építmény elbontása mellett, az eredeti tervrajzoknak megfelelően való újjáépítéséről döntöttek, amelyet Tittmann polgármester az ünnepi köszöntőjében jelentett be.
A millecentenáriumi ünnepségsorozat dorogi megemlékezésére 2001. augusztus 20-át választották. Tekintve, hogy a város életében a bányászat és a sport központi szerepet játszott, ennek szellemében történt az ünnepség tartalommal való megtöltése. Az ünnepségnek a stadion adott otthont, ahol többek között sor került az millenniumi zászlóátadásra is, amelyre a díszszalagot - zászlóanyaként - Solymár Judit (Solymár Károly leánya) köthette fel, valamint az újjáépült Zenepavilon és a Dorogi olimpikonok falának avatására. Az ünnepségre a teljes stadion megszépült. A klubszékházat kívül-belül tatarozták és festették, valamint sor került a Déli kapu tatarozására is. A Zenepavilon az egykori kézilabdapálya helyére került, amelyet felszámoltak, majd egy alakulóteret hoztak létre a helyén, amelynek közepén épült fel a pavilon. A nagyszámú érdeklődő és ünneplő soraiban ott volt valamennyi élő dorogi olimpikon – köztük Buzánszky Jenő, Grosics Gyula és Szűcs Lajos olimpiai bajnokok – és az olimpiai kerettagok. Az ünnepség részeként került sor a Dorog–Ferencváros öregfiúk gálamérkőzésre. Ez az alkalom volt az utolsó a stadion történetében, amikor nagyobb tömeg foglalt helyet a lelátókon. A tribün zsúfolásig megtelt, és az állóhelyen is rengetegen tekintették meg a találkozót, ahol a kivonuló csapatokat a Bányász Zenekar és a dorogi Aranycsengő mazsorett csoport vezetett fel, a mintegy 5000 néző tapsviharával kísérve. 2001 nyarán az egyesület elküldte pályázatát az Országos Stadion Rekonstrukciós programra, ahol 40 milliós támogatást nyertek, így a 20 milliós önrésszel kiegészülve megkezdődhetett a stadion rekonstrukciója, amelynek keretén belül teljesen átépítették az öltözősort, a fürdőket és a szertárat.
Ezen felül a létesítmény délkeleti szögletében lévő mosodát beköltöztették a megújult épületbe, így a régi mosoda épülete raktárrá lett alakítva. Az egykori egyszintes öltöző épülete még egy díszes faborítású emeleti tetőszerkezetet kapott. A teljes öltözősor vadonatúj berendezéssel gazdagodott, akárcsak a szertár. Mindezek mellett az egykori uszoda – amelyet 1998-ban bezártak, majd elbontásra került – területének egy részén műfüves, villanyvilágítású edzőpálya is létesült. Az északkeleti kanyarban lévő illemhely épületét elbontották, helyette, az ellentétes kanyarban lévő másik nagy illemhely szomszédságában egy minden igényt kielégítő új illemhely is létesült.
Éppen a pályázat benyújtása előtt merült fel először a névadás ötlete, tekintve, hogy a dorogi stadionnak hivatalos névadója soha sem volt. A korábbiakban Bányász stadionként emlegették hivatalosan, bár a helybeliek egyszerűen a „Pályának” nevezték. Ha valaki meccsre készült a dorogiak közül, nemes egyszerűséggel annyit mondott: „Kimegyek a pályára”, vagy azt, hogy „kimegyek a DAC-ra”. Mivel a pályázat alkalmából nevesíteni kellett a stadiont, így a legjobb alkalom kínálkozott a névadóra. Ekkor merült fel, hogy Buzánszky stadion legyen. Bár az illetékesek egyetértettek, hogy Buzánszky Jenő neve volna a legalkalmasabb, azonban mind a klubvezetés, mind az önkormányzat azon a véleményen volt, hogy nem a legszerencsésebb élő személyről elnevezni. Ezáltal a Dorogi Városi Stadion név szerepelt minden hivatalos formában. A rekonstrukciós munkálatok kivitelezője a Csúcs Kft. volt, az ünnepélyes avatásra pedig 2002. augusztus 20-án került sor.
A ceremóniát Jánosi György Ifjúsági- és Sportminiszter ünnepi köszöntője nyitotta, aki elmondása szerint nagy örömmel érkezett Dorogra. Személyes élményeit is megosztotta a nagyszámú hallgatósággal, miszerint ifjú korában Dorogot egy hatalmas városnak képzelte, mivel a dorogi sportsikerektől volt hangos a korabeli média. Amikor pedig elsőként személyesen is megfordult a bányászvárosban, meghökkenve tapasztalta, hogy egy kicsiny település mindössze. A korábban kialakult szimpátiája ezáltal még jobban elmélyült a dorogi sport irányában. Az ünnepi műsor keretében néptáncosok, mazsorettek és zenekarok bemutatója mellett olvasták fel Szabó Gyula, A dorogi stadion története című munkájából készült kivonatot, amely ebből az alkalomból készült. Jánosi György, aki családjával érkezett, a hivatalos műsort követően is hosszú órákon át időzött még a stadionban, és közvetlen beszélgetéseket folytatott a helybéliekkel.
(*) Kapcsolódó videó:Dorog–Kispest Honvéd Magyar Kupa-mérkőzés, 1999. a YouTube-on
Az új évezred első évei sok nehézséggel teltek. Tekintve, hogy a helyi önkormányzaton kívül nem volt egyetlen komoly anyagi támogatója az egyesületnek, pedig csak Dorogon több olyan tekintélyes és tehetős cég is üzemelt, mint a Richter Gedeon Vegyészeti Gyár Nyrt., a SARPI Hulladékégető Kft., vagy a Sanyo Electric. Ráadásul a japán tulajdonú multinacionális cég Közép-Kelet-Európai központját is éppen Dorogra telepítette. Szintén tőkeerős cég a karnyújtásnyira lévő Suzuki autógyár is, amely kilátásba is helyezte a dorogi klub támogatását, ám üres ígérgetéseken kívül érdemi segítség soha sem történt.
Az ezredfordulón a Szövetség kötelezővé tette valamennyi első- és másodosztályú szakedző részére a FIFA által indítványozott A-licence végzettséget. A licence-képzés és a vizsgáztatás helyszíne volt a stadion a 2000–2001 közötti időszakban. Az egyik fő koordinátor Baranya István, aki maga is óraadó és vizsgabiztos volt. Számos neves szakember végezte itt tanulmányait és szerezte meg a legmagasabb edzői fokozatot, köztük Pintér Sándor, a Bp. Honvéd és a magyar válogatott egykori kiválósága.
2002-ben Horváth Pál edző és egyben az egyesület anyagi támogatója ígéretet tett arra, hogy a lelátókat modern, szabvány ülőkékkel boríttatja, és az öltözősor emeleti, a játéktérre néző részét beüvegezteti, benne klubhelyiségeket, VIP-helyiséget és hotelszobákat alakíttat ki saját költségén, amennyiben a város és a klubvezetés hozzájárul (anyagilag is) az NB I/B-ben történő induláshoz. Horváth mester 20 millió forintot áldozott volna saját erőből, a többi 40 milliót a klubnak és a városnak kellett volna előteremteni, amiből a szokásos évi szinten utalt 20 millió a városi büdzséből ugyan biztosított volt, azonban további 20 millióval kellett volna kiegészíteni. A tervezett 60 milliós költségvetéssel – amelyet az MLSZ minimum anyagi fedezetként kért felmutatni – még így is a Dorog lett volna a legszerényebb hátterű klub a mezőnyben, de az illetékesek nem láttak arra semmilyen garanciát, hogy ez az összeg a rendelkezésre álljon. Ezáltal a csapat nem indulhatott az NB I/B-ben, ezért Horváth Pál távozott, a tervek pedig nem valósultak meg.
Ugyan ebben az évben, nyár végén a hatalmas áradások a szomszédos Esztergomot is érintették, ahol a medréből kilépett Duna többek között elöntötte és teljesen használhatatlanná tette az ottani pályát. A dorogi klub érkezett a segítségükre, és biztosították a szomszédvár csapata részére a soron következő hazai bajnoki mérkőzésük megrendezését a dorogi stadionban, ahol az esztergomiak a Székesfehérvári Ikarusz csapatát fogadhatták.
2003-ban a Westel mobiltelefon társaság kereste meg az egyesületet üzleti ajánlattal, tekintve, hogy a Dorogon meglévő adótorony terheltsége miatt egy átjátszótorony telepítése vált szükségessé, és az előzetes mérési adatok alapján a stadion lett volna erre a legalkalmasabb hely. A Westel a stadion déli kanyarulatában szerette volna a felállítást, amiért cserében egy modern elektromos eredményjelzőt finanszíroztak volna, továbbá éves szinten 10 millió forint szponzori támogatást is ígértek. A torony önmagában sem rontotta volna a stadion esztétikai értékét, azonban a tervezésnek köszönhetően szinte láthatatlan lett volna, mivel az eredményjelzőt a toronyra erősítve kívánták felszerelni. A Dorogi Szénmedence Sportjáért Közalapítvány, mint a stadion tulajdonosa a város támogatását élvezve egybehangzóan megszavazta a szerződéskötést. Közvetlenül a szerződés aláírása előtt, a stadion szomszédságában lévő Zsigmondy lakótelep területi képviselője aláírásgyűjtésbe kezdett a telep lakóinak bevonásával, mivel véleménye szerint az egészségre káros hatású átjátszótorony közelsége veszélyeztetné a lakosságot. Végül éppen annyi aláírás gyűlt össze, amennyi megvétózhatta a torony telepítését. Ezáltal a klub elesett több tízmilliós bevételtől és egy modern eredményjelzőtől. A bevétel elegendő plusz lett volna a biztos NB II-es tagságnak, így viszont a klub az NB III-ba kérte magát, mert nem volt elég anyagi fedezete az NB II-ben, ahol ráadásul jól szerepelt és az élmezőnyben végzett. A történet igazi iróniája, hogy ennek ellenére a torony mégis felépült, alig 100 méterrel délebbre, a vasút túloldalán, a MÁV területén. Maximum a vasút gazdagodott, a torony helyéből adódóan viszont a lakosság ugyan olyan, hanem nagyobb veszélyben él (már, ha egyáltalán jelent bármi károsat is, hiszen nincsenek erre bizonyítékok, viszont mobiltelefont szinte mindenki használ) Így törvényszerű volt elsősorban a komoly költségekkel járó labdarúgás visszaesése. Előbb az NB II., majd az NB III. következett. Ennek megfelelően, és főleg a perspektívanélküliségnek köszönhetően, drasztikusan visszaesett a stadion látogatottsága átlag 300–500 nézőre de nem ritkán még ez alatti nézőszám is előfordult.
Szintén 2003-ban, Bányásznapon a Magyar Színész-válogatott – soraiban többek között Eperjes Károllyal és Cseke Péterrel – érkezett immáron sokadjára a stadionba, hogy a dorogi öregfiúk csapatával megmérkőzzön. A szépszámú közönség ezúttal sem csalódott a két fél csatájában, amely férfias, de nagyon sportszerű küzdelmet és 4–2-s dorogi győzelmet hozott. A mérkőzést követően Nemcsák Károly, a színészek csapatkapitánya mondott ünnepi köszöntőt, amelyben kiemelte elismerésüket a dorogi sport múltját és tradícióit illetően. A két csapat és a meghívott vendégek közösen ebédeltek a stadionban, ahol kötetlen beszélgetés mellett nosztalgiáztak. Ebben az időszakban készült riportfilm Grosics Gyuláról, amelynek forgatása nagy részben a stadionban történt. A legendás dorogi kapus visszaemlékezéseit a tribünön ülve mesélte el. A filmben régi fotók is megjelennek a stadionról Grosiccsal. A dokumentumfilm azzal zárul, hogy Grosics a pálya közepén ballag a Déli-kapu felé. Ezt további riportfilmek követték. 2011-ben egy kísértetiesen hasonló dokumentumfilm készült, amelyhez szintén forgatott a filmes stáb anyagot a stadionban. Ezúttal azonban a Grosics család tagjai közül többen is nyilatkoznak, valamint Szepesi György is szerepel benne. A filmet a Duna TV mutatta be Keresztlécen címmel. Továbbá egy másik alkotás, az Emlék-pályák című sorozatból, Időutazás Grosics Gyulával epizódja is bővelkedik a stadionban készült felvételekkel.
Ugyancsak ehhez az évhez tartozik Erdő Péter Esztergom-Budapesti főegyházmegye érsekének Dorog város díszpolgárává történő avatása. Az egyházfő Dorogon kezdte papi hivatását még az 1970-es évek végén. Szoros, jó kapcsolata mindvégig megmaradt a várossal, ahol gyakran vesz részt ünnepségeken, avatásokon és szentmiséken. Látogatásai nem egyszer a stadionra is kiterjedtek. 2004. szeptember 11-én tartották az egyesület fennállásának 90. évfordulója alkalmából az ünnepi megemlékezést, amelynek színhelye stílszerűen a stadion volt, ahol az egész napos program keretén belül valamennyi dorogi sportszakosztály bemutatókkal és versenyekkel képviseltette magát.
A stadionban sokszor végeztek társadalmi munkát magánszemélyek és a szurkolók is. Az egyik legérdekesebb kezdeményezés egy a Vajdaságból származó fiatalember, Dudás Béla nevéhez fűződik, aki dorogi kötődése lévén felnőtt korában elhagyta Szerbiát, és Dorogon telepedett le. Mint a klub szimpatizánsa, társadalmi munkában vállalta a klubszékház lépcsőházának három emeletnyi üvegablakának külső tisztítását alpin technikával, tekintve, hogy ipari alpinistaként dolgozott. A tisztítást 2000 és 2002 között többször is elvégezte..
2005 nyarán egy nagyszabású rockfesztivál helyszínének lett kiszemelve a stadion, amelynek a világhírű Iron Maiden zenekar lett volna a csúcspontja. Ugyan a tulajdonos, az üzemeltető és a városvezetés a hozzájárulását adta a rendezvényhez, azonban okulva a két évvel korábban történtekből, miszerint a lakótelep illetékes képviselőjének kezdeményezésével lakossági ellenállásába ütköznének, amely megint csak meghiúsíthatná a terveket, így egy idő után a szervezők maguk kerestek másik helyet. A fesztivál jótékony célú volt, amelynek bevételéből a dorogi klub és a stadion is részesült volna, fővédnöke pedig az akkori országos rendőrségi szóvivő, Garamvölgyi László lett volna. A koncert végül a közeli reptérre lett szervezve, de a helyszín változása miatt számos eredeti terv átalakult, közte a neves brit csapatot sem hívták meg végül.
2006-ban kezdődött a fedett uszoda építése, amely ugyan jellegében és színvonalában messze elmarad a korábbi tervektől, ugyanakkor a város több mint fél évszázados álma mégis csak teljesült, amikor 2007. május 12-én sor került az ünnepélyes átadására. Szinte az avatással egy időben újra megalakult az úszószakosztály és a régen várt vízilabda-szakosztály is.Számos felújítás mellett az egyik legnagyobb beruházásként a sportcsarnok új tetőszerkezetet kapott, 2010. május 4-én pedig megtörtént a hivatalos névadás is, miután minden idők egyik legkiválóbb dorogi sportolójáról, sportemberéről, Buzánszky Jenőről nevezték el. Menet közben ugyanis világszerte elterjedőfélben és elfogadottá kezdett válni, hogy sportlétesítmények esetében élő személyek is szóba jöhetnek a névadásnál. Hazánkban addigra már több olyan stadion és sportlétesítmény esetében bevált példa volt, mint a Papp László Budapest Sportaréna, Puskás Ferenc Stadion, vagy az Illovszky Rudolf Stadion, így Dorogon az illetékesek nem látták semmi akadályát annak, hogy a korábbi terveknek megfelelően a dorogi stadion névadója is megtörténhessen. A névadást Buzánszky Jenő 85. születésnapjára időzítették, amelyet a névadó tiszteletére, a főbejáratnál emelt emléktábla ünnepélyes keretek közötti leleplezése követett 2010. szeptember 4-én, Bányásznapon. A ceremóniát számos olyan magas rangú vendég is megtisztelte személyes jelenlétével, mint Dunai Antal olimpia bajnok labdarúgó, az MLSZ szakvezetője, vagy Walter Desch, a Rajnai Labdarúgó Szövetség elnöke.2011 nyarán a játéktér gyepszőnyegének cseréjére került sor, majd ez év október 24-én, húsz év után újra válogatott mérkőzésnek adhatott otthont a stadion. Itt rendezték a Magyarország–Izrael U18 labdarúgó mérkőzést, amelyet a mieink nyertek 1–0-ra, több mint 2000 néző előtt, akik fantasztikus hangulatot teremtve, a régi idők meccshangulatát idézték vissza.2012. március végén egy rangos nemzetközi birkózóverseny rendezési jogát kapta meg a város. A jeles eseménynek a sportcsarnok adott otthont, ahol 15 ország mintegy 170 versenyzője, köztük a világ legjobbjai között számon tartott Ukrajna és Azerbajdzsán mellett a távoli Japán birkózó-válogatottja is képviseltette magát. A rendezvényt számos egykori birkózó híresség, többek között Kocsis Ferenc, Varga János, Sike András és Repka Attila olimpiai bajnokok is megtisztelték jelenlétükkel. A viadalt dr. Tittmann János, a város polgármestere és dr. Hegedűs Csaba, a Magyar Birkózó Szövetség elnöke nyitotta meg. A versenyt követően egy hetes nemzetközi edzőtábort is szerveztek helyben. Ugyan csak 2012-ben került sor az üzemeltető váltásra, miután a 2012. április 1-jén megalakult Dorog Város Egyesített Sportintézménye hatáskörébe került.A tavasz folyamán egy sor olyan régi tradíciót hoztak vissza, amely az évtizedek alatt kisebb nagyobb kihagyásoktól eltekintve folyamatosan hozzá tartozott a stadion látványához, illetve a versenyprogramokhoz. Ettől az időtől fogva rendszeresen felvonták újra a lobogókat a déli kanyarban lévő zászlótartó árbócokra. A korábbi időkben a középsőre került a nemzeti színű zászló, a bal oldalira a dorogi, a jobb oldalira pedig az aktuális vendég csapat zászlója. Annyiban módosult az új felállás során, hogy a két csapat zászlaja mellett Dorog város címeres zászlaja került középre. Ismét beindultak a mérkőzés szünetében rendezett 11-es rúgó párbajok, továbbá a klubhoz kötődő egykori sportolókat, sportvezetőket hívtak meg a kezdőrúgások elvégzéséhez. Ezen felül, közel egy évtizednyi kihagyást követően ismét megnyitották a szurkolói ereklyéket árusító standot, ahol elsősorban mezeket, bannereket és klubzászlókat árusítottak. Sokadik átalakulást követően újra volt meccsbeharangozó kiadvány is, amely a korábbi szériákat - Bányász Bandi, DBSC Híradó, Jó Szerencsét! Dorogi futball info - követően Dorogi FC Hírlevél címen indult útnak és minden eddiginél igényesebb, egyben színes kiadásban.
Ez év áprilisától a stadionban újraélesztő berendezést is elhelyeztek. A közelmúltban számtalan olyan tragikus eset történt sportolókkal világszerte, amely, mint hirtelen halál néven vált hírhedtté. Több alkalommal lehetett volna a szerencsétlen érintettek életét megmenti, ha időben jön a segítség. Ezért az egyesület elnöksége a szakmai stábbal karöltve szorgalmazta a csapat orvosa, dr. Pák Péter és a készüléket forgalmazó magyar cég képviselője által bemutatott és preferált újraélesztő megvásárlását. A műszer flexibilis, bárhova gyorsan és könnyen elvihető, továbbá kezelése egyszerű, minimális betanulást követően bárki elsajátíthatja a szakszerű működtetését. Ezáltal jó eséllyel tudnak segíteni a bajba jutottan, míg a mentők a helyszínre érnek. A dorogi sportolók is megismerkedhettek vele egy demonstráció alkalmával. Bár Dorogon sem korábban, sem a készülék üzembe helyezése óta nem történt szív- és keringési problémából adódó rosszullét, vagy eszméletvesztés, azonban a klub illetékesei szerették volna ezzel még a kockázatát is minimálisra csökkenteni az esetleges tragédiák bekövetkezésének. A készülék azóta is az öltözőfolyosón, a számára rendszeresített helyen van elhelyezve.
A 2013-as esztendő felemelő rendezvények sorát hozta, amely tovább öregbíti a stadion hírnevét. Előbb márciusban az elmúlt év sikeres nemzetközi birkózóversenyét, a Fekete Gyémántok Kupát rendezték meg újra hatalmas érdeklődés mellett. Május 7-én és június 11-én utánpótlás válogatott mérkőzésnek adott otthont a stadion, ahol a magyar csapat előbb Törökország, majd Olaszország nemzeti csapatait fogadta. Közben a dorogi csapat bajnokavatójára került sor június elsején, ahol a hazaiak a harmadosztályú bajnokság zárómérkőzésén aratott győzelmével bajnoki címet szereztek. Hosszú idő után újra ezrek töltötték meg a stadiont bajnoki mérkőzés alkalmán és a késő éjszakába nyúló határtalan ünneplést tartottak.Az ősz igazán érdekes és emlékezetes eseménye egy kettős rangadó volt, ahol a dorogi női, majd azt követően a férfi csapat is pályára lépett tétmérkőzésen. Mindkét dorogi alakulat ellenfele a Győri ETO volt. A hölgyek a Magyar Kupa jegyében kerültek össze a győriek női csapatával, míg a férfiak a soronlévő bajnoki mérkőzésüket játszották az ETO II. gárdájával. A véletlen, pontosabban a sorsolás úgy hozta, hogy mindkét mérkőzés egy azon napra esett. A kupa-mérkőzésen a negyeddöntő volt a tét és az élvonalban szereplő vendégek tűntek az esélyesebbnek az NB II-es hazaiaknál, ám a dorogi lányok hatalmas bravúrral, de teljesen megérdemelten győztek és jutottak a legjobb négy közé. A nap teljes sikeréről a kupa-meccset közvetlenül követő bajnokin gondoskodtak a vendéglátók, akik az éllovas győrieket nem csak legyőzték, de egyenesen kiütötték az 5-1-es győzelmet hozó találkozón. Ezzel a kettős rangadó egyben kettős győzelmet is jelentett.
2014 a centenárium jegyében telt, amely megannyi örömöt, fejlesztést és újítást hozott. A stadion több szempontból is számos sporttörténeti pillanatot élhetett át. Az NB II-es dorogi női labdarúgó csapat páratlanul sikeres tavaszi szezont produkálva 100%-os teljesítménnyel nyerte a bajnokságot. A tavasz során elkészült a régen várt elektromos eredményjelző, ráadásul mindjárt kettő is felavatásra került. Egyiket a tribün tetőszerkezete alá telepítették, a másik pedig éppen vele egyvonalban, az ellenkező oldalon, az álló lelátó tetejére. A hölgyek utolsó hazai bajnoki mérkőzésén, 2014. május 17-én debütáltak és máris alaposan le lettek tesztelve. Ugyanis a csapat ontotta a gólokat a Csepel SC elleni találkozón, ahol kétszámjegyű eredmény született. A régi eredményjelző csak kilencig tudta mutatni a gólokat, így éppen időben lettek beüzemelve az újak. ugyanis 15-0 lett a hazaiak javára. Még el sem csitultak a bajnoki címszerzés közepette a örömök, a dorogi lányok fokozták az eufórikus hangulatot, miután június 8-án hazai pályán 5-2-re verték a Zalaegerszeg csapatát az osztályozó visszavágóján, amellyel kettős győzelemmel, 8-3-as összesítéssel feljutottak az első osztályba.
A nyár folyamán nagyszabású felújító munkálatok közepette szépült a stadion. Eredeti szépségében megújult a Déli kapu, amely a centenáriumi ünnepséget követően a Száz éves kapu elnevezést kapta. Jobb oldali pilonján emléktáblát is avattak, amely a dicső első évszázadot hirdeti. A renoválás során leszerelték a régi eredményjelzőt, amelyre az új digitális eredményjelzők egyidőben történő beüzemelésével feleslegessé vált. Több, mint négy évtized szolgálat után lett szanálva. A kapu felőli teljes oldal hosszában elbontották a régi betonkerítést és helyére esztétikus vaskerítést állítottak, ezen felül mind a hazai, mind a vendég csapatok részére új, fedett cserepadokat helyeztek a nyugati oldal hosszanti futópályán. A Labdarúgó szobrot közel fél évszázadot követően leköltöztették a délkeleti kanyar tetejéről és közvetlenül a délkeleti kanyar korzója felett kapott új helyet. Ezáltal testközelbe került az alkotás, amely a sporttörténelmi értékén túl, újabb szerepkörrel is fel lett ruházva. Ugyanis innentől fogva egyfajta kegyhellyé is vált, ahová virágokat, koszorút és mécseseket helyeznek el a szurkolók.Augusztus 31. hozta az újabb történelmi pillanatot, amikor a stadionban első ízben került sor NB I-es női labdarúgó mérkőzésre. A dorogiak egy héttel korábban rajtoltak a bajnokságban, ahol Szegeden 5-0-ra győzedelmeskedtek, ezúttal pedig első hazai meccsükre került sor. Éppen 37. esztendeje volt a dorogi stadionban utoljára első osztályú labdarúgó mérkőzés és ahogy akkor, úgy ezúttal is az Újpest volt az ellenfél. Abban is egyezik a történeti párhuzam, hogy 1977-ben és most is dorogi győzelem született, azonban a hölgyek valósággal kiütötték nagynevű riválisukat, miután 5-1-re verték őket. Az év során több, kisebb-nagyobb fórumot rendeztek a kerek évforduló tiszteletére, a központi főrendezvényekre pedig május 17-én, valamint Bányásznapon került sor. Valamennyi akkori aktív igazolt sportoló, edző és szakvezető együtt a centenáriumot szimbolizáló élő képet formázott meg a stadionban. A központi rendezvényen rengetegen jelentek meg, köztük számos egykori sportlegenda, mint Szűcs Lajos, Karába János, vagy éppen maga, a stadion névadója, Buzánszky Jenő is együtt ünnepelt. A Bányásznapon, szeptember 7-én tartott megemlékezés keretében avatták fel a dorogi klub európai szintű edző bázisát Tokodon. Az új sportcentrum Monostori Tivadar nevét vette fel - teljes nevén Monostori Tivadar Utánpótlás Nevelő Központ -, amely egyben az országban működő labdarúgó akadémiák mintájára regionális utánpótlás bázisként is működik. Az avató ünnepségen az egykori futball legenda teljes családja - közte felesége, leányai, unokái és veje, Holdampf Sándor is személyesen vett részt. Az ünnepi futball meccsként eredetileg a Dorog-Ferencváros mérkőzést tervezték, ehhez azonban a dorogiaknak el kellett volna tudniuk halasztatni az aktuális bajnoki mérkőzésüket a Diósd ellen. A diósdiak viszont nem járultak hozzá a mérkőzés elhalasztásához, így gáladerbi helyett, éles bajnoki meccset láthatott a szépszámú közönség. A dorogi szurkolók hatalmas pirotechnikai attrakcióval rukkoltak elő, amelynek egyik része a klub színeinek megfelelően, egy hatalmas piros-fekete füstbomba volt, amely igen látványosra sikeredetett és hosszú percekre beborította a teljes stadiont. A dorogiak magabiztos 2-0-s győzelmével zárult a találkozó. A dorogi csapat egyértelmű céljai között szerepelt az NB II-be való feljutás. Egy évvel korábban a bajnokság megnyerésével már feljuthattak volna a magasabb osztályba, ám adminisztratív okokból nem indulhattak az NB II-ben, ezért a centenárium évében újra a feljutást célozták meg.
A szezon egyik legemlékezetesebb mérkőzése a Tatabánya elleni összecsapás volt. Egyrészt a dorogiak hosszú idő után kerültek össze bajnokin újfent ősi, megyei riválisukkal, ráadásul ez volt a két csapat egymás ellen játszott 50. tétmérkőzése. Nem utolsó sorban Miskei Attila vezette a tatabányaiakat, így egy éven belül immár másodszor is ellenfélként küzdött meg egykori csapatával a volt dorogi tréner.
Szépszámú közönség jött össze a megyei rangadóra még annak ellenére is, hogy éppen a dorogi ultrák távol maradtak. Történt, hogy a magyar szurkolói csoportok közös tüntetést szerveztek az MLSZ ellen a fővárosban és a megmozdulás éppen egybe esett a dorogi mérkőzéssel. A szurkolók szolidaritást vállaltak az ország ultracsoportjaival és a tüntetésen vettek részt a meccs helyett. Némi ellensúlyozásként és kárpótlásként, valamennyien kilátogattak a dorogi csapat, rangadó előtti utolsó edzésére, és fantasztikus, igazi meccshangulatot varázsoltak a lelátón. A Tatabánya elleni mérkőzés végül gól nélküli döntetlent hozott. A dorogi gárda mindvégig a tabella élbolyában tanyázott és szorgalmasan gyűjtötte bajnoki pontjait, majd dobogós helyen, az utolsó előtti fordulóban pedig már az első helyen állt. A zárófordulóban is sikerült megőriznie listavezető pozícióját, így őszi bajnokként várhatta a tavaszi folytatást. A remek eredmény értékét fokozza, hogy veretlenül és az egész csoportban a legkevesebb gólt kapva zárta a szezont. Szám szerint csak 8 alkalommal rezdült meg a dorogi háló. Az évadban többször is ezres nagyságrendű volt a drukkerek száma egyes mérkőzéseken. A bajnoki találkozók mellett a nyár folyamán lejátszott Haladás elleni Magyar Kupa-meccsen is négyjegyűre duzzadt a nézőszám, pedig hétközi mérkőzés volt igazi uborka szezonban, amikor sokan a nyaralásukat töltik, ráadásul igen nagy hőségben került sor a találkozóra. Egy félidőn keresztül úgy tetszett, hogy meglepetés készül. A dorogiak vezettek, de végül a nagyobb rutin és a két osztálynyi különbség kidomborodott a vendégek javára, mégpedig 4-1 arányban. A hölgyek is remek szezont produkáltak és újoncként sikeresen helytálltak. Egy mérkőzést Dorogon rendeztek a válogatott utánpótlás csapatok találkozója alkalmán, amelyet a Telki kupa jegyében rendeztek. A magyar csapat ellenfele Írország volt.A centenárium évében két olyan gyönyörű kiállítású, igényes könyv is kiadásra került, amely számos helyen a stadionnak is emléket állít. Az egyik kiadvány a dorogi sport egy évszázada előtt kívánt tisztelegni. Dorog város és a Dorog Város Egyesített Sportintézménye gondozásában - Szekér Zoltán, Madarász Tímea, Barlangi Gergő és Dankó József szerzők munkájaként - Dorogi Sportpillanatok 1914-2014 címmel jelent meg. A stadion valamennyi fejezetben fókuszba került, egyben művészi és jó minőségű képekkel illusztrálva. A másik könyv pedig a Dorog Védett Építészeti Alkotásai címmel, Dankó Kristóf szerkesztésében és a Dorogi Önkormányzat gondozásában készült. Benne külön fejezetben elevenedik meg a stadion és annak három kiemelt objektuma; mint a fedett tribün, a most már Száz éves kapunak keresztelt egykori főbejárat és a Zenepavilon. Az előző könyvhöz hasonlóan színvonalas kiadvány, kitűnő minőségű fotókkal kiegészítve.Az igazán felemelő és emlékezetesre sikeredett centenáriumi év azonban fájdalmas veszteségektől sem volt mentes. Egy sor olyan sportoló legenda távozott az élők sorából, mint Kottesz Béla, Monostori Tivadar, Grosics Gyula, Ivanics Tibor, Bakonyi István Tramita Mária, valamint Bencze László fotóművész, a klub törzsszurkolója, akiknek élete jelentős fokban összefonódott a stadionnal. Valamennyiükről méltón megemlékeztek és tiszteletükre mindannyiszor a kegyelet lángjai gyúltak a stadionban.
Az esztendő utolsó momentuma meglehetősen sajnálatosra sikeredett. Az NB III-ban szereplő dorogi csapat szezonzáró mérkőzése hazai pályán volt a BKV Előre ellen. A mérkőzés paprikás hangulatban telt, tekintve a vendég játékosok feltűnően sokszor és durva szabálytalanságokkal tördelték a játékot, amelyet a játékvezető engedett. Ráadásul mindjárt az első percekben 11-est ítélt a vendég csapat részére, amelyből megszerezték a vezetést. A találkozó végül 1-1-es döntetlennel zárult, miközben a hazaiak is kaptak egy büntetőt, de elhibázták. A mérkőzés utolsó perceiben egy nagyon alattomos szabálytalanságot követtek el a közlekedésiek, ráadásul játékon kívül, ezzel végkép kiváltva a hazai drukkerek haragját. A lefújást követően egy szurkoló beszaladt a pályára, fenyegetve a játékvezetőt. Az incidens ezzel még nem ért végett, mert a vendég csapat nem merte csak egy órával később elhagyni a stadiont rendőri biztosítás mellett.
Lesújtó hírrel indult a következő év, amely egyben a dorogi sport és a stadion történetének második évszázadának első éve is volt egyben. 2015. január 11-én elhunyt a stadion névadója, Buzánszky Jenő. Mintha ez a szomorú kezdet előre vetítette volna a sok nehézségekkel teli egész évet. A gyász még el sem ült a stadion falain belül, érkezett az újabb keserű pirula. Egy szerencsétlen, egyben ártatlannak tűnő eset nőtte ki magát botránnyá. A dorogi csapat egyik legnagyobb ellenlábasa korábban óvást nyújtott be a Szövetséghez, amelyet azzal indokoltak, hogy egyes dorogi játékosok sportigazolásával nincs minden rendben. A Szövetség kivizsgálta az esetet és mint kiderült, három labdarúgó olyan orvostól kapott igazolást, amely nem volt akkreditálva az MLSZ-nél. Ezért visszamenőleg 25 pontot vontak le a Dorogtól, amelynek következtében a bajnoki cím helyett a kiesés ellen kellett megküzdeniük a tavaszi szezon során. Ezzel a döntéssel ugyanis a tabella éléről az utolsó előtti helyre lettek száműzve. Halmozati bünetésként az ügyben érintett két leggólerősebb játékost eltiltotta a Szövetség. Menet közben a klub megkapta a BKV elleni mérkőzésen történt rendbontásért is a szövetségi büntetést. A magáról megfeledkezett szurkolót pedig polgári perre citálták és a bírósági határozat alapján kitiltották a stadionból. A precedens értékű ítélet példátlan volt a dorogi stadion történetében. A dorogi ultrák nehezményezték mind ezt, ezért szolidaritásból a teljes ultra-csoport távol-, pontosabban a stadionon kívül maradt a hazai mérkőzések alkalmán. A csapat irányában érzett szeretetük és kitartásuk megmaradt, de nem kívántak a létesítményen belül tevékenykedni. Helyette a Vasút sor felőli oldalon, az utcán tartózkodva állták végig a meccseket és onnan buzdították csapatukat. A mérkőzésekre kivezényelt rendőri erők szintén a stadionon kívül, közvetlenül a szurkolótábor mellett sorakoztak fel és igyekeztek felügyelni a biztonságra. A dorogi csapat a szezon végére feljött a középmezőnybe és végül a 8. helyen zárták az évadot.
A női labdarúgók ellensúlyozták a megannyi keserűséget okozó eseményeket. Remekül szerepelve előbb a felsőházba jutottak a rájátszásban, majd a végelszámolásnál a dobogóra állhattak és bronzérmet nyertek. A stadionban felváltva és menetrendszerűen érkeztek a honi női labdarúgás élcsapatai közül is a legkiemelkedőbbek, mint az MTK, vagy éppen a Ferencváros. A dorogi stadion adott otthont az Astra Hungary FC elleni bronzmeccsnek, ahol a dorogi lányok magabiztosan győztek 3-0-ra. A történelmi pillanatra május 31-én került sor. Azonban a határtalan öröm hamarosan szertefoszlott, ugyanis az egyesület anyagi nehézségei miatt kénytelen volt visszalépni a további küzdelmektől, s nem csak az NB I-ben nem tudtak elindulni, hanem megszűnt a felnőtt csapat és csak utánpótlás szinten maradt meg az egyesület. Ez egyben azt is jelentette, hogy a fenti kora nyári dátum - mely a dorogi női labdarúgás ragyogó csúcsát hozta -, a dorogi női foci végét is jelentette. Azóta nem látott a stadion női labdarúgó mérkőzést.Visszajáró vendégként köszönthette a stadion újfent a magyar U17-es válogatottat, akik ezúttal Szerbia ellen küzdöttek meg egy nemzetközi torna keretén belül. Dorog jó házigazdának bizonyult a korábbiakban is, így szinte rendszeresen éri a megtiszteltetés a Szövetségtől, hogy rendezője, illetve helyszíne lehet az egyes utánpótlás válogatott találkozóknak.Az őszi szezonnak újfent az NB II-be való feljutás reményében vágott neki a férfi csapat és ennek megfelelően a zárásnál feljutó helyen állt. Azonban az utolsó bajnoki mérkőzés - akárcsak egy évvel korábban - megint botrányos körülmények közepette ért véget. Igaz, ezúttal az ellenfél szurkolói okoztak rendbontást. Hatalmas rangadót vártak, ugyanis a legnagyobb rivális, a tavasszal még NB I-es Győri ETO érkezett. A tét nagy volt, hiszen amennyiben vendégsiker születik, úgy a győriek beelőzhetik a Dorogot, hazai győzelem esetén viszont a Dorog megnyugtatóbb előnnyel telelhet. Ennek megfelelően vagy 120-150 győri drukker látogatott Dorogra. A mérkőzés utolsó perceiben, dorogi vezetésél már elkönyvelték a vereséget és magukról megfeledkezve a számukra kijelölt helyet elhagyva a hazai szurkolókra, de főként a rendezőkre támadtak. A mobil fémkordonokat hajigálták és egy idősödő úriembert alaposan helybenhagytak. A mérkőzés félbeszakadt, amelyet a stadion kiürülése után tudtak csak befejezni a felek, lejátszva a maradék néhány percet. A történtek miatt az MLSZ a dorogi klubot is megbüntette.
A 2016-os esztendő kárpótlást adott az elmúlt év nehézségeire és kifejezetten emlékezetes időszakként vonult be a stadion történetébe. Előbb a dorogi csapat egyenletes jó teljesítménnyel magabiztosan valóra váltotta a magasabb osztályba való feljutást. A végelszámolásnál a rivális ETO-ra 11 pontot vertek rá. Az MLSZ által megszigorított létesítményekkel szembeni követelményeknek könnyedén tett eleget a stadion. Kisebb változtatások kieszközlésével gond nélkül megkapta a másodosztályú besorolást. Ettől függetlenül is igyekeztek fejleszteni, szépíteni a létesítményt. A leglátványosabb újítások sorában szerepelt a teljes fedett tribün szabvány ülőkékkel való felszerelése és ugyancsak ilyen ülőkéket telepítettek az állóhely néhány sorában. Az elterjedtebb műanyag székek helyett a felhajthatós, támlás fémülőkéket részesítették előnyben. Az első lépcsőben végrehajtott fejlesztéssel jelenleg mintegy ezer ülőhellyel szolgálnak a lelátók. A klub színeinek megfelelően pirosak és feketék az elhelyezett ülőalkalmatosságok. Az álló lelátó mögött új kerítés is lett állítva a teljes keleti oldal hosszában. Továbbá a stadion kapott egy új bejárati kaput is, amely a fedett tribün mellett, a vasút felőli oldalon található. Ezáltal a korábbi meglévő északi és déli irányból történő bejutás mellett immár nyugati irányból is lehetőség van a belépésre. 35. évnyi szolgálatot követően kicserélték a futballkapukat is. Ezen felül az álló lelátó déli hosszán kijelölt vendégszektor kialakítására is sor került, továbbá a klubszékházban üzemelő Sportbüfé mellett további két büfé nyílt a lelátókhoz közel. Egyik a tribün vasút felőli szélén, az új nyugati kapu mellett, a másik pedig az álló lelátó vasút felőli végében. Az új évadtól újfajta, dekoratív belépőjegyek és bérletek készültek. A sportcsarnok tervezett és várható bővítése miatt felszámolták a közvetlen a sportcsarnok északi oldalán húzódott salakos kispályát és az azt övező kerítést.14 évet követően, 2016. július 31-én újra férfi NB II-es bajnoki mérkőzést rendeztek a stadionban. Ez volt egyben a 2016-2017-es évad nyitómérkőzése, ahol a dorogiak a Cigánd SE csapatát fogadták. A debütálás jól sikerült, s a hazaiak nyertek 2-1-re, amelyet mintegy 2000 néző tekintett meg a helyszínen. A bajnoki mérkőzések mellett említésre méltó az MTK vendégszereplése is a kupa jegyében. A mérkőzést a legjobb 16-közé jutásért játszották és nagy bravúrral a dorogiak 1-0-s győzelmükkel jutottak tovább. Ebben az évben újra otthont adhatott a stadion utánpótlás válogatott mérkőzésnek. A magyar csapat ezúttal a Cseh válogatott ellen küzdött meg augusztus elsején.2016 decemberében a népszerű, nagy tömegeket vonzó évtizedes hagyományú dorogi Adventi- és Karácsonyi vásárnak első ízben adott otthont a stadion területe. Évtizedek óta a Hősök terén folyt az ünnepi műsorokkal egybekötött vásár, majd a Schmidt Sándor Agora is bekapcsolódott a helyszínek közé. A szervezők és az illetékesek választása ezúttal a sporttelepre esett. A város központi Karácsonyfája és a gigantikus méretű Adventi koszorú továbbra is eredeti helyét, a belvárost díszíti és ugyancsak változatlanul ott kerül sor a hagyományos szabadtéri Adventi misére is. A klubszékház nyugati oldala mentén elterülő alakulótéren állították fel az árusító standokat és a jégpályát. A vásár külön éke pedig a tér közepén lévő kívül-belül pompásan feldíszített Zenepavilon volt. A dorogi Adventi vásárok egyik fő sajátossága, hogy elsősorban igazi míves portékákat kínálnak, ahol valódi ajándékra lelhet a vásárló. A vásári forgatagot zene és számos ünnepi előadás, műsor tarkítja, valamint a forralt bort és egyéb finomságokat árusító pavilonok. Ebben az évben külön versenyt írtak ki a betlehemes jászol készítőknek és a temérdek remekművet a Zenepavilonban állították ki.
A 2017-es esztendőt is változatos programok és események egész sora jellemezte, valamint további fejlesztési tervek kerültek elfogadásra. Az év eseményei a Vasas elleni kupa-mérkőzéssel indult február 11-én, amelyet 2000-es közönség tekintett meg, valamint Bernd Storck szövetségi kapitány is személyes foglalt helyet a lelátón. A stadionban a labdarúgó csapat eredményes tavaszi szereplése örvendeztette meg a híveket és igazi slusszpoénként a dorogiak az évad záró mérkőzésen féltucat gólig jutottak a Szegedi EOL ellen. Hat hazai gólt egy bajnoki mérkőzésen régen látott már a dorogi stadion. A nyár folyamán immár 4. ízben rendezték a Foci Napközis tábort. 2014-ben indult útjára ez a hagyományt teremteni kívánkozó kezdeményezés, amelyen a dorogi és környékbeli iskolás korú fiúk és lányok részvételét várják. Ebben az évben más utánpótlás csapatok tagjai is szívesen csatlakoztak a két héten át tartó egész napos programokhoz. A gyerekek számára rengeteg mozgási lehetőséget, játékos vetélkedőket, elméleti oktatást, közte sporttörténeti visszaemlékezéseket, élménybeszámolókat is hallgathatnak. Mind ezt szabadlevegőn és napi háromszori étkezés biztosítása mellett. A nyár folyamán ismét volt utánpótlás válogatott mérkőzés, mégpedig a Telki kupa jegyében ezúttal Horvátország ellen.
Az év egyik legnagyobb örömhírét a kerékpáros egyesület újra alakulása szolgálta. A korábban is létezett szakosztály idővel megszűnt, ám a kerékpározás és biciklis sport töretlen népszerűségnek örvendett azóta is a városban. A kerekezők kedvét és jövőképét erősítette, hogy egyre nagyobb hangsúlyt kapott hivatalos fórumokon is a kerékpárosok segítése és az infrastruktúra kiépítése. A városon belül is szaporodtak a kerékpározásra kijelölt utak, a Dorog-Kesztölc új kerékpárúttal pedig egyenesen becsatlakozást nyertek az országos főútvonalba is. Az újjászerveződött egyesület komoly taglétszámmal működik és mindjárt első hivatalos évükben is számos megmozdulást szerveztek, illetve számos túrán vettek részt. A kerékpárosok összejöveteleit és a versenyek, túrák bázisaként a stadion tárt kapukkal fogadta őket. A nyár végén készült az Xtrém Stúdió népszerű Kerékpártúra sorozatának aktuális része. A 63. adásban Dorog és környéke került bemutatásra. A tv-s stáb forgatott a stadionban és a Monostori Tivadar edzőközpontban is. A stábot és a riportert Szekér Zoltán, Dorog város Egyesített Sportintézményeinek vezetője kalauzolta.
A futóversenyek egész sora tarkította az évet, közte a több évtizedes hagyománnyal megrendezésre kerülő SARPI városi futás, amely ezúttal jótékony célú futóversenyt is hirdetett és szervezett. Továbbá a Mikulás-futás, valamint a Márton napi futás is nagy népszerűségnek örvendve, szépszámú résztvevőkkel zajlott. Az év folyamán realizálódott két közeljövőben megvalósításra kerülő fejlesztési és beruházási program. Elsőként a korábbiakban már többszöri igényként felvetődött Birkózócsarnok kivitelezése kapott zöld utat. A birkózók, mint Dorog legsikeresebb sportegyesülete, amely az országos elit tagja és nemzetközi szinten is meglehetősen elismert, önmagában is megérdemelt volna már egy méltó csarnokot. Ugyan akkor a 2012. óta megrendezésre kerülő Fekete Gyémántok Nemzetközi Birkózóverseny házigazdájaként is igyekeztek a tervezetnél figyelembe venni. Ennek megfelelően az elkészülő csarnok a küzdő-
és nézőtér, valamint az öltözők és fürdők mellett az emeleti részen hotel és étterem részleggel válna kompletté. A beruházáshoz pedig párhuzamosan a sportcsarnok homlokzatának felújítása is kapcsolódna. A stadion felújítási program keretén belül 685 milliós támogatást nyertek, amelyből a tribün tetőszerkezetének felújítása valósulhatna meg, továbbá az állórész is tetőt kapna és a fűthető játéktér kialakítását is indítványozták. Azonban ezúttal sem múlt el veszteség nélkül az év. A dorogi sportot és egyben a stadionhoz szervesen kötődő három meghatározó egyénisége hunyt el az év során. Elsőként Haraszti Jánostól búcsúztak áprilisban. Emlékére a Szeged 2011 elleni bajnoki mérkőzés kezdő sípszava után egyperces néma felállással adóztak a jelenlévők, majd Pick József jeles helytörténet-kutató és írótól, aki nemzetközi elismertségű sportolója volt a dorogi klubnak. Októberben szintén a dorogi helytörténet kiváló ápolójáról és krónikásától, Kovács Lajostól, aki ifjú éveiben az egyesület atlétája volt. Valamennyi Dorogról készült sportkiadvány szerves szerzője, társszerzője. Emlékére a Zalaegerszeg elleni bajnoki előtt adóztak a sporttársak.
2018 januárban megkezdődött a Birkózócsarnok építése. Az év egyik első emlékezetes sportmomentuma a Magyar Kupa-mérkőzéssel vette kezdetét. Akárcsak az elmúlt évben, ezúttal is a nyolcaddöntő jegyében, mégpedig a Debrecen ellen. Ezt megelőzően lett volna az év első igazi emlékezetes eseménye, az Inter Bratislava elleni mérkőzés, amely végül elmaradt. Március 15-én, a nemzeti ünnep tiszteletére rendezett városi megemlékezés keretén belül történelmi sétát tartottak, amelynek egyik állomása a stadion volt. Az 1848-as események felidézéséből, Táncsics Mihály kiszabadítását elevenítették fel a Déli kapunál.
A közel egy teljes évszázadot megélt létesítmény dacolva az idő múlásával – benne a történelmi viharokkal, a politikai változásokkal és az időjárási viszontagságokkal – szinte eredeti formájában fennmaradva, az ország egyik legpatinásabb arénája, amely országra és világra szóló eseményekkel és sikerekkel büszkélkedhet. A létesítmény tulajdonosa és fenntartója fontos feladatának tekinti a stadion állagmegőrzése mellett a különböző fejlesztési tervek rövidebb és hosszabb távon történő megvalósítását, amelyeknél kiemelt szempont a patina megőrzése. Ennek megfelelően tervek születtek a klubszékház és a tekepálya lapos tetőzetének átépítéséről. Mindkét épület a korabeli hangulathoz illeszkedő tetőráépítést kapna. A külső esztétikai megjelenés fokozásán kívül újabb hasznos kihasználható helyiségeket nyerhetnének, ami elsősorban a klubszékház esetében a sportmúzeum további bővítését is elősegítené. Ezen felül a szabadtéri zöldterületek jobb kihasználása parkosítással, amelynek keretén belül egy emlékparkot is létrehoznának a dorogi sport kiemelkedő alakjainak tiszteletére. Jelenleg a Zenepavilon és a Déli - vagy újabb nevén Száz éves - kapu helyi műemlékvédelem alatt áll, amit idővel akár a teljes stadionra is ki lehetne terjeszteni, akárcsak ki lehetne szélesíteni a teljes létesítmény védelmét magasabb fórumra is.
A hivatalos megnyitás előtti időszakbanA két világháború közöttA II. világháború utáni időszak és az 1950-es évek1960-as évek1970-es évek1980-as évek1990-es évekAz ezredforduló első évtizede(*): Az országos stadion rekonstrukciós pályázat keretében történt felújítások
Jelen évtized(*): Ülőkék felszerelése a lelátókon, Nyugati kapu megnyitása, új futballkapuk a játéktéren, vendégszektor, kiegészítő büfék.
Valamennyi élő és egykori szakosztályhoz utánpótlás csapatok is tartoznak, tartoztak
(*): A jelzett szakosztályok jelenleg külön bázisokon működnek. A teniszezők külön teniszcentrummal rendelkeznek, amely a sportteleptől távolabb esik, egyéb sportágak pedig szintén a stadiontól távolabb, különböző edzőtermekben, illetve a kerékpározók és a természetjárók (hegymászók, vadvízi evezősök, tájékozódási futók is e szakosztályhoz tartoztak) pedig terepen.
Személygépkocsival, vagy külön autóbusszal mind a négy égtáj felől a városba érkezve a látogató a Bécsi úthoz érkezik, melyből nyílik a Mária utca, amelynek teljes hosszán végighaladva egy vasúti átjárón keresztül visz tovább az út egyenesen, amely a vasúti csomópont után Iskola utca néven folytatódik. Az első kereszteződésnél éri el a Köztársaság utat, amelyen balra fordulva körülbelül 100 méter megtétele után balra tartva a stadion északi főbejáratához érkeznek. Az északi irányból (Esztergom felől) érkezők részére kínálkozik egyszerűbb útvonal is. A városba érkezve az Esztergomi úton a vasúti átjáró előtt balra elkanyarodnak egy bekötő úton, amely mintegy 100 méternyi távot követően belefut a Köztársaság útba. Jobbra fordulva a Köztársaság úton kb. 1,5 km megtétele után lehet elérni a stadion északi kapuját.
  A vasúton érkezők a város központjában található „Dorog” vasútállomáson leszállva áthaladnak az aluljárón. Az állomástól oldalirányból van összeköttetése az aluljárónak, ahol balra tartva az Otthon térre vezet az út. Az aluljáró közvetlen elhagyása után jobbra tartva a Vasút-soron haladva néhány száz méter megtétele után a stadion déli kapujához jutnak.
  Az autóbusszal érkezők az „IBUSZ” (Bécsi út–Mária utca), vagy a „Városháza” megállóhelyeken leszállva érkeznek. Az „IBUSZ” buszmegállótól az első jelzőlámpás kereszteződésnél érik el a Mária utcát, innen az elérhetőség megegyezik a gépkocsiknál leírtakkal. A gyalogosok kb. 10–15 perces sétával érkeznek a stadionhoz, végig járdán történő séta biztosított. A gyalogosok esetében azonban nem szükséges a távolabbi északi kapuig menni, ugyanis közvetlenül a vasúti átjárón áthaladva balra tartva mintegy 100 méter megtételével elérik a déli kaput. Amennyiben a „Városháza” megállóhelyen – amely az Esztergomi úton található – történik a leszállás, úgy az Esztergomi útból nyíló Hantken Miksa úton kell végig haladni, ahol elérik az aluljárót, ahonnan a továbbhaladás megegyezik a vonattal érkezők esetében leírtakkal.
Az 1960-as évekig volt lehetőség a légi úton való érkezésre. Egyes mérkőzéseire a dorogi csapat is repülővel utazott. Igaz, jelenleg nincs személyforgalom, de nem kizárt, hogy a jövőben egyszer újra lesz belföldi járat. Napjainkban sport- és vitorlázógépek, illetve sárkányrepülőket, esetleg hőlégballont fogad a repülőtér, amely a Doroggal egybeépült Esztergom-Kertváros határában található. A reptéri autóbusz megállóból busszal lehet eljutni a stadionhoz.
  Helyi- és elővárosi buszjáratokkal, amelyekre lehetőség van felszállni az „IBUSZ” (Mária utca) és a „Városháza” helyközi buszmegállókban, valamint a reptéren, egészen a stadionig viszi az utasokat, amelyről a „Sporttelep” megállóban kell leszállni, amely közvetlenül az északi kapunál áll meg. Tekintve, hogy nagyon új még a Buzánszky Jenő Stadion elnevezés, így jó ideig biztosan az eredeti megálló nevével fogunk találkozni.
Az északi kapu előtt van egy limitált kisebb parkoló, azonban célszerű a szemközti Schmidt Sándor lakótelepen, vagy a stadion melletti Zsigmondy Vilmos lakótelepen kialakított parkolókban, amelyet díjtalanul lehet használni. Hivatalos személyek (ellenfél játékosai, játékvezetők stb.), meghívott vendégek, vagy a klub engedélyével rendelkezők a stadionon belül lévő parkolókat vehetik igénybe.
A klubszékházban van a Sportvendéglő, két büfé pedig a stadion korzóján a tribün vasút felöli oldalán, valamint az álló lelátó vasút felöli oldalán, de a létesítmény közvetlen közelében, minden irányban számos vendéglő és cukrászda is található.
Katona, diák: 1-2 forintA stadionban zajló bajnoki és kupa-mérkőzések jegyárai a 2018-2019-es évadban:
10 éves korig, illetve 70 év felett ingyenes.Megszűnt a helykategória, a megváltott jeggyel tetszés szerint választható hely a lelátókon. Kivétel csak a vendégszurkolók esetében áll fenn, akik egységesen az állóhely vasút felöli részét vehetik igénybe, az ott kijelölt vendégszektornak megfelelően.
Buzánszky Jenő a Nemzet Sportolója, olimpiai- és Európa Kupa-győztes, világbajnoki ezüstérmes, a Dorogi Bányász SC és a Magyar labdarúgó-válogatott világhírű labdarúgója, az Aranycsapat legendás jobbhátvédje és a Dorogi FC. Örökös Tagja, Dorog, Dombóvár, valamint az erdélyi Farkaslaka díszpolgára és megannyi magas rangú állami- és civil díjak kitüntetettje.
1950 és 1956 között 49-szer volt magyar válogatott, míg a dorogi csapat játékosaként és csapatkapitányaként 13 bajnoki évaddal, közte 330 bajnoki mérkőzéssel és 25 szerzett góllal a háta mögött 1960-ban fejezte be az aktív játékot. 1960-1969-ig a dorogi csapat vezető edzője volt. Irányításával érte el a klub a legnagyobb sikereit. Később a sportdiplomácia terén tevékenykedett mind Dorogon, mind megyei és országos szinten. 1983–1998 között MLSZ elnökségi tag, 1993–1998 között alelnök, valamint Dorog város közéletének aktív tagja.
Volt önkormányzati képviselő, az Oktatási- Sport- és Külkapcsolatok Bizottságának tagja. 1994 óta elnökségi tagja a Dorogi Szénmedence Sportjáért Közalapítványnak. Feleségével és családjával Dorog város megbecsült lakói, de a tiszteletet és a megbecsülést nem kizárólag csak a kiemelkedő sportkarrierjének köszönheti. 1947 óta élt és tevékenykedett Dorogon. Szomszédja az egykori játékostárs és egyben kiváló barát Bakonyi István, s alig két utcányira lakott tőle két másik dorogi futballóriás, Prohászka János és Fellegi István is.
A dorogi sportélet számos hatalmassággal büszkélkedhet - és nem csak labdarúgókkal -, akik kimagasló eredményeik és példás, sportszerű életük miatt méltán jöhettek volna szóba a névadáskor. Buzánszky Jenő sporttevékenysége és a városban betöltött szerepe, valamint a sportlétesítményhez való kötődése alapján maximálisan a legméltóbb választás. Grosics Gyula mellett a legismertebb dorogi, akinek a nevét világszerte mindenhol ismerik, tisztelik.
A korábbi években a létesítményhez különböző telephelyek, edzőpályák tartoztak. Tekintve, hogy a sportkomplexum teljes területe már a legkorábbi időszakban beépült, ezért vonzáskörzetében több edzőpályát, sporttelepet létesítettek, amelyek a centerpályához tartoztak és a dorogi egyesület tulajdonában voltak. Az idők során négy ilyen telephelye volt a dorogi stadionnak. A klub centenáriumának évében pedig felavatásra került a jelenlegi utánpótlás bázisa.
Távolságát tekintve, ez volt a legközelebb fekvő edzőpálya, amely a stadiontól Északra, alig pár száz méternyire, az úgynevezett Báger dűlőben, a Palatinus-tó és a Dorogi homokvasút közvetlen szomszédságában. A játéktér szabványméretű nagypálya, amelynek talaja salakos volt. Egészen az 1990-es évek közepéig üzemelt, ahol elsősorban a labdarúgó egyesület utánpótlás szakosztályának edzései, utánpótlás mérkőzések, valamint az NB I-es tartalék csapat hazai bajnoki mérkőzései zajlottak itt. Az ezredfordulóra teljesen felszámolták, azonban 2001-ben a tervekben szerepelt a modern edzőteleppé és sportbázissá való fejlesztése, amely a dorogi klub utánpótlás csapatainak használata mellett egyben regionális utánpótlás központ is lett volna.
Egy komplett sporttelep Tokodaltáró központjában, közvetlenül a 10-es főút mellett, a centerpályától 5 kilométernyire, ahol a szabványméretű füves nagypályán kívül egy fedett tribün is található. A fedett lelátóban beépített öltözők, zuhanyzó, szertár és a játékvezetőknek kialakított öltöző kapott helyet. A sporttelep befogadó képessége 2500–3000 fő. A létesítményben elsősorban a helyi labdarúgó egyesület és a dorogi Serdülő I.- II. játszotta bajnoki mérkőzéseit, valamint évekig a dorogi ifi I. csapata edzések lebonyolítására használta. De gyakran játszott itt edzőmérkőzéseket, olykor még bajnoki mérkőzéseket is a dorogi felnőtt csapat. Erre leggyakrabban a téli alapozás idején, illetve mostoha időjárási körülmények között a központi pálya kímélése érdekében került sor. A sporttelep fenntartója és tulajdonosa egészen a közelmúltig a Dorogi FC volt, majd átadták a teljes létesítményt a tokodaltáróiaknak. A létesítményt jelenleg a helyi Tokodaltárói Tabak labdarúgó csapat használja és játssza hazai bajnoki és egyéb mérkőzéseit.
Dorogon, a Schmidt-villa zöldterületén lévő füves nagypálya. Az 1970-es évektől az iskolai és üzemi sportot szolgálta. Napjainkban inkább különböző rendezvények – cirkusz, sörfesztivál, majális stb. – színtere, valamint a nézőtér egyik része volt a legendás 1981-es Dorogi Rockfesztivál idején.
Közvetlenül a Doroggal egybeépült Esztergom-kertváros területéhez tartozó Kenyérmező-majorban lévő füves nagypálya, amely a dorogi utánpótlás csapatok edzőpályája volt. Idővel a közelben lévő Hell József Károly Bányagépészeti és vegyészeti középiskola és technikum diákjai iskolai sportolás keretein belül használták. A későbbiekben a dorogiak átadták a pályát a kertvárosi labdarúgó csapat részére, akik hazai bajnoki mérkőzéseit játsszák itt.
Bár a Bágerban tervezett utánpótlás centrum megvalósítása csak terv szintjén maradt, azonban az egyesület nem tett le végleg róla és ha helymódosítással is, de végül siker koronázta erőfeszítésüket. Dorog szomszédságában lévő Tokodon az üveggyári sporttelep a helyi egykor szebb napokat látott egyesület 2008-ban való megszűnésével megüresedett. Az üveggyáriak az 1940-1941-es évadban egy év erejéig még az NB I-ben is szerepeltek, az idő múlásával azonban megyei szintű csapatként működtek megszűnésükig. A kis településen ezen kívül is működött egy csapat, a kettő fenntartása meghaladta a település kereteit. Elsősorban a helyi üveggyár - mint fenntartó - bezárása okozta és vetítette előre a sport klub végét is. A dorogi csapat a korábbiakban többször is rendezett itt edzőmérkőzést, ezen kívül a két település közötti szoros és jó viszony is elősegítette a pálya várható sanyarú jövőjének megakadályozását. A centerpályától 6,5 km-nyire lévő, leromlott állapotú magára hagyatott sporttelep új, nemes feladatkörbe kerülése körvonalazódott, amikor a helyi önkormányzat és a dorogi klub között létrejött egyfajta fúzió, amely mindkét fél részére előnyös jövőt ígért. A tokodi önkormányzat tulajdonosként megmaradt, a Dorogi FC pedig, mint bérlő és üzemeltető kötötte meg a használati szerződést. Az egykori sporttelep nem csak megszépült a dorogiak beruházását követően, de egy európai szintű sportparadicsommá vált a létesítmény. Az egyik pályája ritka és újszerű elemekkel készült, amely parafa-granulátum alapot kapott a műfű borítás alatt. A dorogiak nem csak saját utánpótlásukra gondoltak, hanem az országszerte kialakuló félben lévő futballakadémiák mintájára egy regionális utánpótlás bázist is működtetnek, ahová Dorog vonzáskörzetében tartozó valamennyi településről fogadják a focipalántákat. A létesítmény mellett a szakmai hátteret is megszervezték. Az újjászületett sporttelep névadója a méltán nevezetesen és mindkét településhez erősen kötődő Monostori Tivadar lett. Az egykori labdarúgó legenda Dorogra való költözése előtt hosszú évekig élt Tokodon. A hivatalos avató ünnepségre a Dorogi FC centenáriumi ünnepével egybekötve, 2014. Bányásznapján került sor magas rangú vendégek és a teljes Monostori család részvételével. Szép gesztusként, egyben a korhűséget is figyelembe véve, a főbejárat kapuján felújítva megmaradt az egykori egyesület nevét jelző öles TÜSC (Tokod-Üvegyári Sport Club) felirat is.
Intézményi szinten a legmeghatározóbb és kiemelkedő személyek a stadion történetében
A mindenkori klubelnökök fontos szerepet játszottak a stadion fenntartásában, fejlesztésében. Közülük is az első legjelentősebb a sorban, Gácser János, aki az 1920-as, 1930-as években 16 évig vezette az egyesületet és elnöklete alatti időszakban vált ismert és elismert klubbá a Dorogi AC és vele együtt a létesítmény is. A háborút követően pedig Kovács Antal vált hasonló sikeres vezetővé, aki pedig két évtizeden át volt a sportkomplexum első embere. Rengeteget fáradozott a sportteleppel kapcsolatos rekonstrukciókban, a háborúban teljesen tönkrement uszoda újjáélesztésért, a sportcsarnok és a fedett uszoda felépüléséért. Nevéhez fűződik az 1970-es évek első felében zajlott általános felújítás és az új szabadtéri kézilabdapálya is. Hozzá hasonlóan Kaiser József és Göb Sándor is a sporttelep elválaszthatatlan alakjai voltak, akik ezer szállal kötődtek a létesítményhez. Minden eseményben szervesen közreműködtek. Kaiser József gyakorlatilag minden egyes napját a létesítményben töltötte. Mindannyian hosszasan fáradoztak a villanyfényes stadion megvalósításán, azonban ezen törekvések csak részben tudtak megvalósulni. A pálya fél térfelét lehet csak kivilágítani, amelyet edzésekhez tudnak használni. Szintén a legendás személyek sorát gyarapította Kollár Lajos intézményvezető, akinek neve szinte egybeforrt a sportcsarnokkal. Ugyancsak példaértékű az egyesület jelenlegi elnökének, Mayer Lászlónak személye és felbecsülhetetlen, odaadó munkája, aki sportvezetőként 2006 óta van hivatalban és szoros kapcsolatban mind a dorogi sporttal, mind a létesítménnyel. Előbb, mint a Dorogi Szénmedence Sportjáért Közalapítvány vezetőségi tagjaként, majd a Dorogi FC elnök helyettesként, végül elnökként elévülhetetlen szerepe van a stadion fejlesztésében. Programját tervszerűen, lépésről lépésre valósítja meg. Nem csak hogy fizetés és tisztelet díj nélkül önzetlenül tevékenykedik, de saját vállalkozásából származó bevételéből is jelentős összeggel járul a stadionban történő fejlesztésekhez. Egyenes jelleme, szavahihetősége és a klub iránti feltétlen elkötelezettsége méltán emeli személyét a régi nagynevű elődökkel egyszintre. Az elnökség tagjaitól a szakmai stábon és a sportolókon át a szurkolókig kivétel nélkül örömmel működnek közre vele.
Továbbá feltétlen érdemes megemlíteni és kiemelni a stadion történetében fontos szerepet játszó egyéneket, mint Schmidt Sándort, Binder Lőrincet, Komoróczy Miklóst, Vida Jenőt, Rehling Konrádot, Uhlyarik Rezsőt, Csuha Andrást, Bakonyi Istvánt, Vígh Jánost, Bartalos Józsefet, Tittmann Jánost, Kiss Lászlót, Szabó Gyulát és Balázs Mihályt.
A stadion gondnoki munkáit gyakran jeles személyek látták el. A történeti összefoglalóban már szó esett Solymár Károlyról, az egykori olimpikon és országos bajnok atlétáról, aki az első gondnoka volt a létesítménynek. Az 1980-as és 1990-es években nem kisebb név, mint Ilku István töltötte be ezt a feladatkört, aki a pálya karbantartása mellett a kazánházat is felügyelte, majd közvetlen utóda, az egykori szintén kiváló kapus, Csepecz János lett. Szinte tradícióvá vált a sor, ugyanis később Hendrich Tibor vette át a gondnokságot, aki fiatalon az utánpótlás csapat tagja volt, majd az ő nevéhez fűződött a Dorogi Diófa Focióvoda megteremtése és vezetése.
A stadion történetének legendás alakja volt továbbá Szajlai Benedek szertáros, majd később az évtizedekig szolgáló, szintén szertáros Trexler János, aki a sportszerek javításának a mestere is volt egyben. Nem létezett olyan tönkrement labda, amelyet ne tudott volna újra használhatóvá tenni. Futball- és egyéb sportcipők javítását is végezte, mezeket, dresszeket varrt, vagy ha kellett, hálót is foltozott. Nyugdíjas éveiben is vállalt javításokat az egyesület részére, olykor akár díjtalanul is. Érdemes megemlíteni Lőrincz Lászlóné Ágikát, a klub egyik kiemelkedő adminisztratív dolgozóját, aki hosszú évtizedeken keresztül közmegelégedéssel végezte munkáját, valamint a stadion első számú pénztárosa is volt a sportrendezvények során.
A gondnoki feladatokat az 1990-es évektől egészen az elmúlt évekig Fazekas Béla látta el, aki egyben a létesítmény ezermestere is volt. Mindennemű karbantartó munkálatokat végzett, valamint a biztonsági szolgálatot is ellátta. Ugyancsak meghatározó személyek voltak Resszerné Anika és Nebehaj Mihályné Katika, akik a szertári és mosodai munka terén hosszú évekig elválaszthatatlan párost alkottak, és méltán vívták ki a sportolók és a sportköri tagok szeretetét és megbecsülését..
A stadiont ábrázoló első képeslap 1922-ben készült Binder Lőrinc közreműködésével, amelyet szintén még az 1920-as években egy egész sorozat követett.
A dorogi klub fennállásának 25. évfordulójára készült dombormű kidolgozású emlékplakettet is a stadion ábrája díszíti.
Szintén képeslapon szerepel a 2001-ben kiadott Magyar Stadionok sorozat részeként, a Stadion-kiadó gondozásában. A képeslapon Bányász Stadion, Dorog felirattal látható.
Az ezredfordulón és az új évezred első éveiben készült kártyanaptárak közül, egymást követő két évben is modellként szolgált. A 2002-es naptáron a Zenepavilon, míg a 2003-as kiadáson a fedett tribün a felújított öltözőépülettel látható. A naptárak Szabó Gyula tervezésében és gondozásában készültek.
A 2002-es évben egy Dorogról készült művészeti naptárban is helyett kapott. Alkotója, a dorogi dr. Till József, aki a foglalkozását tekintve nőgyógyász, azonban hivatásán felül is igen sokoldalú művész, elsősorban a költészet és a festészet terén. A naptárban valamennyi hónapot a városról készített egy-egy festménye díszít, amelyekhez a kísérő szövegeket, aforizmákat is ő írt. A márciusi hónaphoz a stadion Déli kapujáról festett képe került.
↑ Dorogi lexikon:  Solymár Judit - Kovács Lajos. Dorogi lexikon A-ZS - második, javított kiadás. Dorog Város Önkormányzata Dorog Város Barátainak Egyesülete közös kiadásában (2008) 
↑ Közhírré Tétetik Dorogon:  Főszerkesztő:Mandusitz Zsuzsanna. „Közhírré Tétetik Dorogon kiadványai”, Kiadó: Dorog Város Barátainak Egyesülete.  
↑ Solymár Judit-Kovács Lajos:   Dorogi lexikon. Dorog (2008). ISBN 963-00-4973-2 
↑ Szánthó Barna: Hajrá Dorog!:   Az 50 éves Dorogi Bányász jubileumi emlékkönyve (1914-1964). Dorog (1964) 
↑ Meszes Lajos - Kovács Lajos: Dorog sporttörténete:   Dorog sporttörténete 1. kötet (1914-1945). Dorogi Füzetek sorozat 31. ISSN 1215-7872 (2004) 
↑ Meszes Lajos - Kovács Lajos: Dorog sporttörténete:   Dorog sporttörténete 2. kötet (1945-1956). Dorogi Füzetek sorozat 34. ISSN 1215-7872 (2006) 
↑ Szabó Gyula - Hogy is volt?:   Hogy is volt? A dorogi labdarúgás történetének elmúlt 20 éve (1977-1997), I.-II. kötet. Dorog. ISSN 1418-897X (1997) 
↑ Petrik József-Péntek Sándor: A Dorogi Bányász SC 75. éves:   Jubileumi Emlékkönyve,. Dorog, (1989) 
↑ Bányász Híradó-DBSC Hírek:  „meccsbeharangozó kiadvány”, Kiadó: Dorogi FC, 1988. szeptember és november, 1989. június.  
↑ DBSC Híradó:  „meccsbeharangozó kiadvány”, Kiadó: Dorogi Bányász SC , 1 évfolyam 1. szám - 2. évfolyam 8. szám, Dorog, 1992-1993.  
↑ Jó szerencsét! Dorogi Futball Info:  „meccsbeharangozó kiadvány”, Kiadó: Dorogi FC, 1 évfolyam 1. szám - 4. évfolyam 8. szám, Dorog, 1999-2002..  
↑ Győr Béla - Szabó Gyula: Dorogi olimpikonok:   könyv. Dorog (2001). ISBN 963-00-7800-7. Hozzáférés ideje: 2012. november 8. 
↑ Győr Béla - Szabó Gyula: Dorogiak a világbajnokságokon:   könyv. Dorog (2004). ISBN 963-00-7800-7 
↑ Dr. Csiffáry Nándor: Dorog a II. világháborúban:   helytörténeti publikáció. Dorogi Füzetek sorozat 5. ISSN 1215-7872 (1993) 
↑ Dr. Csiffáry Nándor: Az I. világháború és a két forradalom eseményei Dorogon (1914-1918):   helytörténeti publikáció. Dorogi Füzetek sorozat 13. ISSN 1215-7872 (1998) 
↑ Dr. Tittmann János: Dorog 20 Éve Város:   könyv. Dorog (2004). ISBN 963-214-771-5 
↑ Szabó Gyula: A dorogi stadion története:  Szabó Gyula. sporttörténet-kutató kiadványa (2002) 
↑ Szekér Zoltán - Madarász Tímea - Barlangi Gergő - Dankó József: Dorogi Sportpillanatok 1914-2014:   Dorog város és Dorog Város Egyesített Sportintézménye centenáriumi kiadványa (2014) 
↑ magyarfutball.hu: Buzánszky Jenő Stadion (magyar nyelven). (Hozzáférés: 2012. január 22.)
Dorog, Dorogi FC (magyar nyelven). magyarfutball.hu. (Hozzáférés: 2012. január 22.)
Dorogi Sportmúzeum archívuma (magyar nyelven). dorog.hu. (Hozzáférés: 2012. január 22.)
Intertoto Cup 1962/63 (magyar nyelven). wildstat.com. (Hozzáférés: 2013. március 11.)
A Dorogi FC hivatalos honlapja (magyar nyelven). Dorogi FC. (Hozzáférés: 2013. március 11.)
Új-Hullám Úszó- és Vízilabda Iskola (magyar nyelven). Dorog. [2013. június 4-i dátummal az eredetiből archiválva]. (Hozzáférés: 2013. március 11.)
Szerkesztő:SH: Ezrek látták Dorogon a válogatottat (magyar nyelven). sporthirado.hu, 2011. november 25. (Hozzáférés: 2013. március 11.)
Sportpálya főbejárata és a zenepavilon (magyar nyelven). muemlekem.hu. (Hozzáférés: 2013. március 11.)
Hajdu Sándor életrajza (magyar nyelven). artportal.hu. [2013. február 17-i dátummal az eredetiből archiválva]. (Hozzáférés: 2013. március 11.)
Buzsáky Ákos (Budapest, 1982. május 7. –) visszavonult magyar válogatott labdarúgó. A Grund FC 1986 és az MTK ifi csapatában szerezte első élményeit a labdarúgásról. Tehetségére hamar felfigyeltek, mind az MTK felnőttcsapatában, mind a magyar U21-es labdarúgó-válogatottban jelentős szerephez jutott, utóbbinak kapitánya is volt.
2002-ben szerződött külföldre, a portugál FC Porto együtteséhez, amellyel megnyerte a bajnokságot, a kupát és az UEFA-kupát is. Ezeknek a győzelmeknek köszönhetően ő az egyik legsikeresebb magyar labdarúgó.
A BL győztes portói alakulatban azonban nem tudott a kezdőcsapat közelébe kerülni, így először kölcsönadták, majd eladták az angol Plymouth Argyle csapatának. Itt hamar a szurkolók kedvencévé vált, az edzője, Ian Holloway is többször elismerését fejezte ki vele kapcsolatban. 2006 augusztusában így nyilatkozott: „Ákos egy nagyszerű játékos: olyan, mint egy varázsló, mindig meg tudja valamivel lepni az ellenfeleket. Sok ilyen futballistára lenne szükségem.”2007 októberében sikertelen szerződéshosszabbítási tárgyalások után januárig kölcsönben, majd két és fél évre a szintén az angol másodosztályban szereplő Queens Park Rangershöz igazolt.
2012. július 13-án bejelentésre került, hogy Buzsáky elhagyja a QPR-t. 2012. október 1-jén egy hónapos szerződést kötött az angol harmadosztályú Portsmouth FC csapatával. 2012 novemberében kölcsönbe a másodosztályú Barnsley csapatához került. November 24-én debütált a Cardiff City elleni meccsen, az 54. percben csereként állt be.
2013-ig játszott a szigetországban, akkor hazatért a Ferencvárosi TC csapatához. Sérülései miatt keveset tudott játszani, 2015-ben fejezte be pályafutását. 2018 júniusában a III. Kerületi TVE szakmai igazgatója lett. 2019 februárjáig dolgozott a klubnál.
Első edzésein már négyéves korában részt vett, édesapja, idősebb Buzsáky Ákos vigyázó szeme előtt. Első klubja az édesapja által alapított és vezetett Grund FC 1986 volt, amely hatévesen igazolta le. Tehetsége hamar megmutatkozott, a pálya szinte minden részén otthon érezte magát. Az egyik Pajzs-Kupán még a torna legjobb kapusának is megválasztották. Társaival a Budapest-bajnokságban szerepeltek, magasabb korosztályúak ellen, így gyorsabban tudtak fejlődni.
Tíz év után, 1998-ban igazolt az MTK ifi csapatához, akik az ifjúsági válogatottban figyeltek fel rá. Átigazolása előtt már heti pár napot a Hungária körúti csapatnál edzett, Szabó György keze alatt. Itt szintén magasabb korosztályban játszott, mint kora szerint kellett volna. Később Farkas Tibor és Kenyeres Imre voltak az edzői. Tagja volt az országos bajnokságot nyerő junior csapatnak.
A következő évben a holland Henk ten Cate vette át a felnőttcsapat irányítását, és első lépései közt szerepelt, hogy a csapat fiatal tehetségeinek bizonyítási lehetőséget adott: együtt készülhettek a nagycsapattal. Buzsáky is a kiválasztottak között volt, így a hollandiai edzőtáborozásra is a csapattal tarthatott.
Az idény kezdetén az izlandi bajnok ÍBV otthonában, Bajnokok Ligája selejtezőn lépett pályára élete első felnőtt mérkőzésén.
Az első hazai bajnoki mérkőzését 1999. október 3-án játszotta a Haladás ellen, kezdőként, majd ősszel még két találkozón lépett pályára, a Nyíregyháza és az Újpest ellen, mindkét alkalommal csereként.
A téli szünetben az U17-es válogatottal az Izraelben megrendezett szilveszteri tornán vett részt, amelyen a legjobb mezőnyjátékosnak választották.
Az MTK az akkori gyakorlatnak megfelelően a junior csapatát nevezte a 2000-es műfüves bajnokságra. Ákos itt előbb szerzett egy gólt, majd megsérült, ami miatt hetekig nem állhatott a csapata rendelkezésére.Az első nyolc tavaszi fordulóban csak 12 percet játszott. A Pécs elleni mérkőzésen viszont már maradandó teljesítményt nyújtott, a félidőben beállva gólpasszt adott Illés Bélának. Megválasztották a mezőny legjobbjának és a következő mérkőzésen már kezdő volt. A ZTE ellen lőtte első élvonalbeli gólját április 22-én. A mérkőzést 3-1-re az MTK nyerte, Ákos újra megsérült.
A május 3-án 4000 néző előtt lejátszott Vasas ellen megnyert Magyar Kupa döntő második félidejében lépett újra pályára, Madar Csaba cseréjeként a félidőben.
Henk ten Cate a 2000-01-es szezont már a NAC Breda edzőjeként kezdte, ahova Ákos saját bevallása szerint őt is szerette volna magával vinni, de ebbe az MTK nem egyezett bele. A csapat következő edzője az addigi másodedző Pölöskei Gábor lett, akinél a frissen érettségizett játékos számított az első számú cserejátékosnak.
Az UEFA-kupa sorozatban a Jokerit, a CSZKA és az FC Nantes ellen is pályára lépett, a bajnokságban pedig három gólt szerzett, Illés Béla és Ferenczi István után az MTK harmadik legeredményesebb labdarúgójának bizonyult. A csapat az előzetes várakozásokat alulmúlva a 6. helyen zárt.
A 2001-es teremlabdarúgó bajnokságban az MTK már a felnőtt csapatával állt rajthoz, és Buzsáky is a keret tagja volt, egy góllal segítette csapatát.Az ifjúsági válogatottal Cipruson szerepelt az Eb selejtezőin (Fehéroroszország ellen két gólt is szerzett, Ukrajna ellen viszont büntetőt hibázott). Teljesítménye elismeréséül Gellei Imre az utánpótlás-válogatottba is meghívta.
A 2002-es teremlabdarúgó-bajnokságban az MTK csoportja utolsó helyén végzett, Buzsáky gólt nem szerzett.Szerződése lejárta előtt egy évvel, 2002 nyarán az FC Porto csapatánál járt próbajátékon és felkeltette José Mourinho, a csapat akkori menedzserének figyelmét, aki 400 000 fontért leigazolta.
Az első hetekben csak a Porto második csapatában lépett pályára, de már az első csapatnál edzett. A tavaszi fordulókban ült le először a kispadra, a február 23-i Beira Mar ellen 3-0-ra megnyert mérkőzésen lépett először pályára.
Új csapatában összesen háromszor játszott a bajnokságban, ezeken a mérkőzéseken gólt nem rúgott. A május 18-án lejátszott Varzim elleni mérkőzést végigjátszotta és gólpasszal szolgálta ki Jankauskast. A mérkőzés után a portugál lapok is elismerően írtak róla.A Porto meggyőző fölénnyel, 11 ponttal zárt a második Benfica előtt a tabellán.Az UEFA-kupa sorozat egy mérkőzésén lépett pályára, a Denizlispor ellen 2-2-re végződött találkozón. A február 27-én megrendezett mérkőzést végigjátszotta és egy kapufát is lőtt.
A mérkőzésről így nyilatkozott: „Ez egy fontos állomás volt a számomra, azonban messzemenő következtetéseket nem szabad belőle levonni, hiszen a Porto A csapatának kerete rendkívül erős. Ugyanakkor valóban úgy érzem, fel tudtam venni a csapattársak ritmusát: már nem lógok ki az edzéseken sem. Nagyon erősen hat rám a profi környezet” Így ő is magasba emelhette a trófeát a döntő utáni ünnepléskor. A mérkőzést a lelátón tekintette meg, a bő, 24-es keret tagjaként nem ülhetett le a kispadra.2003. június 17-én rendezték a portugál kupa döntőjét, ahol a Porto Derlei góljával 1-0-ra legyőzte az Uniao Leirát. A mérkőzésen Ákos nem lépett pályára.A három színtéren győztes keret túl erős volt ahhoz, hogy tartósan a kezdőcsapat közelébe kerülhessen így a 2003–2004-es szezonban kölcsönadták az Académica csapatához, ahol 11 mérkőzésen 1 gólt lőtt. Edzője Artur Jorge volt, aki korábban a PSG és a portugál válogatott szakvezetőjeként is dolgozott.A következő idényben visszakerült a Portohoz, de a friss BL győztes csapatnál még nagyobb verseny volt, mint egy évvel azelőtt így, miután az őszi félévet a „B” csapatnál töltötte, újra kölcsönadták, ezúttal az angol Plymouth Argyle csapatához.
Bobby Williamsont egy Torquay elleni zártkapus edzőmeccsen mutatott teljesítménye győzte meg játéktudásáról. Első mérkőzésére új csapatában 2005 januárjában került sor, a Preston elleni találkozón 64 percet töltött a pályán és egy kapufát lőtt.Az idény végén mind a csapat szurkolói, mind a vezetők mindent megtettek, hogy Ákos Plymouthban maradjon. Jelentős szerepet vállalt abban, hogy a csapat elkerülje a kiesést, látványos játékának köszönhetően pedig a szurkolók egyik kedvence lett. A Porto először túl magas kivásárlási árat szabott meg: 280 000 fontot, de későbbi tárgyalások során sikeresen lejjebb tudták vinni az árat, így az összes akadály elhárult az átigazolás elől.José Mourinho nyilatkozta Ákosról a csapatváltás után: „Kivételes tehetség, mindig tanulni akar, egy fantasztikus játékos. A legjobbakat kívánom neki a Plymouthban.”A 2006 szeptemberében lejátszott QPR elleni mérkőzést megelőzően 7 hónapig nem volt a kezdőcsapat tagja, ekkor a 74. percben váltotta őt Luke Chadwick.2006-07-ben hamar el kellett búcsúzni a Liga Kupától: a negyedik ligás Walsall már az első fordulóban búcsúztatta a csapatot. Az augusztus 23-án lejátszott mérkőzésen Buzsáky a 64. percben lépett pályára Tony Capaldi helyére.Ittléte alatt a csapat szurkolói kétszer is (2005, 2006) az év legjobbjának választották. 2006-ban a szavaztok 41%-át megszerezve lett első, pedig a szezonban sérülések hátráltatták.Az összes mérkőzést figyelembe véve a csapatnál 105 mérkőzésen 9 gólt lőtt. A három év alatt 2006–2007-ben a 11., 2005–2006-ban a 14., 2004–2005-ben pedig a 17. helyet szerezte meg csapatával.
Stuart Gibson a csapat utánpótlás igazgatója a következőket mondta Ákosról a 2005-ös magyarországi látogatása során: „Ákos nagyon intelligens játékos, aki lát a pályán, jól lő és technikás is. Olyan futballista, akiért szívesen váltanak jegyet a drukkerek, akinek élvezet nézni a játékát. Ezért is akarta a Plymouth mindenképpen megtartani, nem véletlen, hogy a szurkolók transzparenseken követelték, igazoljuk már le végleg ezt a magyar srácot! Rendkívüli egyéniség, teljesen más a mentalitása, mint az angoloké. Mindig pontosan érkezik az edzésekre, s mindig ő az, aki utoljára hagyja el a gyepet. Igen, olyan ő, mint David Beckham, aki ugye a tréningek után mindig kinn marad, hogy gyakorolja a szabadrúgásokat.”
Sikertelen szerződéshosszabbítási tárgyalások után 2007 októberében kölcsönben került a szintén angol másodosztályú Queens Park Rangers gárdájához. Januártól a szerződés értelmében már valóban igazolt játékos lesz: 2,5 évre szól az új kontraktusa. Az elvárásokat jól kifejezi vele szemben, hogy a 10-es mezt adták számára.
Ákos így indokolta a váltást: „ Most egy olyan lehetőséghez jutottam, amelyet nem tudtam visszautasítani. Egy nagy múltú klubról van szó, amelynek nagy tervei, és főleg biztos anyagi háttere van. A cél, hogy – megerősödve – minél hamarabb feljussunk a Premiershipbe, mert nekem is régóta az a vágyam, hogy a magasabb osztályban mutathassam meg a képességeimet. Főleg ez motivált a váltásban.”Legelső mérkőzése a november 3-i Hull City ellen 2-0-ra megnyert találkozó volt, kezdőként lépett pályára, edzője a 86. percben cserélte le.Második mérkőzésén szerezte meg első gólját Coventry City ellen egy távoli lövést követően.Hamar a szurkolók kedvencévé vált, az egyik rigmusban mint a „fehér Pelét” emlegetik.December 8-ig kellett várni a következő góljára, de akkor egyszerre kettőt lőtt a Scunthorpe ellen. Az elsőt egy 24 méteres távoli lövést, a másodikat egy szabadrúgást követően. Legközelebbi góllövése is duplázást hozott: december 22-én Colchester csapatát győzték le góljai segítségével.2008. január 5-én pályára lépett a Chelsea elleni FA Kupa találkozón, de 50. percben sérülés miatt le kellett cserélni, Kieran Lee váltotta. A mérkőzést a Chelsea nyerte 1:0 arányban, így a QPR kiesett.2008 januárjában az Independent angol napilap a brit menedzsereket, játékosokat, szakértőket és ügynököket megkérdezve fölállított egy listát a legjobb Nagy-Britanniában, de nem a Premier Leagueben szereplő labdarúgókról, Ákos ezen a 19. helyet szerezte meg. A róla szóló rövid jellemzésben ez állt: „"Tehetséges, de ingadozó teljesítményű támadó középpályás, aki a QPR komoly anyagi megalapozottságú feljutási kísérletének kulcsfigurája lehet.”A 2007–2008-as szezon végén bokasérülést szenvedett, a QPR fizikoterapeutája, Paul Hunter szerint a Szlovénia elleni márciusi válogatott mérkőzésen történt az eset, habár azután még többször is pályára lépett, az orvosi stáb úgy döntött, műtétre és pihentetésre van szüksége.
2008. szeptember 18-án tért vissza egy, a Norwich City ellen 1–0-ra megnyert bajnoki találkozón.2008 év végén súlyos sérülést szenvedett egy Manchester United elleni Ligakupa mérkőzésen, a térde leragadt egy fordulásnál és elszakadt az elülső térdszalagja. Ezután hosszú rehabilitációs időszak következett, csak 2009 májusában tudott újra edzésbe állni.2012-ben a Queens Park Rangers szerződéshosszabbítási ajánlatát nem fogadta el. A Puskás Ferenc Labdarúgó Akadémián edzett a Videotonnal, amíg nem talál csapatot.
2013. szeptember 12-én aláírt a Ferencvároshoz. Sérülés miatt mindössze négy élvonalbeli mérkőzésen tudott játszani. 2015 őszén bejelentette visszavonulását.
Első felnőtt mérkőzése a 2005. szeptember 3-án lejátszott, Málta ellen 4-0-ra megnyert vb-selejtező volt. Ekkor Lothar Matthäus szövetségi kapitány 17 perc játéklehetőséget adott neki: Gera Zoltán cseréjeként léphetett pályára és egy 17 méteres lövéssel vétette észre magát.
Ebben az évben még kétszer húzhatta magára a címeres mezt, Bulgária és Horvátország ellen; az előbbin le-, az utóbbin becserélték.
Majdnem két évig kellett várnia az újabb lehetőségre, amikor 2007 júniusában Várhidi Péter a kezdőcsapatban szerepeltette Norvégia ellen.
A megfiatalított magyar válogatott további négy őszi meccsén főleg epizódszerepeket kapott kétszer Gera Zoltán, egyszer Filkor Attila, egyszer pedig Tőzsér Dániel cseréjeként.
A 2007-es év utolsó meccsén, az Eb-győztes Görögország ellen végül ismét kezdőként szerepelhetett (Gera a sárgalapjai miatt nem játszhatott), és a 7. percben meg is szerezte a vezetést a magyar válogatottnak. A végül 2-1-es görög győzelemmel végződő meccsen csapata, és az egész mezőny legjobbja volt.
A Puskás-díj (1999) és a legjobb magyar fiatal labdarúgónak járó díj (2003) nyertese
Példaképeinek Ronaldinhót és Juan Román Riquelmét tartja, a kedvenc csapata pedig az FC Barcelona.
Szabadidejében szívesen jár moziba vagy szörfözik a neten.Ma már családi vállalkozásként viszi édesapjával a Grund FC-t. A kapcsolatait kihasználva együttműködést alakított ki volt csapata, a Plymouth Argyle és a Grund FC közt.
2007-ben – az édesapja ösztönzésére – megvásárolta a Strabagtól a Rákoshegy sportlétesítményét, amely 4,5 hektárja egy földes és egy füves futballpályát, valamint egy kis klubházat foglal magában. Célja, hogy ha egyszer befejezi a futballt, ő is az utánpótlás-neveléssel foglalkozzon.

A C–50-es a magyar gyártmányú kisvasúti dízelmozdonyok egy típusa. Az 1950-es évek elején a Szállítóberendezések Gyárában és a MÁV Északi Járműjavító Üzemében fejlesztették ki, majd másfél évtized alatt több mint 200 darabot gyártottak belőle. Fénykorában a gazdasági vasutak meghatározó vontatójárműve volt, és a magyar kisvasutak jó részén még ma is ezek a mozdonyok húzzák a vonatokat.
A fejlesztést a második világháború után kezdték el, és 1952-ben, amikor a Szállítóberendezések Gyára beszüntette a kisvasúti járművek gyártását, a még csak papíron létező mozdony tervezését a MÁV Északi Járműjavító Üzeme fejezte be, ahol tervezői Helm Ödön, Szakács Gábor és Temesi Béla mérnökök voltak. Az új mozdonyt, ami C–50 sorszámot és EDK–413 típusjelzést kapott, némi előkészítés után 1952. április 1-jén kezdték gyártani. Az első évben 20 darab készült el, ezeket Dombóváron, Balatonfenyvesen, Mezőhegyesen, Szerencsen, Kapuváron, illetve a Lőkösháza–Dombiratos vonalon állították forgalomba.
A keskeny nyomközű vasutak hanyatlásával a '60-as évek végén megkezdődött a C–50-es mozdonyok selejtezése is. Többnyire nem vágták szét őket, hanem alkatrészforrásként a műhely mellé állítva lassan „elkoptak”. A gazdasági vasutak jelentős részének megszüntetése után sok C–50-est vettek át az erdei vasutak, állami gazdaságok és egyéb, vasutat használó cégek. 2008-ban még 69  mozdony volt fellelhető – változatos műszaki állapotban. A MÁV tulajdonában ezek közül összesen hét volt: négy Balatonfenyvesen, egy-egy pedig Nyíregyházán, illetve a Gyermekvasúton. Az erdei vasutaknál még mindig sok ilyen a mozdony fut, több vonalon kizárólag ilyenek járnak. Néhány példányt szobormozdonyként állították ki, így került C–50-es a Zsuzsi Erdei Vasút emlékét őrizendő Nyíracsádra. Öt mozdony magánszemélyek tulajdonában volt.
A magyarországi gazdasági vasutakon a második világháborút követően jelentős mozdonyhiány jelentkezett. A meglévő szedett-vedett mozdonyállomány képtelen volt kielégíteni a megnövekedett szállítási feladatokat. A Gazdasági Vasutak Igazgatósága (GVI) ezért 1948. október 7-én tervpályázatot írt ki, melynek célja 600–760 mm nyomtávolságú, 20–40 km/h maximális sebességű mozdonyok beszerzése volt. A pályázatra két cég jelentkezett. Az egyik az V. számú Autójavító Nemzeti Vállalat, amely egy 65 LE teljesítményű, 600 mm nyomtávolságú mozdonyt épített. Ezen pályázatra jelentkezett a Roessemann - Harmatta Gép és Csőgyár Rt. is az 1949-ben tervezett és épített A–26-os mozdonnyal, amiből azonban csak egy darab készült. Még az év folyamán megjelent az A–26-os továbbfejlesztett változata, a B–26-os mozdony. Ez utóbbit már sorozatban is gyártották (100 db), de kis teljesítménye (26 LE) miatt nem váltotta be a hozzá fűzött reményeket. Az államosítások után Szállítóberendezések Gyára névre keresztelt üzem az eddigi tapasztalatokat felhasználva belekezdett egy nagyobb teljesítményű mozdony tervezésébe. A C típusú mozdonyt 50 lóerő teljesítményűre tervezték, így kapta a  C–50 típusjelzést. 1952-ben azonban a gyár beszüntette a kisvasúti járművek gyártását, így a – még csak papíron létező – mozdony tervezését a MÁV Északi Járműjavító Üzeme fejezte be. Az új mozdony C–50-es sorszámot, és EDK–413 típusjelzést kapott. A mozdony tervezői az Északi Járműjavítóban Helm Ödön, Szakács Gábor és Temesi Béla mérnökök voltak.
Hivatalosan az Északi Járműjavítóban 1952. április 1-jén fogtak hozzá a típus gyártásához, a gyártás előkészítése azonban már hamarabb elkezdődött. A futópróbákat a Dombiratosi GV-n tartották. Az első évben 20 darab készült el a típusból. (GV 300-as sorozat) Ezeket Dombóváron, Balatonfenyvesen, Mezőhegyesen, Szerencsen, Kapuváron, illetve a fentebb említett Lőkösháza–Dombiratos vonalon állították forgalomba.
GV 3700-as (korábban GV 300-as) sorozat: ezen mozdonyok legfőbb jellemzője a belső csapágyas kivitel, azaz a tengelyek csapágyazása a kerekek között van kialakítva. A sorozatból 85 darab készült, legidősebb példánya (GV 303) jelenleg a Gyermekvasúton található. Az első két példányt (GV 3701 és GV 3702) a Balatonfenyvesi Gazdasági Vasúton vágták szét 1997-ben.GV 5700-as sorozat: az ebbe a sorozatba tartozó mozdonyok már külső csapágyazásúak: csapágyuk a kerekeken kívül, a tengely meghosszabbítását képező tengelycsapokon található.  A Gazdasági vasutakhoz 38 darab került a típusból. (Két darab belső csapágyazásúból lett átalakítva. Elsősorban Balatonfenyvesen találhatók nagy számban.) 1957-ben kezdték gyártani. Az első példányt az 1954-ben készült belső csapágyas, GV 336 pályaszámú mozdonyból alakították ki. A sikeres próbák után GV 5702-től vadonatúj mozdonyok gördültek ki az üzemből.GV 4500-as sorozat: ezeket a mozdonyokat más típusú mozdonyokból alakították át a Gazdasági Vasutak saját műhelyeiben, ezért kérdéses, hogy egyáltalán mennyire nevezhetők C–50-es mozdonynak. A legfőbb jellemzőjük az aszimmetrikus kivitel, akkumulátorládájuk rövidebb, mint a motortérburkolatuk. Jelenleg ilyen mozdony a Debreceni Vidámparki Kisvasúton és a Pécsi Gyermekvasúton üzemel. Ezek az egykori GV 4505, illetve GV 4509-es mozdonyok.M297, 4000-es sorozat: ezeket a gépeket a  MÁV részére építették. Ebből az altípusból kilenc darab készült. Öt darab 760 mm-es nyomtávolsággal a Nyírvidéki és a Hegyközi Kisvasút részére, kettő 950 mm-es nyomtávolsággal a Debreceni Kisvasút részére, valamint kettő 1000 mm nyomtávolsággal a Diósgyőr–Perecesi Kisvasút részére. Napjainkra a sorozatból egyetlen példány maradt fenn, ez a KVVG 4512 számú üzemi célú mozdony Nyíregyházán.A mozdonyok ezen kívül változatos külső megjelenéssel készültek, például a fentebb említett szimmetrikus, aszimmetrikus, külső és belső csapágyas gépek mellett készültek kúpos kivitelű gépek is. Ezeknél a motorház és az akkuláda teteje lejtős, oldala pedig a mozdony hossztengelye felé tart.
A típusból a Gazdasági Vasutak Igazgatóságán kívül a MÁV, az erdei vasutak és különféle ipari üzemek is rendeltek. Ez utóbbiak számára 1953–54-ben adtak át jelentős mennyiséget.
A mozdonyokból 20 darabot exportáltak Észak-Korea számára a NIKEX külkereskedelmi vállalat közreműködésével, valószínűleg 750 mm nyomtávolsággal.
Az '50-es évek elején megpróbálkoztak a mozdonytípus exportképessé tételével. A gyártással a győri Wilhelm Pieck Vagon- és Gépgyárat bízták meg. A gyár a Kohó- és Gépipari Minisztérium utasítására a MÁV Vasúttervező Üzemi Vállalatot bízta meg az exportálható változat gyártásához szükséges tanulmány, illetve a jellegtervek elkészítésével. A tervezők 1954. november végére elkészültek egy exportképes változatra vonatkozó tervekkel, melyekben a már gyártott típushoz képest a tengelytávolság megnövelését, a kerékpárok csapágyazásának és a hordrugók megváltoztatását, valamint a rugózatlan súlyok csökkentését, a fékszerkezet egyszerűbbé tételét, valamint a padló- és motorburkolatok magasságának csökkentését javasolták.
A mozdony főkerete hengerelt idomacélból, hegesztéssel készült. A főkeret mind a négy sarkán súlyszekrények vannak elhelyezve. Ezekbe tetszés szerint előre gyártott súlyok helyezhetők, amivel növelhető a mozdony tapadása. A több súly nagyobb vonóerőt eredményez, ugyanakkor a kisebb terhelhetőségű pályán csak kisebb tengelyterhelésű mozdonyokkal lehet közlekedni. A súlyszekrények alacsony elhelyezése miatt alacsonyra kerül a mozdony súlypontja, így az a rossz minőségű pályán is képes biztonságosan közlekedni.
A mozdonyok szabványos központi ütköző-vonó készülékkel szerelték fel, melyek függőleges irányban állíthatók, és a főkerethez rugózottan kapcsolódnak.
A vezetőállás a mozdony közepén található, minden irányban jó kilátást biztosít. A vezetőfülke a külsőleg közel azonos kivitelű (kivéve aszimmetrikus változat) motorház és akkumulátorszekrény között helyezkedik el. A mozdony két vége közti egyetlen látható különbség, hogy a motorház eleje rácsozott, míg az akkumulátorszekrényé zárt. A mozdonyszekrény acéllemezből készült. A vezetőfülkében átlósan két vezetőállás van beépítve. Itt a teherautókhoz hasonlóan három lábpedál szolgál a mozdony kezelésére. Míg a lábpedálok a vezetőfülke mindkét vezetőállásán megtalálhatók, a sebességváltó, az irányváltó és a kézifék csak egy karú, de mindkét vezetőállásból biztonságosan kezelhető.
Az C–50-esekbe eredetileg Csepel D413-as típusú négyütemű, előkamrás dízelmotor lett beépítve, amely osztrák (Steyr) licenc alapján készült.
A motor nedves perselyű hengerekkel, különálló, és leszerelhető hengerfejekkel, könnyűfém forgattyúházzal és dugattyúkkal készült. Befecskendező szivattyúja állandó löketű, porlasztói zártak. Olajozása fogaskerék-szivattyúval, indítása villamos indítómotorral és izzítógyertyákkal történik.
A mozdony erőátviteli rendszere teljesen mechanikus. A motor tárcsás tengelykapcsolóval csatlakozik a Csepel gyártású ötfokozatú sebességváltóhoz. A sebességváltó fokozatai gömbcsuklós karral kapcsolhatók. A sebességváltó teljesen azonos a Csepel teherautókban használtéval, ezért hátrameneti fokozat is be van építve. Ennek azonban a beépített irányváltó miatt nincs vasútüzemi jelentősége. A többfokozatú tolókerekes irány- és fokozatváltó tengelyhajtóműben ("tornyos hajtómű") gyorsító áttétel (tolató-vonali fokozatváltó) is található, ennek kapcsolásával a sebességfokozatok száma megkétszerezhető, tehát a mozdony gyakorlatilag 10 sebességfokozattal rendelkezik. (A gyorsító áttétel üzem közben nem kapcsolható. A megfelelő áttételt műhelyben állítják be a vasútra jellemző pályaviszonyoknak megfelelően: sík terepen kisebb, hegyvidéki pályákon nagyobb áttételt alkalmazva. Ezzel tovább nő a mozdony sokoldalúsága.)
A tornyos hajtóműből a hajtónyomaték kardántengelyeken keresztül jut a tengelyhajtóművekbe, ahol kúpkerekes hajtás útján jut az a tengelyekre.
A kerékpárok kéregöntésűek, görgős ágyazásúak, rugózásuk lemezes hordrugóval készült.
A mind a négy kerékre ható fék kézzel, vagy lábpedállal működtethető. A mozdony homokoló berendezése kézzel működtethető (a homokot a vezetőálláson elhelyezett, erre a célra szolgáló nyílásba kell kézzel belapátolni). A mozdonyokon légfék gyárilag nem került beépítésre, azonban a Lillafüredi Állami Erdei Vasúton két C–50-es mozdonyt légfékessé alakíttattak. Később több vasútüzem is légfékesített C-50 mozdonyt,
A mozdonyokon villamos kürt, kipufogósíp, valamint oldalanként három fényszóró és két zárjelző található jelzések adására.
Mivel a mozdonyok elsősorban a Gazdasági vasutak számára készültek, így a pályaszámok a GV betűjellel kezdődnek. A GV betűjel után található a mozdonytípus sorszáma, majd a teljes tömeg kerekített értéke. (Ez a C–50-es mozdonyoknál 7, illetve 5 tonna. A különböző altípusba tartozó gépek külön típus sorszámot kaptak.) A kerekített érték után következik a mozdony sorszáma. A sorszámozás 1-gyel kezdődik. (Például: GV 3701, GV 4503, GV 5727)
Később – miután számos gép más vasutakhoz került – ezeket a különböző vasutak saját számozással látták el, így a LÁEV-nél például C02-407 és C02-408, Kaszón pedig C 401 és C 402 pályaszámot viselnek ezek a mozdonyok.
Az iparvasúti mozdonyoknál 600 mm-es nyomtávolságon E 04-gyel, 760 mm-es nyomtávolságon pedig D 04-gyel kezdődik, majd a sorszámmal folytatódik a mozdonyok számozása (pl. E 04–01). A pályaszámok alkalmazása azonban nem mindig következetes.
A mozdonyokon végzett leggyakoribb átalakítás a motorcsere volt, amelynek keretében az 50 lóerős D413-as helyett 80 lóerős D-414-es Csepel motor került a C–50-ek motorterébe. Ilyen átalakítást végeztek a Balatonfenyvesi Gazdasági Vasút több mozdonyán is.
Az eredeti, oldalankénti 3-3 lámpa is sok helyen módosult. Gyakran csak oldalanként kettő, vagy egy lámpa található a gépeken, mert az erdei vasutakra vonatkozó utasítás csupán minimum egy fényt ír elő a vonat elején.
Több mozdony külső burkolatát a kisebb űrszelvény elérése érdekében alacsonyabb kivitelűre alakították, ezekből már csak egy gép maradt fenn, jelenleg felújítás alatt áll.
A Gemenci Állami Erdei Vasút öt mozdonyát az 1990-es évek elején a cég bajai műhelyében hidraulikus erőátvitelűre építettek át. Kicserélték a motort, megváltozott a vezetőállás belső kialakítása, és részben a külső megjelenés is.
A legnagyobb mértékű felújítást szintén a Gemenci ÁEV vitte véghez 1997-ben Jászkiséren. Az egyetlen átépített mozdony teljesen új burkolati elemeket és egy 120 LE-s (90 kW-os) Zetor Crystal motort kapott. A menetteljesítménye és végsebessége jelentősen javult, míg fogyasztása csak kis mértékben növekedett. A felújított mozdony a C 50–Z típusjelzést kapta.
A keskenynyomközű vasutak hanyatlásával a '60-as évek végén megkezdődött a C–50-es mozdonyok selejtezése is. Ezeket a mozdonyokat többnyire nem vágták szét, hanem a műhely mellé állítva alkatrészforrásként működtek, és lassan „elkoptak”. A gazdasági vasutak jelentős részének megszűnése után a C–50-eseket nagy számban vették át az erdei vasutak, állami gazdaságok, és egyéb, vasúthálózattal rendelkező cégek. 2008-ra az eredetileg gyártott mozdonyokból 69 darab lelhető fel – változatos műszaki állapotban. A MÁV tulajdonában ezek közül összesen hét darab található: négy darab Balatonfenyvesen, egy-egy példány pedig Nyíregyházán, illetve a Gyermekvasúton. Az erdei vasutaknál azonban még mindig nagy számban alkalmazzák ezeket a mozdonyokat, és több vasútüzemnél kizárólag C–50-es mozdonyokra alapozzák a vontatási feladatok végrehajtását. Néhány példányt szobormozdonyként állították ki, így került C–50-es a Zsuzsi Erdei Vasút emlékét őrizendő Nyíracsádra. A mozdonyok közül öt darab van magánszemélyek tulajdonában.
Az országban több helyen található kiállított C–50-es mozdony. Ezek a következők:
Kaszaper, a Kecskeméti Kisvasút megszűnt kiállításából 2010-ben szállították át.
Egy mozdony (a GV 3737 pályaszámú) Szlovákiában is üzemelt, Feketebalogon. 2007-ben azonban két magyar vasútbarát megvásárolta, visszahozták Magyarországra. A mozdony azóta üzemelt a Nagybörzsönyi Erdei Vasúton és a Mátravasúton is, jelenleg a Börzsöny Kisvasúton használják.
Balogh Imre: Egy hazai sikertörténet margójára, 1. rész A C50-es motormozdonyok, Indóház magazin, 2008. március
Balogh Imre: Egy hazai sikertörténet margójára, 2. rész Továbbfejlesztés és korszerűsítés, Indóház magazin, 2008. április

Ez a cikk az aszkorbinsav kémiai tulajdonságait tárgyalja. A táplálkozási szempontokat a vitaminok cikk tartalmazza.Az aszkorbinsav egy antioxidáns tulajdonságú szerves sav. Fehér vagy világossárga kristályok formájában jelenik meg. Az aszkorbinsav L-enantiomere más néven C-vitamin.
A név eredete: a- fosztóképző és scorbuticus (=skorbut) mivel a molekula hiánya az emberi szervezetben skorbuthoz vezethet.
Az aszkorbinsav cukorszármazéknak tekinthető, az L-aszkorbinsav a 2-dezoxi-2-keto-L-gulonsav γ-laktonjának en-diol -alakjának tekinthető. Vízben jól oldódik. Optikailag aktív vegyület, jobbra forgat.
A C-vitamin hiányakor kialakuló betegség, a skorbut, az egyik legrégebben ismert hiánybetegség, már a 16. század elején leírták. Ez a betegség nagy pusztításokat okozott háborúk és éhínségek idején, illetve a hajósnépeknél. Egyes hajósnépek felismerték, hogy a gyümölcsöt is tartalmazó étrend a hosszú hajóutakon segít a skorbut megelőzésében. Csak 1912-ben tengerimalacokon végzett kísérletek során sikerült igazolni, hogy a skorbut valóban hiánybetegség. 1920-ban C-vitaminnak nevezték el azt a tápanyagkomponenst, amelynek hiánya a skorbutot okozza.
1937-ben Norman Haworth kémiai Nobel-díjat kapott az aszkorbinsav szerkezetének meghatározásáért (megosztva Paul Karrerrel, aki a vitaminokat kutatta), és ugyanebben az évben az orvosi Nobel-díjat Szent-Györgyi Albert kapta, aki a C-vitamin biológiai hatásait tanulmányozta. Az 1920-as években, mikor felfedezték, néhányan még hexuronsavnak nevezték.
Egyértékű savként viselkedik. Erős redukálószer. Nemcsak a Fehling-oldatot redukálja, savas kémhatású vizes oldatban az ezüstionokat ezüstté, a jódot jodidionokká alakítja. Redukció során maga az L-aszkorbinsav dehidro-L-aszkorbinsavvá oxidálódik.
Enyhe oxidációja dehidro-L-aszkorbinsavvá reverzíbilis, mivel a keletkezett vegyület redukcióval visszaalakítható L-aszkorbinsavvá. A dehidro-L-aszkorbinsav erélyes oxidációkor tovább oxidálódhat, az ilyen folyamatok (például a bomlása oxálsavra és L-treonsavra) viszont már irreverzibilisek. Az enyhe oxidációkor képződő dehidro-L-aszkorbinsav nem redukáló hatású és nem mutat savi jelleget. Az L-aszkorbinsav öttagú laktongyűrűt tartalmaz, ami feltűnően stabil, még tömény lúgok hatására sem hasad fel. Ez viszont a dehidro-L-aszkorbinsav laktongyűrűjére nem igaz.
Az L-aszkorbinsav en-diol -szerkezetű. Azért hajlamos enolizációra, mert egyrészt a molekula ekkor két szomszédos karbonilcsoportot tartalmazna, ami a molekulát instabillá tenné, másrészt így kialakulhat egy stabilizáló intramolekuláris hidrogénkötés. Savjellege és redukáló tulajdonsága egyaránt az en-diol -szerkezetével magyarázható. Az enolok a fenolokhoz hasonlóan erősebb savak, mint az alkoholok, az en-diolok pedig a kétértékű fenolokhoz hasonlóan redukáló tulajdonságúak (a kétértékű fenolok kinonokká oxidálódhatnak). A vegyület egyértékű savjellegét az okozza, hogy úgynevezett α,β-telítetlen oxovegyület. A lakton-részlet karbonil-funkciójának −I (elektronszívó) effektusa a karbonilcsoporthoz képest β-helyzetű szénatomon érvényesül. Ezért a hidroxilcsoport hidrogénje könnyebben disszociál, mint egy normál alifás alkohol OH-csoportjának hidrogénje.
Az L-aszkorbinsav megtalálható mind a növényi, mind az állati szervezetben. Egyes növények aszkorbinsav-tartalma különösen nagy. Száz gramm csipkebogyó például körülbelül 400 mg, a fenyőtű 200, a petrezselyemlevél 185, a paradicsompaprika 180, a zöldpaprika 125, a káposzta 87, a barack 50, a citrom 45, a burgonya 24 mg aszkorbinsavat tartalmaz.
Az 1920-as évek végén Szent-Györgyi ismeretlen anyagot talált a mellékvesében. Megállapította összetételét (C6H8O6), és hexuronsavnak nevezte el (1928). Hazatérve, Szegeden olyan növényi forrást keresett, melyből nagyobb mennyiségben lehet kivonni hexuronsavat. Erre a célra a szegedi paradicsompaprika kiválóan megfelelt: 10 liter présnedvből 6,5 gramm hexuronsavat állítottak elő. 1932-ben Szent-Györgyi – és tőle függetlenül Josef Tillmans – a hexuronsavat azonosította a C-vitaminnal. Javaslatára a hexuronsavat a skorbut elleni hatásra utalva aszkorbinsavnak nevezték el. Szegeden a paprikából kiinduló C-vitamin gyártás módszerét is kidolgozták.(Nobel-díját részben ezért kapta , 1937-ben.)
A C-vitamin első szerkezetbizonyító szintézisét két kutatócsoport (Tadeus Reichstein és munkatársaik, illetve Norman Haworth, Edmund Hirst és munkatársaik) egyidejűleg valósította meg, elvileg azonos módon. Ez a szintézis L-xilózból indult ki, amit L-xiloszonná alakítottak. Ezt nyomnyi mennyiségű kálium-cianidot tartalmazó hidrogén-cianiddal imino-L-aszkorbinsavvá alakították (ez a termék az L-xiloszon és a hidrogén-cianid reakciójában képződő L-xiloszon-ciánhidrin átrendeződése során képződött). Az imino-L-szorbinsav savas hidrolízisével nyerték az L-aszkorbinsavat. Ez a szintézis ma már nem használatos, mivel a hozam gyenge, és az alapanyag, az L-xilóz drága. Ez a szintézis csak azért volt fontos, mert szerepet játszott az L-aszkorbinsav szerkezetének felderítésekor.
Az aszkorbinsav gazdaságosan előállítható a Reichstein és Grüssner Endre által 1936-ban kidolgozott szintézissel, ami még ma is használatos. Ez a szintézis a legolcsóbb cukorból, a D-glükózból indul ki. Ezt először hidrogénezéssel szorbittá telítik, majd ezt mikrobiológiai oxidáció segítségével L-szorbózzá alakítják. Ennek hozama 60%. Az L-szorbózt acetonnal 2,3-4,6-diaceton-L-szorbózzá kondenzálják, majd ennek hidroximetil-csoportját kálium-permanganáttal karboxilcsoporttá oxidálják. Ekkor 2,3-4,6-diaceton-2-keto-L-gulonsav képződik. Ha ennek a vegyületnek a vizes oldatát rövid ideig melegítik, a védőcsoportok az oldat saját aciditása folytán lehidrolizálnak. Az ekkor képződő 2-keto-L-gulonsavat sósav jelenlétében melegítik. Ekkor enolizáció történik és a γ-laktongyűrű kialakul, aszkorbinsav képződik. A szintézis legkényesebb lépése a 2-keto-L-gulonsav aszkorbinsavvá alakítása. A szintézisre emiatt két változatot dolgoztak ki, ekkor a 2-keto-L-gulonsav 53%-os hozammal alakítható L-aszkorbinsavvá, és 100 gramm glükózból 20-30 g aszkorbinsav nyerhető.
Hány milligrammtól lehet veszélyes a C-vitamin fogyasztása? – Origo, 2010. november 17.

A 13. században épített caernarfoni vár egyike a legimpozánsabb középkori építményeknek az Egyesült Királyság területén. I. Eduárd angol király építtette a Seiont folyó torkolatánál, ahonnan ellenőrizhette a fennhatósága alá került Észak-Walest, valamint a Menai-szorost és Anglesey szigetét. A várat James of Saint George, a király hadmérnöke tervezte a konstantinápolyi várfalak mintájára, melyeknek Eduárd keresztes lovagként nagy csodálója volt. 1911-ben a várban iktatták be walesi hercegnek VIII. Eduárd brit királyt. Ezt a hagyományt folytatva, itt iktatták be 1969-ben Károlyt, a jelenlegi walesi herceget is. 1986 óta a vár három másik várral együtt (Conwy, Beaumaris és Harlech) a Világörökség része I. Eduárd király várai és városfalai Gwynedd grófságban gyűjtőnéven.
A vár, valamint Caernarfon falakkal körülvett óvárosa a Seiont és Cadnant folyók torkolata közötti félszigeten terül el a Menai-szoros délnyugati végében, mely Walest választja el Anglesey szigetétől. A tulajdonképpeni vár Caernarfon óvárosának déli részét foglalja el, közvetlenül a város kikötője mellett.
Caernarfon városa és vára az ókori római erőd, y gaer yn Arfon (jelentése: a Mônnal átellenben levő föld, „Mona” Anglesey szigetének ősi neve) – helyén épült. A római település másik neve Caer Segeint volt, latinos formában Segontium, melynek jelentése: a Seiont partján. A Római Birodalom bukását követően egészen a normann hódítások idejéig Segontium történetéről nincsenek adatok. Hódító Vilmos trónra kerülésével Angliában, valamint Észak-Wales 1078-as meghódításával a vidék Robert of Rhuddlan (a király egyik kapitánya) fennhatósága alá került, aki 1093-ra három várat létesített: egyet Aberlleiniog, egyet Meirionnydd és egyet Caernarfon területén. Ennek a 11. századi várnak motte jellege volt, és fából készült paliszád vette körül. A mesterséges földhalom, melyre a vár lakótornya épült, a későbbiekben az Eduárd által építtetett vár része lett. A 11. századi vár pontos méretei és helyzete nem ismertek, valószínűleg észak-dél tájolású építmény lehetett és magába foglalta a ma az óváros területéhez tartozó Castle Square-t is. A vár 1115-ben visszakerült a walesi hercegek kezébe, akiknek 1283-ig sikerült megtartaniuk. Az ebből az időből származó dokumentumok tanúsága szerint a walesi hercegek gyakran tartózkodtak a várban, ami azt is jelentheti, hogy a várat ez időben kőből építették át.
Caernarfon történetének fordulópontja az 1283-as év, amikor I. Eduárd angol király csapatai elfoglalták Észak-Walest. A walesiek és angolok közötti második háború 1282-ben indult. Az angolok sorozatos győzelmeket arattak, még az évben Llywelyn walesi herceg is elesett Builth mellett, majd 1283 januárjában a walesiek egyik fő erődje, a Dolwyddelan vár is angol kézre került. Ezáltal megnyílt az angol csapatok útja Conwy, Caernarfon valamint a Ffestiniog-völgy felé. A király 1282 márciusában érkezett meg Conwyba, ahol azonnal parancsot adott egy új vár megépítésére, májusban pedig már kiadta a parancsot a caernarfoni és harlechi várak építésére is.Caernarfont 1283-ban a király kinevezte három új grófságának (Caernarvon, Anglesey és Merioneth) adminisztratív központjává; ide helyezte a kincstárat és a királyi bíróságot, emiatt fontos volt számára az emberei biztonságának garantálása. Másrészt úgy gondolta, hogy a várak felépítésével elrettenti a folyamatosan az angol uralom ellen lázadó walesi lakosságot.A király a vár megtervezésével és megépítésével James of Saint George hadmérnököt bízta meg, aki korábban Savoyai Fülöp herceg építésze volt, és akinek nevéhez több vár megépítése is kapcsolódik a Rhône vidékén. Maga a király is aktívan részt vett a tervezésben: a vár falait a konstantinápolyi várfalak mintájára építtette meg, melyeket a kilencedik keresztes hadjárat során megtett szentföldi útja során látott.A vár megépítésénél mintegy 150 asztalos, 100 földmunkás, 50 kőműves, valamint több mint 1600 favágó segédkezett. A munkaerőt Anglia minden vidékéről toborozták, a legtöbbet Yorkshire, Lincolnshire és Chestershire vidékéről.A vár építésének első írásos emléke 1283. június 24-ei keltezésű: ekkor már megépült a várat körülvevő vizesárok, mely a várost választotta el a tulajdonképpeni vártól. A következő lépés a bretagium megépítése volt, ez egy fából készült barikád, mely az építési területet védte. Az építkezéshez szükséges faanyagot Conwy, Rhuddlan és Liverpool környékéről hozták, de felhasználták az építkezésnél az angolok által a Menai-szoros felett épített fa pontonhíd anyagát is. Következő lépésként kiásták a vár alapjait, ami hatalmas munkaerőt igényelt, hiszen a falak néhol akár a 6 méteres szélességet is elérik. A vár területén lévő házakat elbontották. Az 1290-ben idelátogató Eduárd számára fából építettek ideiglenes lakosztályokat. Az első bástya, a Sas-bástya 1284-ben épült meg, és a hagyományok szerint itt született meg 1284. április 25-én II. Eduárd angol király.A falak építéséhez szükséges mészkövet Anglesey szigetéről szállították Caernarfonba. A király, mivel stratégiai fontosságúnak tartotta a walesi várak megépítését a folyamatosan lázadó helybéliek megfélemlítése céljából, minden pénzügyi támogatást megadott, így a vár falai 1285 derekán már álltak. Az 1286-os és 1287-es években már a vár belső berendezésére összpontosítottak. A vár, valamint az óvárost körülvevő falak 1292-re teljesen elkészültek.
1294-ben a walesiek Madog ap Llywelyn vezetése alatt fellázadtak az angol uralom ellen és néhány gyors ütközet után sikerült visszafoglalniuk Észak-Wales nagy részét, többek között Caernarfon vidékét is. A walesi lázadók elfoglalták Caernarfon városát is, de a várba nem sikerült betörniük. A következő év tavaszán az angolok azonban könnyedén visszafoglalták az elveszített területeiket, Caernarfon városában pedig helyreállították a rendet és két hónap alatt visszaépítették a walesiek által lerombolt városfalakat.1295 és 1301 között megerősítették a vár városra néző oldalát is, melyet korábban elhanyagoltak, hiszen bíztak a várost védő falak visszatartó erejében, azonban erre a walesi lázadók rácáfoltak. 1301–1302-ben felépítették a felvonóhidat, majd szüneteltek az építkezések, hiszen az angolok ekkor már az angol-skót határ védelmére épülő várakhoz szervezték át a munkaerőt.1309 és 1330 között csak apró módosításokat végeztek a váron. 1316-ban a vár udvarán építették fel a Conwyból áthozott fából készült Llywelyn csarnokot (koronázó csarnok), 1317-ben felépült a Sas-bástya és a Királynő-bástyája közötti kerítésfal, valamint néhány torony új, fából készült tetőszerkezetet kapott, és megerősítették a vár bejáratát őrző Nyugati-tornyot.A vár építésének költsége 1283–1330 között – a caernarfoni városfalak építésével és az 1294-es lázadásokat követő újjáépítéssel együtt – 20-25 000 font körül alakult.
Wales meghódítása után (1284) még közel kétszáz évig a caernarfoni vár kizárólag az angol lakosság érdekeit szolgálta. Miután 1485-ben a walesi ősökkel is büszkélkedő VII. Henrik került az angol trónra, a várat megnyitották a walesi nyelvű lakosság előtt is. Ebben az időszakban Észak-Wales legjelentősebb vára volt, és mivel itt rendezte be hivatalait a kormányzat, Észak-Wales tulajdonképpeni fővárosának számított. 1403–1404 között a vár sikeresen ellenállt az Owain Glyn Dwr vezette lázadásnak, melyet francia csapatok is támogattak. VII. Henrik trónra kerülésével azonban részben feloldódtak az angolok és walesiek közötti évszázados viszályok, ezért a caernarfoni vár jelentősége a 15. század végére jelentősen lecsökkent, az 1538-as feljegyzések szerint az elhanyagoltság miatt romos állapotba került.
Egy 1620-as állapotfelmérés szerint a várnak mindössze egy bástyáját (Király-kapu) borította tető, a többinek a faszerkezete elkorhadt és beszakadt, a vár udvarán lévő, szintén fából készült épületeket felszámolták, a földszinti helységeket pedig városi börtönnek használták. Mindezt tetőzte, hogy rengeteg faanyagot és fémet (elsősorban ólmot) loptak el a városlakók.Az angol polgárháború idején (1642–1651) királypárti csapatok találtak menedéket falai között, rövid ostrom után azonban a köztársaságpártiak kiűzték őket. Az ostromban a vár állapota tovább romlott. A polgárháború befejeződése után felvetődött lebontásának ötlete is, a helyi lakosság ellenállásának köszönhetően azonban a terv sohasem valósult meg, és a vár a következő évszázadok során a város első számú nevezetessége lett. A középkori hangulatot árasztó rideg építmény hamar az angol romantika egyik kedvelt motívuma lett, számos festményen és irodalmi műben örökítették meg.Caernarfon gazdasági fellendülését a 19. század elején beindult palabányászatnak köszönhette, ami felvirágoztatta a város kikötőjének kereskedelmi életét is. A fellendülés másik elősegítője a vasút volt, mely a század közepére elérte a várost. Ekkor érkezett el a lehetőség a romokban heverő vár felújítására is. A 30 évig tartó munkálatokat Sir Llewellyn Turner vezette, aki a vár egyes elemeit saját elképzelése szerint alakította át.1908-ban a vár átkerült a Koronától az Erdészeti Minisztérium, majd a Középítkezési Minisztérium felügyelete alá, és azóta mint kiemelkedő középkori építmény, műemlékvédelem alatt áll. Jelenleg a Cadw, – a walesi kormányzat műemlékvédelmi szervezete – kezeli.   1911-ben egy második nagyobb felújításon esett át, mert ekkor iktatták be walesi hercegnek VIII. Eduárd brit királyt. A hagyományt azóta is őrzik: 1969-ben itt iktatták be Károly walesi herceget is.1986 óta a vár három másik várral együtt (Conwy, Beaumaris és Harlech) a Világörökség része I. Eduárd király várai és városfalai Gwynedd grófságban gyűjtőnéven.
A vár alaprajza a nyolcas számjegyhez hasonlítható, két részre osztott: felső udvarra (nyugati oldalon), illetve alsó udvarra (keleti oldalon). A két udvart összekötő épületek azonban az évszázadok során elpusztultak. Az udvarokon napjainkban csak az egykori épületek alapjai láthatók, mivel az elsősorban fából készült helyiségeket vagy elbontották, vagy pedig az elhanyagoltság miatt romba dőltek, és nem építették őket újjá.A Király kapuja külön várnak tekinthető a váron belül. Mivel ez volt a legfontosabb bejárata a várnak, különösen jól védhető volt. A kétemeletes kaput két oldalról lőrésekkel tarkított bástyák szegélyezik. A biztonságról öt, fából készült vasalt kapu is gondoskodott. A kapu feletti első emeleten kis kápolna volt, valamint latrinák az őrség számára. A második emeletet hatalmas csarnok foglalta el, melynek csak az északi, városra néző oldala épült meg. A kaput felvonóhídon lehetett megközelíteni a város irányából.A Kút-bástya a főkaputól nyugatra található, nevét az alagsorában levő kútról kapta, mely a vár egyik fő ivóvízforrása volt. Az eredetileg négyemeletes bástya belseje ma üres, mert a mennyezeteket tartó faszerkezetek beomoltak. Ezeket a helyiségeket, melyekhez latrinák is tartoztak, a királyi őrség használta. Az alagsorban levő 15 m mély kútból a vizet ólomcsöveken keresztül a közeli konyhákba vezették. A vastag kőfalakban körkörösen szűk gyilokjárók futnak, melyeken keresztül az őrség elérhette a lőréseket, valamint feljuthatott a bástya tetejére. A főkapuval kerítésfal kötötte össze.A középkori konyháknak ma csak az alapjai láthatók a felső udvarban, a főkapu és a Kút-bástya között. Látható a két egykori tűzhely, valamint ezek közös kéménye is, illetve a várfalba mélyített raktárhelyiségek is.A Sas-bástya a vár elsőnek megépült és egyben legnagyobb bástyája. A kétemeletes, 10,5 méter átmérőjű bástya a vár legnyugatibb pontja, innen figyelték a Menai-szorosban zajló tevékenységeket. Az első és második emeleten, (ahol napjainkban színház működik), a fő lakosztályokat rendezték be, valamint egy kis kápolnát a várkapitány számára. Valószínűleg e lakosztályokban született II. Eduárd angol király is. A bástya nevét az oromzatát díszítő sas-szobrokról kapta. A bástya tetején három fiatorony található, ezekkel együtt teljes magassága 36 méter.A Királynő bástyáját, amely a kikötőre (Seiont folyó torkolata) néz, kétszintes kerítésfal köti össze a Sas-bástyával. A toronyban alakították ki Kasztíliai Eleonóra, I. Eduárd angol király feleségének lakosztályait, amikor a királyi pár ellátogatott Caernarfonba (innen származik a bástya elnevezése is). A bástya tetején 34 méter magas, hatszögű fiatorony áll.A Kincstárnok bástyája szintén a kikötőre néz. A 6,7 m átmérőjű toronyban volt a királyi kincstár, innen származik neve is. Kétszintes kerítésfal köti össze a Királynő bástyájával és a Fekete-bástyával. A főkapuval szemben áll; a két bástyát összekötő belső falat, mely korábban az alsó és felső udvarokat választotta el, az idők során elbontották. Napjainkban a Walesi Királyi Lövész Hadosztály múzeumának ad otthont.A Nagy-csarnok, melynek napjainkban csak az alapjai láthatók, a Királynő- és a Kincstárnok bástyája között helyezkedett el. A 30,5 méter hosszú csarnok valószínűleg fából épült. Napjainkban az alapokon kívül még a csarnok egykori padlójának néhány részlete látható.A Fekete-bástya kizárólag a kerítésfalakon keresztül érhető el, a belső udvarról nem. A kétemeletes bástya tetején egy fiatorony található. Szorosan mellette áll a Ciszterna-bástya, melybe az esővizet gyűjtötték össze. A második emelet magasságában egy túlfolyó is látható, melyen keresztül a felesleges víz a Seiont folyóba ömlött.A vár második kapuja az úgynevezett Királynő kapuja a délkeleti oldalon. Ez sokkal robusztusabb és masszívabb, mint a főkapu, mivel a vár sebezhetőbb részén épült, a kikötőre néző oldalon. A szintén két bástya által körbevett kaput kizárólag egy rámpán, valamint egy felvonóhídon keresztül lehetett megközelíteni, melyeket az idők során elbontottak. A kétemeletes kapu város felé néző homlokzatán erkély található, melyet ceremoniális célokra használnak a várban rendezett különféle ünnepségek idején (pl. szónoklatok.)A kaputól kerítésfal vezet a szintén kétemeletes Északkeleti bástyához. Érdekessége, hogy a tetején álló fiatorony oromzata alatt szokatlan módon lőrések találhatók. A kaput és a bástyát összekötő kerítésfal mentén egy utólag hozzáépített őrtorony áll, melyet a vár keleti oldala védelmének megerősítése céljából húztak fel.A Magtár-bástya a főkapu keleti oldalán áll szimmetrikusan a Kút-bástyával, melynek belső szerkezetét is nagymértékben utánozza. Érdekessége a két emeleten található kettős lőréssor, melyek a vár pusztító tűzerejének kiváló bizonyítékai.
Walesi Királyi Lövész Hadosztály történetét és hagyományait bemutató kiállítás;
Taylor, Arnold: Caernarfon Castle, The Westdale Press Ltd., Cardiff, 2004 ISBN 1-85760-209-9

A Căile Ferate Române (ejtsd: IPA [ˈkəjile feˈrate roˈmɨne]; rövidítve CFR) Románia állami vasúttársasága. A vasúthálózat hossza 10 777 km. A romániai vasúthálózat összeköttetésben áll más európai hálózatokkal, aminek következtében mind személy-, mind teherszállítás terén páneurópai szolgáltatásokat nyújt kliensei számára. A CFR-t 1880-ban alapították, az első vasútvonalat a mai Románia területén viszont korábban, 1854-ben építették meg.
Compania Națională de Căi Ferate CFR SA (CNCF CFR SA) – pályafenntartással és -kezeléssel foglalkozó üzletág;
Societatea Feroviară de Turism (SFT) – vasúti turisztikai szolgáltatásokkal foglalkozik, mint például nosztalgiajáratok üzemeltetése.A társaság székhelye Bukarestben van, regionális központokkal Brassóban, Kolozsváron, Craiován, Jászvásáron és Temesváron. UIC azonosítókódja: 53-CFR. A romániai vasúti közlekedést az AFER (Autoritatea Feroviara Română - Román Vasúti Felügyelet) ellenőrzi.
A mai Románia területén épült első vasútvonalak megépítésükkor még Magyarországhoz tartoztak. A Bánsági-hegyek szénbányáit felügyelő Gustav Granzstein, a bécsi Császári Vagyonkezelő Igazgatóság vezetőjéhez, Kubek báróhoz írt levelében 1845-ben, felhívta a figyelmet a Stájerlakanina környékén lévő szénbányák jelentőségére. Miután a Habsburg Birodalom megszerezte az összes környékbeli bánya feletti tulajdonjogot, 1846. szeptember 31-én a bécsi kancellária elrendelte egy vasútvonal megépítését Oravicabánya és Báziás között. A 62,5 km vasútvonalat (elsőt a mai Románia területén) 1854. augusztus 20-án adták át a teherforgalomnak. A bánsági vasútvonalat 1855-ben az Osztrák Államvasút-Társaság (Staatliches Eisenbahn Gesellschaft – St.E.G.) vette át. Utólagos bővítések és fejlesztések során, 1856. november 1-jén megnyitották a személyforgalom számára is. Ugyancsak az St.E.G. építette Cegléd–Szeged–Temesvár vonalat 1854–57 között, míg 1858-ban a Tiszavidéki Vasút Püspökladány–Nagyvárad vasútvonala érte el a mai Románia területét. Ezek a vonalak megteremtették a kapcsolatot Magyarország nagy mezőgazdasági vidékei között.
Míg Erdélyben a vasút fejlődése elsősorban az ipari igényeknek megfelelően nőtt, addig az akkor egyesülő Moldvában és Havasalföldön az állami beavatkozásnak köszönhető koncessziók révén. 1864 és 1880 között több vasútvonal is megépült az akkor létező Román Királyság területén. 1865. szeptember 1-jén az angol John Trevor-Barkley vállalata elkezdte a Bukarest–Giurgiu vasútvonal építését. Ezt 1869. augusztus 26-án adták át a forgalomnak és ez számít az első tulajdonképpeni romániai vasútvonalnak (miután abban az időben Erdély és Bánság, így az Oravicabánya–Báziás vasútvonal is a Magyar Királysághoz tartozott).
1866-ban Románia Nemzetgyűlése elrendelte egy 915 km hosszú vasútvonal megépítését a Krassó-Szörény megyei Varcsarótól egészen Roman városáig, érintve Pitești, Bukarest, Buzău, Brăila, Galați és Tecuci városokat. Az építkezést a német Strousberg konzorcium vállalta fel 270 000 aranyfrankért kilométerenként. A vasútvonalat több szakaszban adták át: az első szakaszt (Pitești–Bukarest–Galați–Roman) 1872. szeptember 13-án, míg a második szakaszt (Varcsaró–Pitești) 1878. május 9-én. A vasútvonal elsődleges jelentősége az volt, hogy összekötötte a Havasalföld és Moldva legfontosabb településeit. 1868. szeptember 10-én adták át a forgalomnak a bukaresti Északi Pályaudvart (Gara de Nord). 1880 januárjában a román Nemzetgyűlés úgy döntött, hogy a Varcsaró–Roman vasútvonal kezelését átveszi a Strousberg konzorciumtól, megalapítva az állami vasúttársaságot, a CFR-t.
1868. május 24-én a román államvezetés szerződést írt alá a szintén német Offenheim konzorciummal a Roman–Ițcani, Páskán (Pașcani)–Iași és Verești–Botoșani vonalak megépítésére, amelyek összhossza mintegy 224 km. Az első vonalat (Roman–Ițcani) 1869 decemberében adták át a forgalomnak, a második vonalat (Páskán (Pașcani)–Iași) 1870 júniusában, míg a Verești–Botoșani vonal 1871 novemberére készült el. A vasútvonalak rossz kezelése és a hatalmas adósságok miatt a román állam 1888. december 18-án lefoglalta őket, majd 1889-ben megvásárolta a német konzorciumtól.
1877-ben a román függetlenségi háború során Dobrudzsa a Román Királyság része lett. Ezzel együtt megszerezte az 1860-ban az Oszmán Birodalom által építtetett 60 km hosszú Cernavodă–Konstanca vasútvonalat, melyet szintén az angol Barkley vállalat épített. A vasútvonalat a cernavodă-i vasúti híd megépítésével (1890–1895 között) integrálták az ország vasúti hálózatába, így biztosítva a konstancai kikötő kapcsolatát a többi régióval.
Erdély Magyarországhoz tartozott 1920-ig, amíg a trianoni békeszerződés Romániának juttatta; ennélfogva a vasúthálózat fejlesztése is a magyar igényeknek megfelelően történt. 1875-re mind Erdélyben, mind Romániában megépültek már a vasúti fővonalak, amit a Baross-korszakban több mellékvonal is követett. A reformkorban Resicabányán és Aradon megépültek az első mozdony- és vasúti gördülőanyaggyárak, amelyek kiszolgálták az egész régió szükségleteit. Több magyar mellékvonalban találhatunk még ma is beépítve a századfordulóról származó resicai vasúti síneket.
1918-ban a Román Királyság egyesült Erdéllyel, Bánsággal, Besszarábiával és Bukovinával, minek következtében megszerezte ezen területek vasútvonalait is. Az Oroszországtól megszerzett besszarábiai széles nyomtávú vonalakat át kellett építeni a Romániában szokásos normál nyomtávra. Ugyanakkor átvette a Resicabányai mozdonygyárat (új néven „Malaxa”), átalakítatta az aradi gyárat vagongyártás céljaira és új mozdonygyárat építtetett Bukarestben (Augusztus 23. Művek).
A két világháború közötti időszakban a legtöbb vasútvonalat kétvágányúsították. Az első kétvágányúsított a Bukarest–Ploiești-Câmpina volt, mely 1912-re készült el. Ezt követték a következő vonalak:
Buzău–Mărășești (1942)Az 1920-as és 1930-as években a CFR számos új mozdonyt és vagont vásárolt, flottájának megújítása céljából. Ekkor vezették be a dízelmozdonyokat, valamint a Malaxa dízelmotorvonatokat.
A nagy gazdasági világválság egyik romániai megnyilvánulása az 1933-as grivicai vasúti üzemi sztrájk volt, mely véres összetűzésekhez vezetett a csendőrséggel, és melynek egyik vezetője az a Gheorghe Gheorghiu-Dej volt, aki 1948-ban a Román Kommunista Párt főtitkára és egyben Románia államelnöke lett.
A második bécsi döntés értelmében Magyarország 1940 szeptemberében visszakapta Észak-Erdélyt. A határok azonban úgy metszették el az erdélyi vasútvonalakat, hogy Székelyfölddel nem volt összeköttetése a magyar hálózatnak. A magyar kormány ezt két vasútvonal építésével igyekezett orvosolni: először a Marosvásárhelyi Kisvasút Kolozsnagyidáig tartó vonalát hosszabbították meg Szászlekencéig 16 km hosszan 1940 december közepére. Ez a megoldás csak ideiglenes volt, a két vasúthálózat összekötése ugyanis nagyvasúti fővonalat kívánt meg. Az összekötő vonal Szeretfalva–Déda között épült meg 48 km hosszan. A forgalomnak 1942. december 5-én adták át. Azonban a történelem változása miatt csak 2 évig használhatta a MÁV: a szakasz 1944–1945-ben a többi észak-erdélyi vonallal együtt újra a CFR tulajdonába került.
Az 1949-es évtől kezdve a kommunista vezetés jelentős mértékben fejlesztette a román vasutakat. Gheorghe Gheorghiu-Dej vezetése alatt a vasút a kommunista ipar zászlóshajójává lett. 1959-ben megkezdődtek a villamosítási munkálatok, majd a 70-es években a fővonalak kétvágányúvá bővítése.
Az első villamosított fővonal a Bukarest–Brassó vonal volt, mely nagy forgalmat bonyolított le mind a személy-, mind a teherszállítás terén. A vasútvonalat több szakaszban villamosították, teljes hosszában 1969-re készültek el a munkálatok.
Az 1960-as évek végére a gőzmozdonyokat teljesen kivonták a forgalomból, helyükre a korszerű dízel- és villanymozdonyok léptek, melyeket a korszerűsített craiovai (Electroputere) és a bukaresti (Uzinele 23 August) üzemekben szereltek össze. Néhány gőzmozdonyt a '90-es években helyreállítottak. Ezek kizárólag turistaszerelvényeket vontatnak.
Az 1989-es forradalom után, a kommunista rendszer megdöntését követően Románia örökölte Európa egyik legkiterjedtebb és legforgalmasabb vasúthálózatát, mely azonban a technikai fejlesztések terén rengeteg kívánnivalót hagyott maga után. Ezen tény, valamint az 1990-es évek első felének gazdasági visszaesése hozzájárultak a CFR hanyatlásának elindulásához. Számos (elsősorban falusi) mellékvonalat bezártak, a főleg az 1970-es években gyártott vasúti gördülőanyagot pedig elhanyagolták. Emiatt a CFR megítélése mind bel-, mind külföldön jelentősen romlott.
A helyzet 1998-ban változott meg, amikor a Societatea Națională a Căilor Ferate Române-t négy önálló vállalatra osztották fel a hatékonyabb működés céljából. Ezt követően, valamint a 2000 utáni gazdasági fellendülésnek köszönhetően a CFR helyzete lényegesen javult, és halványult hírnevén is sikerült javítania.
1989 után számos mellékvonalat bezártak. Ezek elsősorban ipari vonalak és keskeny nyomtávú vonalak voltak. A vasútvonalak bezárásának elsődleges okai a magánbusztársaságok megjelenése, valamint a közúti közlekedés viszonyainak javulása voltak. Tervbe vették számos (elsősorban Temes megyei) vasútvonal bezárását, melyek a 2005-ös árvizek során súlyosan megrongálódtak, és a helyreállításukra szánt pénz nem térülne meg belátható időn belül a lecsökkent forgalom miatt.
Több keskeny nyomtávú vonalat, mint Abrudbánya–Topánfalva, Marosvásárhely–Mezőbánd ismét megnyitottak. Ezeken a Societatea Feroviară de Turism üzemeltet időszakosan turistaszerelvényeket.
Annak ellenére, hogy Romániában nincs állami monopólium a vasúti személyszállítás terén, mégis a CFR-nek van döntő szerepe. A CFR 1998-as átszervezése után a vasútvonalak mintegy 10%-nak üzemeltetése átkerült magánvasúttársaságokhoz. Ilyen vonalak: Brassó–Zernyest, Brassó–Bodzaforduló, Sepsiszentgyörgy–Bereck, Segesvár–Székelyudvarhely, Alkenyér–Kudzsir, Balázsfalva–Parajd és Roșiori Nord–Piatra Olt. Ezen vonalakon a CFR nem üzemeltethet vonatokat. A magántársaságok nagy része a vasúti gördülőanyagot a CFR-től bérli. A teherszállítás terén jóval több, összesen 28 magántársaság üzemeltet szerelvényeket a CFR Marfa mellett. A legjelentősebb a Servtrans.
A 2000-es évek elején megindult modernizációs folyamatok első lépéseként a CFR korszerűsítette a Rapid és InterCity szerelvényeit.
Az InterCity hálózat növekedésének biztosítása érdekében, a CFR 2003-ban Desiro motorvonatokat vásárolt a Siemenstől, amelyek egy részét az aradi vagongyárban szereltek össze. Ezeket általában rövid- és középtávú InterCity vonalakon használják Săgeata Albastră (azaz Kék Nyíl) megnevezés alatt. Ezen felül bővült a hálókocsik, fekvőkocsik száma és ugyanakkor számos új mozdonyt is beszereztek, a régieket pedig felújították.
Noha a CFR szolgáltatásai folyamatosan bővülnek és javulnak, a vállalatnak még mindig nem sikerült elérnie a profitabilitást, ami megkérdőjelezi a jövőbeni infrastrukturális fejlesztések megvalósítását.
Az első pályarekonstrukciós munkálatot 2006 áprilisában indították el. Ennek célja a Bukarest–Konstanca vasútvonalon (mely egyben az egyik legforgalmasabb, különösen a nyári szezonban) elérhető maximális sebesség 140 km/h-ról 200 km/h-ra való növelése volt.
A romániai vasúti vontatásnak kettős története van, hiszen az első vasútvonalak megépítésekor Erdély és Bánság a Habsburg Birodalom részei voltak, a Román Királyságot pedig Havasalföld és Moldva alkotta, melyhez később, a függetlenségi háború után, csatlakozott az addig török fennhatóság alatt álló Dobrudzsa.
Erdélyben, 1872-ben a resicabányai üzemben szerelték össze az első gőzmozdonyt, melyet John Haswell, a bécsi Staatliches Eisenbahn Gesellschaft igazgatója tervezett. 1891-ben megalapították az aradi Johan Weitzer Vagongyárat, mely elsősorban az erdélyi normál nyomtávú vasutak számára gyártott gőzmozdonyokat és vasúti kocsikat. Az aradi gyárban 1896-ra készült el az első gőzmozdony (377 sorozat), a MÁV 377-es sorozatának tervei alapján. Ezt a mozdonyt elsősorban mellékvonalak teherforgalmának lebonyolítására tervezték. 1896–1922-ben Aradon összesen 125 mozdonyt építettek, ezek közül viszont egy sem maradt fent, a két világháború közötti időszakban az összeset felszámolták. 1922 óta az aradi gyár kizárólag vasúti kocsik gyártásával foglalkozik.
1880-ban a CFR megalakulásakor a román állam kénytelen volt külföldről beszerezni az összes szükséges gőzmozdonyt. Míg 1882-ben 193 mozdony üzemelt, számuk az első világháború idejére elérte a 932-t .
Nagy-Románia alapítása, 1918. december 1. után, miután a vasúti hálózat hossza megduplázódik, a CFR tulajdonába összesen 2500 mozdony kerül, melyek nagy része (183 sorozat) Oroszországból, Németországból és Ausztria-Magyarországból származik. A cserealkatrészek hiánya, valamint a háború okozta károk miatt számos gőzmozdonyt kivonnak a forgalomból, ami egy krízishelyzetet szül a vasúti közlekedésben. Ennek következtében a román államvezetés elrendeli hazai gőzmozdonyok gyártását külföldi tervek szerint (zárójelben a gyártás időszaka):
150.1-es sorozat prototípusa nehéz szerelvények vontatására (1938–1939)Az első romániai gőzmozdony, az 50.243-as sorozatszámú Regele Ferdinand (Ferdinánd király) 1926-ban gördült ki a resicabányai szerelőüzemből. 1926–1960 között Romániában összesen 1207 gőzmozdony gyártottak és egészen 1980-ig álltak forgalomban.
A romániai vasúti infrastruktúra karbantartásával és fejlesztésével a CFR Infrastructură vállalat foglalkozik. Néhány adat a romániai vasúti infrastruktúráról:
a vasúthálózat (normál nyomtávú) hossza: 10 639 km, ebből villamosított 3971 km (25 kV, 50 Hz AC - váltóáram)
Az ország legnagyobb rendezőpályaudvara a bukaresti, mely 1910–1913 között épült, Chitila Rendezőpályaudvar néven. A két világháború bombázásai során jelentős károkat szenvedett. 1940–1948 között az egyre növekvő vasúti forgalom kielégítése céljából egy új pályaudvart építettek, párhuzamosan a régivel, melynek neve Bukaresti Új Rendezőpályaudvar lett.
1955-ben megépült az első mechanizált rendezőpályaudvar Ploiești-n, amely automata fékrendszerének köszönhetően napi 4000 kocsi mozgatására is képes volt. 1977-ben épültek meg a golești-i és koslárdi rendezőpályaudvarok, majd 1979-ben az aradi, nagyváradi és szucsávai. 1982-ben adták át a forgalomnak a naponta 5400 kocsit mozgatni képes socolai rendezőpályaudvart.
Napjainkban a legnagyobb forgalmat a bukaresti, brassói, koslárdi, dési és konstancai rendezőpályaudvarok bonyolítják le.
Az első vasúti alagutak (14 darab) 1856–1863 között épültek meg az Oravicabánya–Stájerlakanina vonalon. Erdélyben a MÁV 1863–1881 között még 35 alagutat épített, melyek összhossza 7,3 km volt. 1881–1918 között külföldi építkezési vállalatok még 29 alagutat (összesen 13,8 km) építettek a Csíkcsicsó–Adjud, Râmnicu Vâlcea–Podu Olt, Kisilva–Vatra Dornei és Cucuteni–Dorohoi vonalakon. A két világháború között épült meg Románia leghosszabb (4369 m) alagútja, a Keresztvári-alagút a Brassó–Bodzaforduló vonalon. A második világháborúban rengeteg (elsősorban erdélyi) alagút megsemmisült. A háborút követő időszakban, a kommunista vezetés által prioritásként kezelve, a romániai vasúthálózat jelentősen bővült, így az alagutakat is helyreállították, illetve újakat építettek: 35-öt a Bumbești–Livazeny, 5-öt pedig a Szálva–Alsóvisó vonalon. 1971–1999 között még 21 kilométernyi alagút épült, így elérve a napjainkban is üzemben levő 71,5 km összhosszúságot, ami kevesebb, mint a teljes romániai vasúthálózat 1%-a.
1879-ben a Bukarest–Ciulnița–Fetești vasútvonal építése során felmerült egy Dunán átívelő vasúti híd megépítésének ötlete, mely összekötötte volna az újonnan épülő vonalat a Cernavodă–Konstanca vasútvonallal, így megteremtve a kapcsolatot a főváros és a Fekete-tenger között. A híd megtervezésére Anghel Salignyt kérték fel, a bukaresti Hídépítő Főiskola híres mérnökét.
Az új híd a Dunán Cernavodă-nál épült meg. Központi nyílása 190 m, négy oldalsó nyílásának fesztávolsága pedig egyenként 140 m. A hídhoz egy 15 nyílásból (egyenként 60 m-es nyitású) álló viadukt is csatlakozik. A Duna Borcea-ágának átívelésére egy három nyílású (egyenként 140 m) híd épült valamint egy 11 nyílásból (34–42 m közötti távolság) álló viadukt. A 4088 m hosszú hídegyüttes a maga idejében Európa legnagyobb ilyen jellegű építménye volt. A híd 30 méteres magasságban íveli át a Dunát, így biztosítva a folyami hajózás akadálymentességét. A hidat 1895 szeptemberében adták át a forgalomnak. Felavatásában részt vett I. Károly román király is, akiről a hidat elnevezték. A kommunista időszak idején nevezték át Saligny-hídnak és a régi híddal párhuzamosan egy új, korszerűbb közúti és vasúti hidat emeltek.
Románia vasúthálózatát jelenleg 9 fővonal alkotja, melyekhez számos mellékvonal csatlakozik. Ezen fővonalak képezik a vasúti szállítás gerincét. Az utóbbi években számos vasúti mellékvonalat adtak ki magántársaságoknak.
A román vasútvonal 15 ponton kapcsolódik a szomszédos országok (Magyarország, Ukrajna, Moldova, Bulgária, Szerbia) vasúthálózataihoz:
2012 nyarán szerződést írtak alá MÁV Trakció és a CFR Călători vezetői arról, hogy ezentúl mozdonycsere nélkül kelhetnek át a nemzetközi vonatok a kürtösi határátkelőn. A szerződés aláírásakor még úgy tünt, hogy - még egy szerződés aláírása után - 2013 elején dolgoznák ki az új menetrendet. Augusztus végén már a 2012. december 9-i életbelépés volt napirenden. A december 9-i életbelépést igazolta, hogy novemberben már nagyban folytak a futópróbák az idegen pályákon. A két kiszemelt mozdony a vonatok nemzetközi továbbítására a MÁV Traxx és a CFR 47-es sorozatú Delfinek lettek. December 9-én végül az új menetrenddel együtt életbe lépett a mozdonycsere nélküli határátkelés Kürtösnél. Az egyezménynek köszönhetően jelentősen lerövidült az utazási idő a határátkelőt érintő vonatokon.
Romániában a vasúti személyszállítással elsősorban a CFR Călători foglalkozik. A vállalatnak nyolc területi alegysége van, és számos kisebb alegysége, amelyek a vasúti gördülőanyag javításával foglalkoznak, valamint számos területi jegypénztárral rendelkezik.
Romániában a vasúti teherszállítás 1998-ig állami monopólium volt, a CFR egyik üzletága. A vasúti privatizációt követően, a 2000-es évek elején jelentek meg az első teherszállításra szakosodott magánvasúttársaságok. A teherszállítás nagy részét még napjainkban is a CFR Marfă, a CFR erre szakosodott vállalata végzi.
A magánvasúttársaságok többségét elsősorban nagy ipari vállalatok alapították, saját termékeik szállítására. Napjainkban a következő társaságok vannak jelen a romániai vasúti teherszállítás piacán:
CCCF – a CCCF S.A. építőipari vállalat üzemelteti (a cég alaptevékenysége elsősorban a vasúti infrastruktúra karbantartása)
CC 33 ICIM – a Căi Ferate 33 Intreprinderea Construcții Industriale și Montaj építőipari konglomerátum üzemelteti
UT – SC Unifertrans SA (a konstancai kikötő és finomító között szállítja a kőolajtermékeket)
A turistaszerelvények üzemeltetésével a CFR erre szakosodott üzletága, a Societatea Feroviară de Turism foglalkozik.
Számos ismertebb keskeny nyomtávú erdei vasutat magánvállalkozások üzemeltetnek:
Visó-völgyi mocănița (ejtsd: mokönica, jelentése mokányka (keskenynyomtávú erdei vasút) – az 56 km hosszú vasútvonal Máramaros egyik legszebb vidékén, a vadregényes Visó folyó mellékágán, a Vasér völgyén vezet keresztül. A vidék egyik legjelentősebb turisztikai attrakciója.
Aranyos-völgyi mocănița – Torda és Topánfalva között üzemel, az Aranyos bal partján. 2005-ben ipartörténeti emléknek nyilvánították.
A kovásznai sikló – 2002-ben egy alapítvány vette át az üzemeltetését , de azóta csak néhány alkalommal, nagyobb turistacsoportok kérésére állították üzembe
A CFR Călători és CFR Marfă több típusú mozdonyt üzemeltet: villanymozdonyokat (E), dízel-elektromos mozdonyokat (DE), dízel-hidraulikus (DH) mozdonyokat és dízel-mechanikus (DM) mozdonyokat. A Societatea Feroviară de Turism ezenfelül üzemeltet néhány helyreállított gőzmozdonyt is. A CFR mind a négy üzletágának saját mozdony- és kocsiparkja van, de gyakoriak az olyan esetek, amikor kölcsönzik őket, akár hivatalos, akár szóbeli megegyezés útján.
Branzan, Oana (2002): Reteaua feroviara – O reforma de viitor – Jurnalul Feroviar 2002/8
Olisevschi, Vasile (2002): O cale ferată a viitorului – Jurnalul Feroviar 2002/6
Olisevschi, Vasile (2000): Strategia de dezvoltare a sectorului feroviar din Romania in perioada 2000-2010 – Jurnalul Feroviar
Thorsten Büker: www.bueker.net - Románia vasúti térképe (angol nyelven). bueker.net, 2011. (Hozzáférés: 2011. október 24.)