
Carelli Gábor (eredeti neve Krausz Gábor Pál) (Budapest, 1915. március 10. – New York, 1999. január 22.) magyar származású amerikai operaénekes (lírai tenor). Pályáját Krausz Gábor néven kezdte, 1938. június 1-jén vette fel a Carelli nevet. 1939-ben a firenzei opera Bohémélet előadásán debütált az új vezetéknévvel.
Édesapja, dr. Krausz Béla ügyvéd útmutatása alapján jogi tanulmányokat folytatott, de a szülők nem zárkóztak el a zenei pálya elől sem, mert édesanyja dr. Lichtenberg Emil kórusában énekelt, de hegedűn is jól játszott. Bécsi  próbaéneklések alapján atyai áldást kapott.
1924 és ’32 között a világnak sok zenészt adó Markó utcai gimnázium diákja volt. Az osztályünnepségeken rendszeresen énekelt nápolyi dalokat. 1932-től Lichtenberg tanácsára dr. Székelyhidy Ferencnél tanult énekelni. Néhány hónapot járt a Zeneakadémiára (1934. szeptember–1935. február). Első nyilvános fellépése (egy brünni próbakoncert után) még Krausz Gábor néven Ferencsik János egyik Mozart-hangversenyén volt a Lipótvárosi Casinóban 1935. november 23-án, amikor a Varázsfuvola egyik Tamino-áriáját énekelte.  1936-tól 1939-ig Rómában végezte zenei tanulmányait. Felfedező mestere Beniamino Gigli olasz tenor volt. A második világháború fenyegetettségei elől Amerikába költözött. A kezdeti esztendőkben kis társulatokkal énekelt, rendezett különböző városokban. Egy sikeres dallasi fellépés után jött az első nagy szerep a Falstaffban, Arturo Toscanini vezényletével, az NBC szimfonikus zenekarával. 1950-től a New York-i operaházba szerződtették, ahol hosszú ideig a legtöbbet foglalkoztatott tenoristának számított.
Évtizedeken át tanított a manhattani School of Music zenei főiskolán. Az ötvenes években nem jöhetett Magyarországra, de 1960-tól ismét szerepelt Budapesten. A Magyar Rádióban évekkel ezelőtt nagy érdeklődést kiváltott műsorsorozata volt az opera történetéről. 1997 áprilisában látogatott utoljára Magyarországra.
Camille Saint-Saëns: Sámson és Delila — Első filiszteus; A filiszteusok hírnöke
Richard Strauss: A rózsalovag — A tábornagyné udvarmestere; Faninal udvarmestere; Vendéglős; Állatkereskedő

Carl Friedrich Gauss (Gauß) (Braunschweig, 1777. április 30. – Göttingen, 1855. február 23.) német matematikus, természettudós, csillagász. Munkásságának elismeréseként „a matematika fejedelme” névvel illetik.
Kiváló tehetségű, sokoldalú tudósként a tudomány számos területének fejlődéséhez járult hozzá, így a számelmélethez, az analízishez, a differenciálgeometriához, a geodéziához, a mágnesességhez, az asztronómiához és az optikához. Olyan komoly hatása volt a matematika és a természettudomány több területére, hogy Euler, Newton és Arkhimédész mellett minden idők egyik legnagyobb matematikusaként tartják számon.
Csodagyerek volt; kisgyermekkori, meghökkentő érettségéről anekdoták keringenek. Még csak tinédzser volt, amikor első áttörő matematikai felfedezéseit elérte. 21 évesen fejezte be élete fő művét, a Disquisitiones Arithmeticae-t, ami döntő szerepet játszott a számelmélet tudományágként való megszilárdulásában, és máig formálja ezt a területet. Csillagászként kiszámította a Naprendszer legnagyobb kisbolygója, a Ceres pályáját, és kidolgozta a perturbációelméletet.
Gauss Braunschweigben született, a németországi Braunschweig-Lüneburgi hercegségben (ma Alsó-Szászország része), műveletlen alacsonyabb osztálybeli szülők egyetlen gyermekeként. A legenda szerint tehetsége már hároméves korában megmutatkozott, amikor fejben kijavított egy összeadási hibát, melyet apja akkor vétett, amikor papíron számolta a pénzügyeket.
Egy másik híres történet, amely a szájhagyomány útján átalakult, arról szól, hogy az általános iskolai tanára, J. G. Büttner diákjait azzal akarta lefoglalni, hogy 1-től 100-ig adják össze az egész számokat. A fiatal Gauss mindenki megdöbbenésére másodpercek alatt előrukkolt a helyes megoldással, megvillantva matematikai éleselméjűségét: a számsor alá visszafele leírta a számokat, majd az oszlopokat összeadta, így azonos összegeket kapott: 1 + 100 = 2 + 99 = 3 + 98 = 101 stb., ami összesen 50 darab számpár x 101 =5050 eredményhez vezetett.(lásd a számtani sorozatokat és az összegzést).
Braunschweig hercege ösztöndíjat adományozott Gaussnak a Collegium Carolinumba (ma Technische Universität Braunschweig), ahova 1792 és 1795 között járt, innen pedig a Göttingeni Egyetemre ment, ahol 1795 és 1798 között folytatta tanulmányait, amelyek alatt önállóan újra bizonyított számos fontos tételt; 1796-ban tört be a tudományos életbe, amikor sikerült megmutatnia, hogy bármely olyan szabályos sokszög, amely oldalainak száma Fermat-prím (és következésképpen azok a szabályos sokszögek is, melyek oldalszáma előállítható különböző Fermat-prímek és 2 valamelyik hatványának szorzataként) megszerkeszthető körző és vonalzó segítségével. Ez jelentős felfedezés volt a matematika egyik fontos területén; a szerkesztési problémák az ókori görögök óta foglalkoztatták a matematikusokat. Gauss olyannyira elégedett volt ezzel az eredménnyel, hogy azt kérte, egy szabályos heptadekagont (17-szöget) véssenek a sírkövére. A sírköves ezt visszautasította, állítva, hogy a bonyolult szerkesztés alapvetően úgy nézne ki, mint egy kör.
1796 valószínűleg a legtermékenyebb év volt mind Gauss, mind a számelmélet számára. A heptadekagon szerkesztését március 30-án publikálta. Az osztási maradékok azonosságán alapuló kongruencia relációját bevezetve megteremtette a moduláris számelméletet, igencsak megkönnyítve sok nehéz számelméleti probléma kezelését. Híres tételét a kvadratikus reciprocitásról április 8-án bizonyította. Ennek a figyelemre méltó tételnek a segítségével a matematikusok meghatározhatják a megoldhatóságát bármely másodfokú kongruenciának. A prímszámtétel, melyet május 31-én sejtett meg, használható képet ad a prímszámok egész számok közti eloszlásáról. Gauss július 10-én azt is észrevette, hogy bármely pozitív egész felírható legfeljebb három háromszögszám összegeként, majd naplójába lefirkantotta a híres szavakat: „Heuréka! num=Δ+Δ+Δ.” Október 1-jén publikált egy eredményt polinomok megoldásainak számával kapcsolatban, amely 150 évvel később végül a Weil-sejtéshez vezetett.
1799-es disszertációjában Gauss egy bizonyítást adott az algebra alaptételére. Ez a fontos tétel azt állítja, hogy minden legalább elsőfokú, valós vagy komplex együtthatós polinomnak van komplex gyöke. Más matematikusok már megpróbálták bizonyítani előtte, például d’Alembert is. Gauss disszertációja az összes korábbi bizonyítás kritikáját tartalmazta és adott egy újat. Saját maga jelölte ki ennek egy gyenge pontját: feltételezett egy algebrai görbékre vonatkozó szemléletes állítást. Azt ígérte, ezt precízen igazolja majd egy későbbi cikkében, ez a cikk azonban sohasem született meg. Gauss életében még három bizonyítást adott ezen tételre, részben valószínűleg disszertációjának hiányosságai miatt; az utolsó, 1849-es bizonyítása mai mércével mérve nagyon precíz. Próbálkozásai útközben nagymértékben letisztították a komplex számok fogalmát.
Gauss a számelmélethez is jelentősen hozzájárult 1801-es könyvével, a Disquisitiones Arithmeticae-vel, amely a moduláris aritmetika tiszta bemutatását tartalmazza, valamint a kvadratikus reciprocitás tételének első két bizonyítását. Ugyanezen év január 1-jén Giuseppe Piazzi olasz csillagász felfedezte a Ceres kisbolygót. Ez a momentum sarkallta Gausst arra, hogy megírja munkáját a kisbolygók nagybolygók által megzavart mozgásának elméletéről, amelyet végül 1809-ben publikált Theoria motus corporum coelestium in sectionibus conicis solem ambientum (a Nap körül kúpmetszetekben mozgó égitestek mozgásának elmélete) címen. Piazzi még csak néhány hónapja figyelte a Cerest, három fokon át követve az égen, amikor az átmenetileg eltűnt a Nap ragyogása mögé. További hónapokkal később, amikor a Ceresnek ismét meg kellett volna jelennie, Piazzinak nem sikerült megtalálnia: a kor matematikai eszközei nem voltak képesek egy pozíciót extrapolálni ilyen csekély mennyiségű adatból (három fok a teljes keringési pálya kevesebb, mint egy százalékát teszi ki).
Gauss, aki ekkor 23 éves volt, hallott a problémáról, így hát nekiveselkedett. Három hónap intenzív munkát követően, 1801 decemberében megjósolt egy pozíciót a Ceresnek – épp egy évvel az első megfigyelése után – és ez fél fokra pontosnak bizonyult: Zách János Ferenc 1801. december 31-én Gothában, majd egy nappal később Heinrich Olbers Brémában is újra felfedezte a kisbolygót. Zach megjegyezte, hogy „Doctor Gauss intelligens munkája nélkül lehet, hogy soha többé nem találtuk volna meg a Cerest.” A Cereshez kapcsolódó számításai alapján kidolgozta a perturbációelméletet.Számításai közben olyannyira modernizálta a 18. század pályajóslásának nehézkes matematikáját, hogy a néhány évvel később Az égitestek mozgásának elmélete címen publikált műve a csillagászati számítás mérföldkövének számít. Ez bevezette a Gauss-féle gravitációs állandót, tartalmazta a legkisebb négyzetek módszerének hathatós kezelését, amelyet mind a mai napig használnak minden tudományágban a mérési hiba hatásának minimalizálására. Gauss ezt a módszert 1809-ben be tudta bizonyítani a normális eloszlású hibák feltétele mellett (lásd a Gauss-Markov tételt). Az eljárást Adrien-Marie Legendre már korábban, 1805-ben leírta, de Gauss azt állította, hogy ő már 1795 óta használta.
Bár a herceg addig fizetéssel támogatta, nem mert teljesen a kegydíjra támaszkodni, továbbá úgy vélte, hogy a tiszta matematika nem annyira fontos, hogy támogatást érdemeljen. Így keresett egy csillagászi állást, és 1807-ben a göttingeni csillagászati obszervatórium csillagászprofesszora és igazgatója lett, s e posztokat élete végéig megtartotta.
Az 1810-es évek végén Gausst megkérték arra, hogy hajtson végre geodéziai vizsgálatot Hannover államban, hogy összekapcsolódjon a meglévő dán térképhálózattal. Gauss örömmel elfogadta a felkérést és személyes gondjaiba vette a vizsgálatot, nappal méréseket végzett, éjszakánként rendszerezte az eredményeket, felhasználva rendkívüli szellemi kapacitását a számításokra. Rendszeresen írt Schumachernek, Olbersnek és Besselnek, jelentve a haladását és problémákat fejtegetve. A vizsgálat részeként Gauss feltalálta a heliotrópot, amely a Nap sugarainak visszaverésével működött, tükörkészletet és egy kis teleszkópot felhasználva.
Gauss azt is állította, hogy felfedezte a nemeuklideszi geometriák lehetőségét, de sohasem publikálta. Ez a felfedezés jelentős paradigmaváltás volt a matematikában, mivel megszabadította a matematikusokat attól a tévhittől, hogy Euklidesz axiómáinak alkalmazása az egyetlen út a geometria következetessé és ellentmondásoktól mentessé tételére. Ezeken a geometriákon végzett kutatások vezettek többek között Albert Einstein relativitáselméletéhez, amely a világegyetemet nemeuklidesziként írja le. Barátja, Bolyai Farkas (akivel Gauss még diákként örök barátságot fogadott) éveken keresztül hiába próbálta bizonyítani a párhuzamossági axiómát Euklidesz többi geometriai axiómájából. Bolyai fia, Bolyai János 1829-ben fedezte fel a nemeuklideszi geometriát; a munkáit 1832-ben publikálta. Miután ezt látta Gauss, azt írta Bolyai Farkasnak: „Ezt dicsérni saját magam dicséretével járna. Mivel a munka teljes tartalma … szinte teljesen megegyezik saját gondolataimmal, amelyek az utolsó 30-35 évben lefoglalták az agyamat.” Ez a be nem bizonyított állítás nagy terhet helyezett Bolyai Jánossal való kapcsolatára, aki úgy gondolta, hogy Gauss ellopta az ő ötletét.
A hannoveri vizsgálat később a Gauss-eloszlás (amelyet normál eloszlásként is ismernek) kidolgozásához vezetett, a mérési hibák leírására. Sőt, ez felkeltette Gauss érdeklődését a differenciálgeometria iránt (ez a matematikának egy, görbékkel és felületekkel foglalkozó ága). Ezen a területen egy fontos tétellel állt elő: a theorema egregiummal (latinul „nevezetes tétel”), amely a görbület fogalmának egy fontos tulajdonságát állapítja meg. Hétköznapi nyelven a tétel azt állítja, hogy a felület görbülete teljes egészében meghatározható szögek és távolságok mérésével a felületen; azaz a felület görbületi viszonyainak, s ezáltal a háromdimenziós térbe való „beágyazottságának” módja anélkül is megismerhető, hogy a felületből kilépnénk, és magát a teljes teret is ismernénk.
1831-ben Gauss gyümölcsözően működött együtt Wilhelm Weber fizikaprofesszorral; ez új ismeretekhez vezetett a mágnesség terén (beleértve a mágnesség mértékegységeinek kitalálását) és Kirchhoff huroktörvényének felfedezéséhez az elektromosságtanban. Gauss és Weber az első elektromos távírót 1833-ban készítette el, amely az obszervatóriumukat a göttingeni fizikai intézettel kapcsolta össze. Egy mágneses obszervatóriumot építtetett az obszervatórium udvarán és Weberrel megalapította a „mágneses klub”-ot (magnetischer Verein), amely a Föld mágneses mezőjének mérését támogatta szerte a világon. Kifejlesztett egy módszert a mágneses mező horizontális intenzitásának mérésére, amely egészen a XX. század második feléig használatban volt és elősegítette a Föld mágneses mezője belső (mag és kéreg), valamint külső részének (magnetoszféra) elkülönítésének matematikai elméletét.
Gauss a németországi Göttingenben hunyt el, Hannover államban (ma Alsó-Szászország része), 1855-ben, és ott az Albanifriedhof temetőben hantolták el. Az agyát megőrizték, és Robert Wagner tanulmányozta, aki 1492 gramm tömegűnek és 219 588 négyzetcentiméter felszínűnek találta. Továbbá magas fejlettségi szintű agytekervényeket is találtak benne, amellyel a XX. század elején zsenialitását magyarázták (Dunnington, 1927).
Gauss magánéletét beárnyékolta szeretett első feleségének, Johanna Osthoffnak a korai, 1809-ben bekövetkezett halála, amelyet nem sokkal később egyik gyermekük, Louis halála követett. Gauss depresszióba zuhant, amelyből sosem épült fel teljesen. Újranősült, elvette első feleségének egyik barátnőjét, Friederica Wilhelmine Waldecket (Minna), de ez a házasság nem sok örömöt szerzett neki. Mikor 1831-ben hosszú betegség után második hitvese is eltávozott az élők sorából, egyik lánya, Therese vette át a háztartás vezetését, és ő gondoskodott Gaussról egészen a halála napjáig. Gauss édesanyja 1817-től 1839-ben bekövetkezett haláláig az ő házában élt.
Gaussnak hat gyermeke született, mindkét feleségétől három. Johannától (1780–1809) Joseph (1806–1873), Wilhelmina (1808–1846) és Louis (1809–1810). Gyermekei közül állítólag Wilhelmina örökölte a legtöbb tehetséget tőle, ám ő hamar elhunyt. Minna Waldecktől született Eugene (1811–1896), Wilhelm (1813–1879) és Therese (1816–1864). Eugene az Egyesült Államokba emigrált, miután 1832 körül összeveszett apjával, végül St. Charles, Missouriban telepedett le, ahol a közösség igen megbecsült tagjává vált. Wilhelm valamivel később telepedett le Missouriban, először farmerként tevékenykedett, majd később a cipőiparban gazdagodott meg, St. Louisban. Therese apja haláláig a háztartást vezette, majd negyvenévesen férjhez ment.
Gauss buzgó és szorgalmas maximalista volt. Egy jellemző (de nem igaz) anekdota szerint Gausst egyszer egy nagyon bonyolult számítás közepette félbeszakították azzal, hogy a felesége haldoklik, mire ő így felelt: „Szóljatok neki, hogy várjon amíg befejezem!” Nem volt termékeny író, nem engedte azokat a műveit publikálni, amelyek szerinte még nem voltak teljesen készek és kritikán felüliek. Ez a hozzáállás személyes mottójának köszönhető: „pauca sed matura” (keveset, de érettet). Egy, a személyes naplóiról készült tanulmány megállapította, hogy valóban több fontos matematikai fogalmat fedezett föl évekkel vagy évtizedekkel azelőtt, hogy azt kortársai publikálták volna. A prominens matematika-történész, Eric Temple Bell 1937-ben azt állította, hogy ha Gauss felfedte volna összes eredményét, a matematika ötven évet haladt volna előre.
Egy másik kritika azt sérelmezi Gauss-szal kapcsolatban, hogy nem támogatta ifjú követőit. Alig-alig dolgozott más matematikusokkal együtt, sokak zárkózottnak és barátságtalannak tartották. Bár fogadott maga mellé néhány tanítványt, köztudott volt róla, hogy nem szeretett tanítani (állítólag csak egyszer vett részt egy tudományos konferencián, 1828-ban, Berlinben). Azonban tanítványai közül mégis többen befolyásos matematikusokká váltak, mint például Richard Dedekind, Bernhard Riemann és Sophie Germain.
Gauss általában nem jött ki jól férfi rokonaival. Apja azt szerette volna, ha nyomdokaiba lép, azaz kőműves lesz. Nem támogatta Gauss matematikai és tudományos iskoláztatását, így Gausst elsősorban édesanyja segítette erőfeszítéseiben. De ugyanígy voltak nézeteltérései fiaival, akik közül kettő az USA-ba emigrált. Nem akarta, hogy bármelyik fia matematikai vagy tudományos pályára lépjen, nehogy „beszennyezzék a családi hírnevet”. Eugene-nel való konfliktusa különösen keserű volt. Gauss Eugene-t ügyvédnek akarta taníttatni, de őt a nyelvek érdekelték. Volt egy összetűzésük egy bál körül, amelyet Eugene tartott, de Gauss nem akarta kifizetni. A fiú dühösen távozott Amerikába, ahol meglehetős sikereket ért el. Jó pár évbe beletelt, mire a róla Gauss barátaiban és kollégáiban kialakult képet ellensúlyozni tudta sikereivel.
Gauss mélyen vallásos és konzervatív ember volt, a monarchiát támogatta Napóleon ellenében, akit a forradalom kinövésének tartott.
1989-től 2000 végéig az ő arcképe és egy normál eloszlású görbe szerepelt a német tízmárkás bankjegyen. Németország három róla megemlékező bélyeget is kibocsátott. A fent látható 725-ös bélyeget 1955-ben, halálának 100. évfordulója alkalmából bocsátották ki; az 1246-os és az 1811-es bélyeget 1977-ben, születésének 200. évfordulóján adták ki.
G. Waldo Dunnington egész életében Gausst tanulmányozta: rengeteg cikket írt, 1955-ben publikálta életrajzát is: Carl Friedrich Gauss: Titan of Science (A tudomány óriása). Ezt a könyvet 2004-ben, majdnem 50 év után ismét kiadták.
A Holdon a Gauss-krátert az ő tiszteletére nevezték el, ahogyan az 1001 Gaussia aszteroidát is.
Gauss-eliminációnak nevezik a lineáris egyenletrendszerek megoldásának egyik lehetséges módszerét.
A differenciálgeometria egyik lényeges fogalma a Gauss-görbület, ami a felületek belső geometriájának fontos invariánsa.
Gauss–Krüger-féle vetületi rendszer, melyet jelenleg is sok helyen használnak a térképészetben
Gauss-gömb, mely az ún. kettős vetítést alkalmazó ellipszoidi vetületeknél játszik alapvető szerepet
Bolyai Farkas–Gauss Frigyes Károly levelezése; szerk. jegyz., életrajz Schmidt Ferenc, Stäckel Pál; MTA, Bp., 1899
A Bolyai-Gauss levelezés. A teljes levelezés első gyűjteményes kiadása; szerk. Nagy Ferenc; Bolyai–Better–Püski, Bp., 2004 (Bolyai akadémia könyvtár)
Bolyai Farkas és Carl Friedrich Gauss levelezése. A teljes levelezés első magyar fordítása; szerk. Nagy Ferenc, ford. B. Fejér Gizella, átdolg. Pálinkás János; Bolyai–Better–Püski, Bp., 2015 (Bolyai akadémia könyvtár)
Magyar nagylexikon  V. (C–Csem). Főszerk. Élesztős László, Rostás Sándor. Budapest: Magyar Nagylexikon. 1997.  503–504. o. ISBN 963-85773-0-4  
Természettudományi kisenciklopédia (Gondolat, Budapest, 1987.) ISBN 963-281-740-0
John J. O'Connor és Edmund F. Robertson. Carl Friedrich Gauss a MacTutor archívumban. (angolul)
Vargha Domokosné: Carl Friedrich Gauss magyar csillagász barátai. Magyar Tudomány, 1998/9
Oláh-Gál Róbert: Gauss és Bolyai János — újraértékelve (magyar nyelven). Érintő (Bolyai János Matematikai Társulat), 2017. szeptember 1.
Carl Maria Friedrich Ernst von Weber (Eutin, 1786. november 18. – London, 1826. június 5.) német zeneszerző, karmester, zongorista, gitáros és zenekritikus. Művei, különösképpen A bűvös vadász, az Euryanthe és az Oberon nagyban befolyásolták a romantikus zene kialakulását, ezért gyakorta a német romantikus opera atyjaként emlegetik. Műveiben felelevenítette a német népi hagyományokat, fölfedezte a hangszín szuggesztív vonásait, a hatáskeltés és a zenei jellemzés eszközét látta meg bennük: bizonyos hangszerekhez és hanghatásokhoz szimbolikus jelentést társított, amivel a korábbiaktól eltérően merőben más operadramaturgiát és zenei gondolkodást tett lehetővé. Átvette és továbbfejlesztette Spohr visszatérő témákra épülő kompozíciós technikáját, ő alkalmazta először következetesen a vezérmotívumnak nevezett dallamelemeket. Írt hangversenykritikákat és zeneelméleti tanulmányokat, sőt, regényírással is próbálkozott (életrajzi regénye azonban befejezetlen maradt).Apja közbenjárására Georg Joseph Vogler tanítványa lett, aki hozzásegítette, hogy Boroszlóban karmesteri álláshoz jusson. Később udvari komponistaként tevékenykedett Carlsruhéban, majd Stuttgartban, Prágában és legvégül Drezdában. A drezdai operaház vezető karmestereként a szász fővárost az új német zene virágzó fellegvárává tette. Leghíresebb műve A bűvös vadász, amit 1823-ban mutattak be a berlini Királyi Operaházban. Londonban érte a halál, röviddel utolsó operája, az Oberon bemutatása után. Testét Richard Wagner kezdeményezésére 1844-ben szállították haza. Búcsúztatójában Wagner a legnémetebb zeneszerzőnek nevezte.
Carl Maria von Weber 1786. november 18-án született Eutinban, Schleswig-Holstein tartományban. Apja, Franz Anton Weber kalandos életet élt: volt jogász, gárdista, zenész, községi elöljáró, színész, litográfus stb. Első feleségétől nyolc gyermeke született, akikből mind csodagyereket akart faragni, de a pedagógiához nem volt érzéke. Mivel nyugtalan természete nem engedte meg, hogy családjával hosszabb időre letelepedjen, egy vándorszínész társulathoz szegődött. Átmenetileg Lübeckben éltek, de megtakarított pénze és feleségének vagyona elúszott a vándorlások alatt, és a pénztelenségen nélkülözésen még a lübecki herceg által felajánlott karmesteri állás sem segített. Feleségét ez nagyon megviselte és sírba döntötte. Ezek után Franz Anton Bécsben próbált új életet kezdeni. Két fiát, Edmundot és Fridolint Joseph Haydn fogadta tanítványai közé. A fiúk a obersdorfi Brenner családnál kaptak szállást, akik leányuk, a szép hangú Genovéva taníttatása miatt tartózkodtak az osztrák fővárosban. Genovévát maga a császár, II. József pártfogolta és taníttatta Vincenzo Righinivel, a kor egyik legünnepeltebb énekmesterével. Genoveva ugyan szépen haladt tanulmányaival, de nem vehette fel a versenyt a nála sokkal tehetségesebb Celestina Coltellinivel. Éppen álmai meghiúsulásán bánkódott, amikor megjelentek házukban Weberék. Franz Anton szíve azonnal lángra lobbant a szőke, kék szemű leány iránt, aki viszonozta az ötvenéves gavallér kedveskedéseit. Miután megtörte a szülők ellenállását, 1785. augusztus 20-án Bécsben Franz Anton feleségül vette Genoveva Brennert. A szép és tehetséges feleség 1786. november 18-án egy fiúgyermekkel: Carl Mariával ajándékozta meg férjét. Genoveva támogatta Franz Anton színészi ambícióit, és ő minden vagyonát pénzzé tette, hogy feleségével, nagyobb gyermekeivel, valamint nagynénjével, Adelhaiddal egy vándorszínész társulatot alapítson. Hamburgban készültek fel a nagy utazásra, és 1787-től kisebb megszakításokkal csaknem tíz évig gördült családi szekerük a német utakon. Genoveva azonban csakhamar belefáradt a sok utazásba, és mivel ismét várandós volt, Carl Mariával Hildburghausenben maradt (előzőleg egy fiúgyermeke egy hónapos korában meghalt, most nem merte vállalni az utazással járó kockázatot).
A gyermek Carl Maria a türingiai Hildburghausenben jutott először rendszeres tanításhoz. A fiú csenevész volt, fejletlen. Jobb csípőjében gyakran erős fájdalmat érzett, és csak négyéves korában tanult meg rendesen járni. Jobb lábára élete végéig bicegett. Valószínűleg az anyja életét is kioltó tüdőbaj első jelei voltak ezek. Az apa Carl Marián is kipróbálta csodagyerek-nevelő módszereit, de ezzel csak a gyermek heves ellenérzéseit fejlesztette ki.
Rendesen zongorázni először Heuschkel udvari kamarazenész tanította. 1797-ben megszületett Genoveva második gyermeke, egy kislány. A családi társulat tovább indult, azonban Salzburgban kényszermegállót kellett tenniük, ugyanis Napóleon seregei már elérték Münchent, így a nyugati német területeken az utazás nem volt biztonságos. Carl Maria bekerült a salzburgi hercegérsek énekesgyerekei közé, és megtanulta az éneklés azon mesterfogásait, amelyeket később operakomponistaként kitűnően hasznosított. Zongorára és zeneelméletre Michael Haydn, Joseph kiváló fivére tanította. Az idős muzsikussal közösen született meg a fiatal Weber első kompozíciója, a Hat fughetta, amit a büszke apa Lipcsében kinyomatott. A vándorévek nélkülözései megtörték Genoveva asszony ellenálló-képességét: a tüdővész végzett vele. Halála nagyon megviselte a fiatal Carl Mariát, szerencsére nagynénje, Adelhaid ellensúlyozta apjának erőszakos nevelési módszereit. Az első sikeren felbuzdult apa fejébe vette, hogy operát írat fiával. MIvel ehhez nem találta megfelelőnek Michael Haydn módszereit, Bécsbe utazott, ahol megpróbálta felkérni Joseph Haydnt, hogy vállalja fiának tanítását. A sikeres zeneszerző elhárította a kérést, és a csalódott Franz Anton úgy döntött: Münchenbe viszi fiát, mert ott találta a legalkalmasabbnak a légkört fia operaszerző karrierjének megalapozására.
A Weber család 1799 első napjaiban érkezett Münchenbe, ami akkor – köszönhetően az uralkodónak, Karl Theodor pfalzi és bajor választófejedelemnek – a német muzsika egyik fellegvára volt. Az ide áttelepített híres mannheimi zenekar és az Operaház messzi földről vonzotta a zenekedvelőket. A család érkezésével egy időben az Operaház élére került új intendáns, Joseph Marius Babo tovább növelte az előadások színvonalát, igényes és rendkívül gazdag repertoárjával kivívta a közönség lelkesedését. Akkoriban a német opera zászlóvivői Franz Danzi és Peter Winter voltak, akik művei nagy hatással voltak a rendszeres hangverseny- és operalátogató Carl Mariára, mivel operáikat az új intendáns átfogó újításainak részeként rendszeresen játszották az operaházban. Zeneelméletre és zeneszerzésre Kalcher dómorgonista tanította. A müncheni évek alatt az apa vágyai is hamarosan valóra váltak: fia megírta első operáját Die Macht der Leben und des Weins (A szerelem és a bor hatalma) címmel. Ennek zenéje elveszett, a kották valószínűleg Kalcher kigyulladt lakásában égtek el. A zeneszerzés mellett az ifjú Weber énekelni is tovább tanult is a német származású, de elolaszosodott Valesi tenorista felügyelete alatt, akit fiatal korában Európa számos operaházában ünnepeltek.
A Münchenben komponált Hat variáció eredeti témára, zongorára arra ösztökélte Franz Antont, hogy kiadót keressen fia művei számára. Mivel nem talált olyan műhelyt, amely befogadta volna a kottákat, úgy döntött, hogy saját litográfus műhelyet nyit. Fiát, aki tehetséges rajzoló is volt, hamar betanította a litografálás technikájára. A kiadott mű kedvezőtlen fogadtatása azonban elkedvetlenítette a fiatal Carl Mariát, aki felhagyott a könyvnyomtatással, és visszatért a komponáláshoz. Franz Anton nem adta fel ilyen könnyen, és úgy döntött, hogy családjával átköltözik Freibergbe, ha már a bajor fővárosban nem sikerült a litográfus üzem alapítása. 1799-ben hagyták el Münchent, és hosszas kitérővel csak 1800. augusztusában érkeztek meg Freibergbe.
Freibergben Weberék az Arany oroszlán fogadóban laktak, a város társadalmi életének egyik központjában, ami művészek, professzorok és diákok kedvelt sörözője volt. Nem sokkal Weberék után megérkezett a városba Steinsberg lovag színtársulata is, akikkel utazásaik közben Karlsbadban már találkoztak. Korábbi egyezségükhöz híven a lovag átnyújtott Carl Mariának egy librettót, amelynek címe Das stumme Waldmädchen (A néma erdei lány) volt. Nemsokára megjelentek Freiberg utcáin a plakátok a következő szöveggel: A néma erdei lány, vígopera két felvonásban, Steinsberg lovagtól, zenéjét szerezte és ő választófejedelmi fenségének, Mária Auguszta szász uralkodó választófejedelemnőnek mély tisztelettel ajánlja Carl Maria von Weber báró, tizenhárom éves, Haydn tanítványa. A plakáton szereplő pontatlanságok Franz Antonnak köszönhetően kerültek bele: azt gondolta, sokkal megnyerőbb a közönség számára, ha a zeneszerző nemes, emellett Carl Maria nem a német földön ünnepelt Joseph Haydn, hanem Michael Haydn tanítványa volt. Az opera partitúrája és szövegkönyve elveszett, az előadásokról kevés dokumentum maradt fenn. A művet még ugyanezen év decemberében Chemnitzben is színre vitték, 1804-ben Bécsben tizennégy előadást ért meg, később csehül játszották Prágában, és Szentpétervárott is sikert aratott. Freibergban 1800. november 24-én mutatta be a Steinsberg-társulat. A közönség langyosan fogadta, viszont a mű körül keletkezett sajtóvita felkorbácsolta a városlakók indulatait. A viták lavináját a nagy tekintélynek örvendő Fischer kántor indította el erőteljes bírálatával. Franz Anton nem bírta elviselni a fiát ért kritikát, amit egy, a helyi lapban megjelentetett levélben, durva szavakkal hárította el; az előadás sikertelenségét a gyengének vélt karmester és a társulat számlájára írva. Ezzel megsértette Siegert, a karmestert, és ő szintén publikált egy levelet, amelyben közölte, hogy a partitúra és a zenekari anyag hemzsegett a hibáktól, amik kijavítása felemésztette a rendelkezésre álló próbaidő nagy részét. A vita eldurvulása után a Weber család feje úgy döntött, hogy elhagyják Freiberget, és Münchenen át Salzburgba utaztak. Itt az ifjú Carl Maria visszatért régi mesteréhez, Michael Haydnhoz, és irányítása mellett egy új operába kezdett.
A Weber család 1801. novembere és 1802. júliusa között tartózkodott Salzburgban. A fiatal Carl Maria Michael Haydn felügyelete alatt látott új operájához. A Peter Schmoll librettóját Joseph Türk írta a századforduló idején széles körben olvasott regény, C. G. Cramer: Peter Schmoll und seine Nachbaren (Peter Schmoll és szomszédai) című műve alapján. Az opera szövegkönyve elveszett, csak utalások és részletek maradtak fenn belőle. Műfaja az ebben az időben már jelentékeny múltra visszatekintő singspiel volt: az olasz opera buffa és a francia opéra comique német változata, műfaji kiegészítője, amely később az Európa-szerte elismert olasz opera elleni harc egyik hathatós fegyverévé vált a német ajkú államokban. Az opera születésének körülményeiről kevés adat maradt fenn. Tudni viszont, hogy Michael Haydn elismerően nyilatkozott tanítványának művéről és Otter, salzburgi koncertmester is fényes jövőt jósolt a fiatal Carlnak, akiben Mozart utódát vélte felfedezni. Az opera 1802. áprilisában készült el. Weberék színpadot kerestek számára, és a legmegfelelőbb lehetőségnek az az Augsburg látszott, mert ott Carl fivére, Edmund volt az első karmester, és szolgálatkészen sietett fivére segítségére. Weberék decemberben érkeztek meg Augsburgba, ahol egy kis kastélyban szálltak meg. Itt csendültek fel először az új opera első dallamai. A bemutató napja ismeretlen, valamikor 1803. márciusában lehetett. A darab minden erénye ellenére megbukott, aminek oka valószínűleg a lapos és unalmas szövegkönyv lehetett, hiszen zenéjére mindenki felfigyelt, és többen is elismerően nyilatkoztak róla.
Weberék 1803 júniusában érkeztek Bécsbe, ahol kitűnő modora, kellemes egyénisége megnyitott előtte minden ajtót, és Carl Maria, akit apja – életében először – bölcsen magára hagyott, bőven kivette részét a társadalmi élet gyönyöreikből. Franz Anton visszautazott Salzburgba, miután fiát új mestere, Vogler abbé gondjaira bízta – ő korának egyik legnépszerűbb zeneszerzője volt. Carl Mariát égette a szégyen a Peter Schmoll bukása miatt, ezért minden energiáját arra fordította, hogy ki tudjon emelkedni a hullámvölgyből. Vogler abbé szigorú tanítási módszereiről volt híres: nem engedte tanítványát komponálni, csak a nagy mesterek zenéjét elemezhette, boncolgathatta naphosszat, és ezek alapján kellett megszerkesztenie a mester által előírt feladatokat. Az ifjú Carl Maria többször is kifejtette, mennyire szenved ettől. Sérelmezte, hogy a mester nem engedi kibontakozni zeneszerző képességeit. Vogler abbé módszereiben azonban volt valami, ami később Weber nagy hasznára vált: nem respektálta a zenei szerkesztés szigorú szabályait, tanítványában inkább az újításra, egyéni hangra törekvést erősítette. Weber látókörét jelentősen tágította azzal, hogy rendelkezésére bocsátotta terjedelmes, sok európai nép dalkincséből összeállított gyűjteményét. Weber zenefilozófiai nézeteinek első elemeit is Voglernek köszönhette: az abbé a muzsikát nem önálló műfajként kezelte, hanem igyekezett megkeresni annak helyét a többi művészet között. Ettől a fiatal zeneszerzőben hamar felébredt az érdeklődés a művészet esztétikai és filozófiai problémái iránt, ez abbé tanításait később jeles költőkkel és filozófusokkal gyakorta érintkezve gazdagította és saját, eredeti nézeteivel bővítette. Vogler és Johann Baptist Gänsbacher (tiroli vadásztiszt) bevonta Webert a bécsi zenei élet vérkeringésébe: megismerkedett Salierivel, Wranitzkyvel, és több ízben meglátogatta Haydnt. Beethovennel azért nem találkozott, mert ő  az abbé nagy vetélytársa volt a Theater an der Wien színpadán. Amikor Boroszlóban megüresedett a színház karmesteri állása, Vogler összeköttetéseivel elérte, hogy fiatal tanítványa kapja meg a tekintélyes pozíciót. Carl Maria búcsút vett Bécstől, és Salzburgba utazott, ahonnan apjával folytatta útját Szilézia felé. 1804. novemberében érkeztek meg Boroszlóba.
Boroszló Weber idejében gazdag kereskedőváros volt, pezsgő zenei élettel, melynek zászlóvivője az 1797-ben alapított Nemzeti Színház volt. Emellett működött a városban a zenekedvelők egylete, a Philomusische Gesellschaft. Boroszlóban Weber csakhamar összebarátkozott Friedrich Wilhelm Bernerrel, a kitűnő zongoristával. Ugyancsak nagyszerű zongorista volt Joseph Wilhelm Klingohr is, és a három zenész nemes vetélkedésbe kezdett zongorán, főleg az adott témára rögtönzésben. Weber későbbi, hallatlan pianista sikereit nagyrészt a boroszlói nemes versengéseknek köszönhette. Szerződése 1806-ig tartott úgy, hogy 1804 júniusában állt munkába a színházban. A társulat egyes tagjai bizakodva várták a fiatal karmestert, akit Vogler oly melegen ajánlott, mások viszont már akkor csepülték, amikor még egy hangot sem hallottak tőle. Weber az önjelölt Joseph Schnabel karmester helyét vette át; ő emiatt vérig sértődött, és meggátolta, hogy Weber hangversenyeit a Philomusische Gesellschaftban koncertezhessen.
Weber először Mozart: Titus kegyelme című operáját vitte színre. A Voglertől tanult szigorral és eréllyel vette kezébe a partitúrát, amit sok újszerű módszerrel tanított be. Az addigi, összecsapott együttes próbák helyett először egyenként foglalkozott énekeseivel, azután külön a zenekarral, és az együttest csak akkor hozta össze a színpadon, amikor már mindenki tudta a maga dolgát: ő alkalmazta először ezt a napjainkban minden operaházban természetes módszert. A korábbi szokásoktól eltérően nem tűrt meg semmi cikornyát, improvizációt, megtiltotta énekeseinek a kadenciázást is. Weber a közönség nevelését is célba vette azzal, hogy a bemutatott művekről zenetörténeti és esztétikai eszmefuttatásokat közölt a lapokban, mert úgy vélte, hogy csak a felkészült közönség képes értékelni az élményt. A darabot augusztus 1-jén mutatták be, hatalmas sikerrel.
A színház repertoárját úgy állította össze, hogy abban a korabeli darabok legyenek túlsúlyban. Ezt a műsorrendet a színház vezetői túl komolynak tartották: azt szerették volna, ha több, kasszasikert hozó, könnyebb darabot adtak volna elő. Szabadidejében komponált: az első librettót Johann Gottlieb Rhode, a színház igazgatója szolgáltatta, aki a Rübezahl-mondát dolgozta fel az Óriáshegység szelleméről. A darabot Weber operaházi elfoglaltságai miatt nem tudta befejezni, és csak a mű töredékei maradtak fenn. Karmesteri tevékenységét az idő múlásával egyre több bírálat érte. Három dolgot vetettek a szemére: nem takarékoskodik a pénzzel, a túl hangos zenekar elnyomja a színpadi éneket, tempói túl frissek. Történt azonban egy könnyen végzetessé válható szerencsétlenség, ami Webert operai munkájától hosszú időre visszatartotta és szabaddá tette az utat ellenségei számára. Berner egy este meglátogatta Webert, aki borral akarta megkínálni vendégét, de szerencsétlenségére a salétromsavas üvegből töltött. Roncsolásos, sav marta sérülései olyan súlyosak voltak, hogy csak a gyors orvosi beavatkozásnak köszönhetően maradt életben. Egy időre elvesztette beszédhangját, szép énekhangja pedig mindörökre fátyolos maradt. Két hónap is eltelt, mire felépült annyira, hogy folytatni tudja munkáját. Ellenségei ezalatt átszabták az általa bevezetett színházi rendet, és amikor legjobb hegedűsét létszámleépítés miatt eltanácsolták a zenekarból, kitört a botrány. Ekkor nemcsak szigorúságát vetették szemére, de azt is kifogásolták, hogy viszonyba keveredett a kétes hírű Diesel asszonnyal, aki állandóan értékes ajándékokat zsarolt ki Webertől, és ezzel adósságokba sodorta a kis fizetésű karmestert. A vádak hallatán Weber kérte szerződésének felbontását. A színház nem tiltakozott távozása ellen. Utolsó előadása Mozart Cosi fan tuttéja volt, illetve 1806. június 21-én adott még egy búcsúhangversenyt. Az állás nélkül maradt karmesteren egyik tanítványa, Belonde kisasszony, a württembergi herceg feleségének egyik udvarhölgye segített: az ő közbenjárására nyerte el a württembergi herceg zeneintendánsa címet. Remélve, hogy ez a titulus félsikert jelent majd, koncertkörutat tervezett apjával és nagynénjével, Adelhaiddal, de egy németországi körút Napóleon hadjáratai miatt veszélyesnek bizonyult volna. Ekkor ismét Belonde kisasszony sietett a segítségére, aki megszerezte számára a herceg meghívását a karlsruhei udvarba.
Weber apjával és nagynénjével 1806 őszén érkezett meg a württembergi hercegek nyári lakóhelyére, Carlsruhéba. Jenő herceg nagy zenepártoló volt, aki apjától örökölt egy kis létszámú, de tehetséges zenészekből álló zenekart, amelyben játszott ő maga és felesége is. Carl Maria itt találkozott első ízben a német erdő szépségével, ami később, A bűvös vadász komponálásakor vált döntően fontossá számára. A nyugodt körülmények között Weber be tudta bizonyítani, milyen nagy teljesítményekre képes. Carlsruhéban elsősorban a hercegi udvar kívánságára írt műveket, ez azonban mit sem von le azok értékéből. Írt a hercegi zenekarnak többek között két szimfóniát is, Belonde kisasszony szívességét pedig egy dallal (Ich denke dein) köszönte meg. A karlsruhei idillnek a háború vetett véget. A herceg hadba vonult, így udvartartását pénzszűke miatt csökkentenie kellett, így aztán zenekarát is felszámolta. A jó szándékú herceg igyekezett kedvelt zenészeit maga mellett tartani vagy jól fizető hivatalokba helyezni: így lett Carl Maria Weber Jenő herceg fivére, Lajos herceg magántitkára Stuttgartban.
Weber 1807. július 17-én érkezett meg Stuttgartba, ahol Lajos württembergi herceg magántitkára lett: életében először olyan állást foglalt el, amelynek semmi köze nem volt a zenéhez. Kezelte a herceg vagyonát, intézte levelezését, taníttatta gyermekeit. Weber helyzetét rontotta, hogy kezességet kellett vállalnia apja, Franz Anton felhalmozott adósságaiért. A stuttgarti udvarban ismerkedett meg Franz Carl Hiemer költővel, akit megkért, hogy dolgozza át A néma erdei lányt. A régi műből csakhamar egészen új opera született: a Silvana. Az átdolgozás fáradozásait siker koronázta, 1808 derekán már készen állt a darab néhány száma is. Néhány helyi énekes kedvéért azonban Weber olyan módosításokat is vállalt, amelyek meglehetősen szétesővé tették a mű szerkezetét.
Stuttgartban ismerkedett meg Franz Danzi karmesterrel, a német opera egyik jelentős úttörőjével, akivel élete végéig jó barátságban maradt. Tőle tanulta el az orkesztrális stílus legújabb eredményeit, és ennek nyomai egyértelműen érezhetők szimfonikus művein. Danzi erősen bátorította barátját a Silvana befejezésére, és megígérte, hogy előkészíti annak bemutatását, egy kellemetlen esemény miatt azonban Webernek hamarosan távoznia kellett Stuttgartból. A városba érkezett ugyanis Franz Anton, Weber apja, és pénz kért fiától adósságainak törlesztésére. Egy napon Carl Mariának el kellett juttatnia hercege megbízásából nyolcszáz tallért testvérének, Jenő hercegnek, és mivel éppen nem ért rá, felkérte apját, hogy tegye meg helyette az utat. Franz Anton azonban az összeget saját adósságainak törlesztésére fordította. Weber egy Höner nevű vendéglőstől kért kölcsönt, hogy a hibát jóvátegye, cserébe megígérte, hogy a vendéglős fiának szerez egy névleges udvari pozíciót, hogy ezzel meneküljön a kötelező katonai szolgálat alól. Amikor az eset kitudódott, Webert elítélték és börtönbe vetették, sőt azzal is megvádolták, hogy ezüstholmikat tulajdonított el az udvarból. Mivel a Höner-eset és a nyolcszáz tallér eltűnése miatt nem zárhatták börtönbe, hiszen akkor az udvart is korrupciós botrányba keverték volna, mert az efféle, jelentős anyagi haszonnal járó üzletelések rendszeresek voltak, de a városi polgárság is kedvelte a kis termetű, szinte átlátszóan sovány muzsikust, így mindössze az ezüstholmik eltulajdonításáért ítélték el, pedig ezeket tulajdonképpen Lajos könnyelmű fia felejtette Weber lakásán. Tizenhat napig ült börtönben. Közben jelentkeztek hitelezői is: kétezerhatszáz tallér adóssága volt és mindössze kilencszáz tallér vagyona, illetve a Silvana várható bevételei. Emiatt a bűnügyi őrizetből átkerült az adósok börtönébe, ahol befejezte művét. A bemutatóra azonban nem kerülhetett sor, mert időközben száműzték az országból: 1810. február 26-án apjával együtt áttették badeni területre. Danzi ajánlólevelével 1810. február 27-én érkezett Mannheimbe.
A stuttgarti időszak Weber egyik legtermékenyebb periódusa volt: ekkor írta legtöbb dalát. Hajszolt életmódja miatt rövid darabokat írt: kísérőzenét Gozzi és Schiller Turandotjához, megírta egyik leghíresebb zongoraművét, a Vien qua, Dorina bellát, átdolgozta a Peter Schmoll nyitányát stb.
A mannheimi zenei élet sokat vesztett korábbi jó híréből, ugyanis a választófejedelem Münchenbe költöztette kiváló zenekarát, így a zenei hagyományok őrzői és továbbvivői a tehetősebb polgárok maradtak. A társas muzsikálások lelke egy Gottfried Weber nevű jogász volt, akinek nagy érdeme, hogy kiváló zenekart és kórust szervezett a városban. Carl Maria és apja Gottfried apjánál szálltak meg. Első hangversenyére 1810. március 4-én került sor Heidelbergben Alexander von Dusch, utolsó éves jogásztanonc és lelkes amatőr muzsikus segítségével. A Mannheimben március 9-én mutatkozott be. Dusch mutatta be a Hout családnak; az ő kastélyukban vette kézbe először Johann August Apel Gespensterbuchját (Kísértetkönyv), amelyben A bűvös vadász első, novellisztikus feldolgozását olvasta. Ideális operatémának találta, és Duschssal közösen nekilátott a szcenárium elkészítéséhez – maga az opera azonban még tíz évet váratott magára. Mannheimi sikereire az április 2-i hangverseny tette fel a koronát. A hatalmas siker elindította Webert a széles népszerűség útján.
A mannheim-heidelbergi tartózkodás azonban nem segített anyagi ügyein, így hát Weber elhatározta, hogy átköltözik Darmstadtba, a hesseni nagyherceg városába. Itt találkozott ismét Vogler abbéval, akit a herceg nagyra tartott, és valósággal elhalmozott kegyeivel. Weber megismerkedett az abbé új tanítványával Jakob Liebmann Beerrel, egy dúsgazdag berlini bankár tizenkilenc éves, rendkívül tehetséges fiával, aki később Giacomo Meyerbeer néven vált világhírű komponistává. A régen látott Gänsbacher is megérkezett Bécsből, és a három fiatal muzsikus szoros barátságot kötött. Vogler abbé bemutatta tanítványát a nagyhercegnek, és ezzel megnyílt Weber előtt a szalonok kapuja, tárt kapukkal várták a polgárok házai.
1810. március 1-jén Weber egy új librettót kapott Hiemertől, egy Abu Hasszán című egyfelvonásos operáét. Kellemetlen stuttgarti élményeire gondolva, húzódzkodott a mű megkomponálásától, és inkább hangversenykörútra indult, majd Frankfurtba sietett, ahol Vogler abbénak köszönhetően elfogadták a Silvanát, és elkezdték a próbákat. A bemutató napján azonban egy bosszantó, nem várt akadály jelentkezett: a városba érkezett Sophie Blanchard híres léghajósnő, és látványos felszállását éppen a bemutató napjára tette. A zeneszerző kétségbeesetten rohant a hölgy házához, de ott csak egy dajkát és egy síró kisbabát talált. A gyermeknek altatódalt improvizált Hiemer szövegére Schlaf, Herzenssönchen (Aludj, drága kisfiam). Megjelent Blanchard asszony is, a gyermek anyja, de a családias idill sem hatotta meg annyira, hogy lemondjon eredeti szándékáról (szerk. megj.: az altatódal ma Weber egyik legismertebb dala). A bemutató közönsége így némileg megcsappant, az előadást  csak nagy késéssel tudták kezdeni, így néhány számot el is kellett hagyniuk. Az előadás tempója túlfeszített volt, de a siker mégis jelentős. Ezen felbuzdulva Weber előszedte a Hiemertől kapott szövegkönyvet, és nekilátott az Abu Hasszán komponálásához. A művet felajánlotta a hesseni nagyhercegnek, de udvari szerződés helyett mindössze negyven tallért kapott, így tehát kénytelen volt ismét koncertkörútra indulni Európában.
Meyerbeer ötletéből kiindulva Weber, Gottfried Weber, Dusch és Meyerbeer egy zenei véd- és dacszövetséget alapított. Az egyesületben részt vevők elhatározták, hogy lelkes sajtóhadjáratot indítanak egymás műveinek népszerűsítésére, tanáccsal, bírálattal segítik egymást. 1813-ban csatlakozott hozzájuk Gänsbacher és Danzi is. Éveken át a német sajtó legkülönbözőbb orgánumaiban bukkantak fel álnéven írt cikkeikkel. Az egyesület körülbelül öt évig élt.
Weber hangversenyt adott néhány kisebb városban, majd Bambergbe utazott, ahol találkozott E. T. A. Hoffmannal, aki abban az időben a városi színház karmestere volt. A két lelkes fiatal (Hoffmann akkor 35 éves volt) hamar összebarátkozott. Bármennyire kellemes is volt a bambergi időszak, Webernek tovább kellett indulnia, és 1811. március közepén Münchenbe érkezett. Kitűnő referenciáinak és ismeretségeinek köszönhetően az ifjú Weber hamar a zenei élet érdeklődésének középpontjába került ebben a városban, amit a német zene egyik fellegváraként tartottak számon; április 5-én már a bajor királynak muzsikált. A nagy sikerű hangverseny eredménye az Abu Hasszán bemutatásának engedélyezése volt. A gondosan előkészített bemutató június 4-én sikeres volt. Az ezen felbuzdult ifjú muzsikus szeretett volna szerződést kapni Münchenben, de fáradozásai nem vezettek eredményre. Augusztusban még egy utolsó hangversenyt adott, majd elutazott a svájci Schaffhausenbe, az ottani zenei ünnepségekre.
Svájcban belekóstolt az irodalmi életbe is. Eldöntötte, hogy ír egy háromrészes zenei útikönyvet (Zenei Topográfia), amelyben a különböző országok, városok zenei földrajzát dolgozza fel, elsősorban saját tapasztalataira építve; ebből azonban mindössze néhány feljegyzés és a bázeli zenei életet bemutató fejezet készült el. Elképzelését az utókor több helyen is megvalósította; megírták például Prága és Bécs zenei kalauzát. Svájci koncertjei javítottak anyagi helyzetén, így egy több várost felölelő turné után Weber visszatért Münchenbe, ahol a királyi pár megrendelésére hozzálátott hat zenei mű megírásához.
December 1-jén ismét elhagyta Münchent. Ezúttal Prágába utazott, ahol jóbarátja, Gänsbacher már előkészítette számukra a talajt. Első hangversenyüket december 21-én tartották, és noha a városban hóvihar tombolt, jelen volt mindenki, aki csak számított a város zenei életében. A turné következő állomása Drezda volt. Itt nem volt sikerük – elsősorban azért, mert a szász fejedelmi udvar éppen nyaralt, és nem lehetett közönséget toborozni. Továbbutaztak Lipcsébe, ahol Weber megismerte a rendkívül pezsgő irodalmi életet, ismét elővette ötletét, a Zenei Topográfiát, és elhatározta, hogy megírja önéletrajzi regényét, a Tonkünstlers Lebent. Lipcsében találkozott a gothai herceggel, aki felkérte, hogy hangversenyezzen városában is. Körútjuk következő állomása Weimar volt, ahol I. Pál orosz cár lánya, Marija Pavlovna is meghallgatta egyik koncertjüket. A hercegnő szalonjában ismerkedett meg Goethével. Ezután visszatértek Weimarba, majd Drezdába, ahol sikeresen hangversenyeztek a hazatért fejedelmi párnak, majd Meyerbeer meghívására Berlin felé vették útjukat.
Weber 1812. február 20-án érkezett Berlinbe, ahol Meyerbeer családjának fényűző palotájában vendégeskedett. Elsősorban barátainak látogatásával foglalkozott, ezért nagyon kevés ideje maradt alkotásra. Felvette a kapcsolatot a helyi operaházzal is, hogy bemutattassa műveit, de nem várt ellenállásba ütközött: az olasz hagyományokat ápoló Vincenzo Righini karmester, valamint társa, Anselm Weber is ellenezte az ifjú zeneszerző operáinak színpadra állítását. A Silvanát csak azután sikerült műsorra tűzni, hogy baráti közelségbe került August Wilhelm Iffland drámaíróval, és ő elérte, hogy a porosz királyi udvar nyomást gyakoroljon az operaházra. A gondosan előkészített bemutatón, július 12-én Weber maga vezényelt. A kritikák kedvezőtlenül nyilatkoztak a műről, olcsó muzsikának, ötletszegénynek és agyonhangszereltnek bélyegezték. Weber válságos helyzetét súlyosbította apja, Franz Anton halálhíre is. Gondoskodott apja temetéséről, kifizette adósságait, és úgy döntött, hogy felhagy vándorló életmódjával: családot alapít. Búcsút mondott Berlinnek, és Weimarba utazott, ahol a nagyhercegnő egy zongoraszonátát rendelt tőle. Weimarban sikerült színre vinnie a Silvanát, de a szerencsétlen szereposztás miatt a darab már a második előadást sem érte meg. 1813-ban, a lipcsei Gewandhaus újévi koncertjén bemutatták In seiner Ordnung schafft der Herr (Rendben alkotja az Úr) című himnuszát. A hangverseny után egy franciaországi körúton gondolkodott, amikor barátja, Gänsbacher levélben arról értesítette, hogy Liebich, a prágai opera igazgatója alkalmazná zenei vezetőnek.
Weber 1813. január 12-én érkezett meg Prágába. Április elején kezdte el az új társulat szervezését, amire szabad kezet kapott, így Bécsbe utazott új tehetségek felkutatására. Zenei szervező képessége Prágában mutatkozott meg igazán. Semmit sem bízott a véletlenre, mindent precízen megszervezett. Szolgálati szabályzatot szerkesztett a színházi személyzetnek, és abban rögzítette a tagok jogait és kötelességeit. A bemutatásra tervezett darabokról apró részletekre kiterjedő szcenáriumokat készíttetett, még a legapróbb körülmények sem kerülték el figyelmét. Az elhanyagolt kottatárat rendbe hozta és katalogizáltatta. Még csehül is megtanult, hogy anyanyelvükön beszélhessen a cseh nemzetiségű tagokkal. Ilyen lelkes és alapos előkészületek után az új évad első előadása szeptember 9-én Spontini: Fernand Cortez című operája lett, és az előkészületek meghozták a remélt sikert. Az évad műsortervét összeállítva mindenekelőtt színvonalat tartotta szem előtt; a zeneirodalom legjelesebb alkotásait állította színpadra.
Prágában ismerkedett meg Caroline Brandt híres szopránnal, akit alkalmazott is társulatában, majd hamarosan megkérte a kezét. Caroline gondolkodási időt kért. Időközben leváltották a berlini operaház vezetőségét, és az új intendáns Webert szerette volna megnyerni karmesternek. Az ifjú muzsikus udvariasan elhárította a meghívást azzal, hogy már elkötelezett Prága iránt – a társulat irányítása azonban kicsúszott a kezéből, amikor hosszabb időt töltött Münchenben. Az elégedetlenek felbátorodtak, és egyre élesebben bírálták tevékenységét. Noha Liebich igazgató igyekezett csillapítani a problémákat, a vádaskodások egyre nagyobb hangot kaptak. Elsősorban azt rótták fel a színházat európai rangra emelő Webernek, hogy műsorpolitikájával elűzte a közönséget. A szemére vetették azt is, hogy előadásai túl sokba kerültek. Weber rövid ideig bírta a huzavonát, majd benyújtotta a felmondását. Az igazgató ehhez hozzá is járult azzal a feltétellel, hogy szeptemberig marad még. Utolsó prágai előadása Schenck: Der Dorfbarbierja volt. Prágában sikerült összes adósságát törlesztenie, így szabad emberként távozhatott. Az éppen Berlinben koncertező Caroline után utazott, és hivatalosan is megtartották az eljegyzést. Ezek után elmaradt műveinek befejezésével foglalkozott, majd december 21-én levélben megkapta a drezdai operaház intendánsának ajánlatát, hogy foglalja el a karmesteri állást.
Weber 1817. január elején érkezett Drezdába, hogy elfoglalja új állását. Karrierje csalódással kezdődött. A drezdai társulat legbefolyásosabb embere Morlacchi karnagy volt, a király kegyence: az ő kezében futott össze minden szál. Kitűnően képzett muzsikus volt, nagyszerű olasz énekesgárda állt rendelkezésére, és produkcióival állandó bűvöletben tartotta az uralkodót. Morlacchi intrikáinak következtében Weber csak az első karmester címét kapta meg, és ezzel az olasz karnagy beosztottja lett. Feladata a német operarészleg vezetése lett: zenészek, énekesek válogatása, a kottatár rendbehozatala és karbantartása. A többi karnaggyal felváltva részt kellett vennie az udvari templom zenéjének szervezésében és az asztali zenék előadásában. A tőle megszokott zseniális szervezéssel rendkívül rövid idő alatt színvonalas bemutatkozó előadást produkált: két hét alatt színpadra állította Méhul: József című operáját. A királyt és a társulat intendánsát is teljesen meghódította, így február 8-án megkapta a „királyi karmester” titulust, és így egyenrangúvá vált Morlacchival. Munkáját megnehezítette, hogy az olasz társulattal ellentétben a németeknek nem volt állandó színpaduk, hanem osztozniuk kellett a színházzal. Ráadásul nem játszhattak olyan darabokat, amelyeket az olaszok már műsorra tűztek. A munkában könyörtelen volt. Énekeseitől, zenészeitől a maximális teljesítményt követelte, megpróbálta az előadások minden szálát kezében tartani. A sok munkának hamar meglett az eredménye: híveinek tábora előadásról előadásra nőtt. Egyik legnagyobb híve Ludwig Geyer színész és tenorista, Richard Wagner mostohaapja lett. Márciusban Prágába utazott, hogy viszontlássa menyasszonyát, itt azonban súlyos anyagi veszteségről értesült: csődbe jutott az a bank, ahol megtakarított pénzét elhelyezte: a pénz elveszett. Menyasszonya ezt próbálta titkolni, és különböző munkákkal igyekezett előteremteni a háztartáshoz szükséges pénzösszegeket. Áprilisban visszatért Drezdába, ahol egy sor opera bemutatásán dolgozott. Elsősorban francia darabokat állított színpadra, mivel – annak ellenére, hogy a német opera elkötelezett híve volt – úgy érezte, hogy társulata még nem készült fel az igényesebb német művek (Beethoven, Mozart, Spohr stb.) megszólaltatására. Gyakran helyettesítette betegeskedő karmester kollégáit, ezért a legkiválóbb olasz műveket is dirigálhatta.
Drezdában sem csak a zenének élt, hanem korábbi szokásához híven az irodalmi köröket is látogatta, így ismerkedett meg Friedrich Kinddel. Egyszer, amikor hozzá látogatott, észrevette nála a Gespensterbuchot (Kísértetkönyvet), és ismét eszébe jutott, milyen jó is lenne a A bűvös vadász történetét megzenésíteni. Kind vállalta a szövegkönyv megírását. Március 1-jén át is adta azt Webernek, aki azonnal hozzálátott a komponáláshoz. Az operát szokatlanul lassan írta (1820-ra lett kész), mivel színházi munkássága lefoglalta, ráadásul sokat betegeskedett is. Közben Berlinből is kapott megrendelést: az ottani társulatnak egy tizenegy számból álló kísérőzenét írt Adolph Müller: Yngurd című szomorújátékához. Amikor a berlini opera karmestere elhunyt, az ottani intendáns mindenképpen szerette volna Webert szerződtetni, ő azonban kihasználta Morlacchi kilenc hónapos távollétét, és elérte, hogy szerződését életfogytiglanira módosítsák. A házasságkötést rengeteg munkája miatt novemberre kellett halasztaniuk. Az októberi főúri esküvőre egy kantátát komponált L’Accoglienza (A fogadtatás) címmel, de az ünnepségek fénypontja Mozart: Titus kegyelme című operájának bemutatója lett. Október 30-án indult Prágába, menyasszonyához, de meglepetésére már Schlauban találkozott Caroline-nal, aki elébe utazott. Közös névnapjukon, Károly napján, november 4-én kötöttek házasságot. Utána rövid hangversenykörútra indultak, és meglátogatták régi barátaikat.
1818-ban érkezett Drezdába Caroline, aki végleg felhagyott a színpadi játékkal. Weber számára az újév nehezen indult, mert akusztikai okok miatt feltétlenül meg kellett változtatnia a zenekar ülésrendjét, ami akkoriban nem volt megszokott, és kellemetlenségek özönét zúdította a fejére: a fél zenekar megsértődött, a király és a királyné is nemtetszésének adott hangot. Weber korában ez forradalmi újítás volt, a régi hagyományok megsértése. Az ültetési háború közel két évig tartott, és végül Weber győzelmével ért véget. A nyarat Weberék pihenéssel és komponálással töltötték a Drezda melletti Pillnitzben. December 22-én Caroline leánygyermeknek adott életet, de a gyermek 1819. áprilisában meghalt. A csapás súlya alatt összeroppant házaspár ismét elvonult a nyári lakba pihenni és felejteni. Weber szakmailag is csalódott, amikor Morlacchit bízták meg, hogy komponáljon operát Frigyes Ágost és Mária Amália Auguszta esküvőjére. 1820. január 20-án Caroline halott gyermeket szült.
Az 1820-ban egyre inkább kiéleződött ellenségeskedése Morlacchival és az olasz társulattal. A berlini operaház intendánsa, aki elérte a porosz királyi udvarnál, hogy mihelyst elkészül, bemutassák A bűvös vadászt, egyre inkább sürgette a mű befejezését, de közben a berlini társulat új karmestere, Gaspare Spontini mindent elkövetett, hogy akadályozza Weber érvényesülését, így a darab bemutatója is késett. Ezt látva, Brühl, az operaház intendánsa új darabot rendelt Webertől: kísérőzenét Pius Alexander Wolff: Preciosa című cigány-spanyol miliőben játszódó darabjához. Weber feleségével koncertkörútra indult északi városokba és Dániába, de még előtte, május 13-án befejezte A bűvös vadászt.
Az 1820-as esztendő eredményesen zárult Weber számára. Május 13-án befejezte A bűvös vadászt, elkészített néhány zeneszámot A három Pinto című operájához, hangversenykörútja pedig még az addiginál is ismertté tette nevét. 1821 elején ismét elővette A zeneszerző élete című biográfiáját, és elmélyült az El Cid mondakör tanulmányozásában, fontolgatva, hogy operát írjon róla. Márciusban nagy sikerrel bemutatták Berlinben a Preciosát, de A bűvös vadász bemutatója Spontini hathatós ellenkezésének következtében tovább csúszott. Végül mégiscsak megérkezett a várva várt beleegyezés, és Weber felköltözött a porosz fővárosba, ahol Meyerbeer családjának vendégszeretetét élvezhette. A próbáknak a tőle megszokott intenzitással, pontossággal és szigorral állt neki május elején; a bemutatót június 18-ra tűzték ki. A bemutató előadás a zenetörténet egyik legjelentősebb eseménye volt: a színház már órákkal az előadás kezdete előtt zsúfolásig megtelt. A nézőtéren ült többek közt E. T. A. Hoffmann, Mendelssohn, Heinrich Heine és a német operapárt valamennyi jelentős képviselője. Az udvar tüntetően távol maradt, és a jelenlevő olaszbarát arisztokrácia igyekezett közömbösen viselkedni. Az előadás hatalmas siker volt. A kritikák is kedvezően fogadták: komolyabb hibaként mindössze a szövegkönyv gyenge verselését emelték ki, de Weber zenéjéről mindenki a legjobbakat írta: Mozart óta nem írtak jelentősebb német operát, mint amilyen Beethoven Fideliója és ez A bűvös vadász (E.T.A. Hoffmann). Néhány hangversennyel Weber elbúcsúzott Berlintől, és július elején visszatért Drezdába, ahol az udvar – sértően – nem is látszott tudomásul venni hatalmas sikerét. Caroline az izgalmakba belebetegedett, az orvos pihenést javasolt neki, így Weberék a nyár végét Schandauban töltötték. Közben ajánlatot kapott a hesseni fejedelemtől, hogy vállalja el az udvari karmester tisztét. Weber elhárította az ajánlatot, és Spohrt ajánlotta maga helyett. A drezdai udvar újólag megsértette, amikor felajánlotta bemutatásra A három Pintót, de még csak válaszra sem méltatták. Ezt az operát Weber novemberben befejezetlenül félretette (később Gustav Mahler egészítette ki és állította színpadra).1821 azonban tartogatott még meglepetést: november 11-én Weber ajánlatot kapott Bécsből Barbaja olasz színházbérlőtől és operaigazgatótól, hogy a következő évadra írjon egy új operát az osztrák fővárosnak. Az ajánlatot annak köszönhette, hogy 1821. november 3-án A bűvös vadász eljutott Bécsbe, ahol a cenzúra minden mesterkedése ellenére hatalmas sikert aratott.
A bűvös vadász hihetetlenül gyorsan hódított Európában. 1821-ben már Lipcsében és Karlsruhéban is bemutatták, Drezdában viszont csak 1822. január 26-án sikerült megtörni az udvar ellenállását. 1822-ben szinte valamennyi jelentős német város operatársulata műsorra tűzte, majd Prágában, Pesten, Amszterdamban, Zürichben, Bernben is bemutatták. 1823-ban Szentpétervárott, 1824-ben Párizsban és Brüsszelben, 1829-ben Londonban, 1833-ban Bukarestben, 1842-ben New Yorkban, 1854-ben San Franciscóban vitték színre. A bűvös vadász volt Weber első olyan operája, amely magyarul is megszólalt, Pályi Elek fordításában. Az 1825. évi kolozsvári előadást Szegeden, Szabadkán, Pécsett és Székesfehérvárott, majd 1827-ben Pesten is megismételték.
Barbaja meghívására Weber 1822. február 10-én indult el Bécsbe. Hamar sikerült megállapodniuk az új opera témáját illetően, melynek szövegkönyvét Wilhelmine Chézy írja majd egy lovagkori témára, amelyet Schlegel Sammlung romantischer Dichtungen des Mittelalters (Középkori romantikus költemények gyűjteménye) című munkájából emelt ki: az erényes Euryanthe története lesz Weber új operájának tárgya. Időközben arra is szakított időt, hogy A bűvös vadászt saját maga vezényelje. Weber csakhamar Bécs művészéletének minden jelentős képviselőjével találkozott. Felkarolta őt a titokzatos Ludlám-barlang is. Ez a különös név egy nacionalista érzelmű titkos irodalmi csoportosulás fedőneve volt. Ők voltak azok, akik hathatós sajtókampánnyal előkészítették Weber számára a terepet az Euryanthe sikere érdekében. Áprilisban visszautazott Drezdába, ahol 25-én megszületett fia: Max Maria. A család és a sok drezdai munka mellett nem ért rá foglalkozni új szerződésével, nyári pihenését szánta erre a célra.Az 1823-as esztendőt Beethoven Fideliójának drezdai bemutatásával kezdte, úgy érezte, hogy társulata már kellően felnőtt a feladathoz, és sikerült megfelelő szereplőket is találni a nagyhírű német opera bemutatásához. Előtte azonban színpadra állította Abu Hasszánját is. Tavasszal ismét sérelem érte a szász fejedelmi udvar részéről. Történt ugyanis, hogy I. Lajos bajor király Drezdába látogatott, és ennek tiszteletére egy Rossini-darabot akartak színre vinni. A bajor király azonban elhárította ötletüket, így az olaszbarát színházi vezetés kénytelen volt a Preciosát előadni, amely annyira megnyerte Lajos tetszését, hogy még egy Fidelio-előadást is meghallgatott Weber vezénylésével.
A nyarat Weber az Euryanthe komponálásával töltötte, melyet augusztus 29-re be is fejezett, és elindult vele Bécsbe. A bemutató napját október 25-re tűzték ki. Az előadás nagy siker volt, és ennek egyik biztosítéka a kiváló énekesnő, Henriette Sonntag volt. A kritikusok, különösképpen Schubert, kiemelték azonban, hogy a mű, összehasonlítva A bűvös vadásszal terjengős és dallamszegény, tehát értéktelenebb. Ez Webert nagyon kellemetlenül érintette. Kettejük korábbi barátsága megromlott, sőt Weber attól is elállt, hogy Schubert Alfonso és Estrella című operáját Drezdában bemutassa. A bécsi sajtó véleménye is megoszlott: a mű formabontó mivoltát nem ismerték fel, leginkább a misztikus környezetet emelték ki fő erősségeként. A siker nem bizonyult tartósnak, és a darab a huszadik előadás után lekerült a színpadról.
Weber az Euryanthéval új alkotói korszakába lépett, amelyet azonban igen sok szál fűzött össze még a régivel. A bűvös vadásznál még alkalmazott prózai dialógusok helyét új operájában zenekarkíséretes recitatívókkal töltötte ki. Ebben a darabbal jelentkezett a Gesamtkunstwerk gondolata, zárt műfajt próbált megalkotni, ennek érdekében átkomponálta egységes egésszé a darabot, azonban ezen belül mégis megtartotta az áriák és együttesek bizonyos fokig önálló egységét. Ennek megvalósítását azonban hátráltatta a szövegkönyvet író költőnő gyenge verselése, illetve magának a darabnak a gyenge lábakon álló cselekménye. Művében Weber tudatosan alkalmazta már a Gesamtkunstwerk szellemét és használta a vezérmotívumot. A nagy finálékban, a drámai forrópontokban előrevetítette Richard Wagner munkásságát, aki a későbbiekben aztán kifejezésre juttatta a zárt műfaj szellemiségét.
Az operát 1825-ben Berlinben is bemutatták, ezt Weber további táncbetétekkel toldotta meg. A siker azonban meg sem közelítette A bűvös vadászét. Valamennyi operaház műsorra tűzte, de sehol sem maradt huzamosabb ideig repertoáron. A pesti Német Színház is játszotta 1826-ban, gyér érdeklődés mellett.
Weber novemberben Prágán keresztül, ahol részt vett A bűvös vadász ötvenedik előadásán, hazautazott Drezdába. Egészségi állapotát alaposan megviselték az utazások és a hajszolt életmód. A Drezda melletti nyaralójába vonult vissza pihenni és gyógyulni, azonban mégis elutazott Quedlinburgba, ahol felkérték, hogy vezényeljen Klopstock, a nagy költő születésének századik évfordulója alkalmából rendezett emlékünnepségen. Az orvosok igen későn ismerték fel tüdőbaját. Weber rendületlenül hitt orvosainak, és mindenféle kúrának alávetette magát gyógyulása érdekében. Pihenése idején két meghívást is kapott. A párizsi Nagyopera felkérte zeneszerzőnek és karmesternek Désaugier La fureur d’Achille) (Akhilleusz haragja) című librettójához. A másik meghívás Londonból érkezett, Charles Kemble, a Covent Garden igazgatója kérte fel egy germán témájú opera megírására. A nagybeteg Weber súlyos dilemma előtt állt, de végül is az angol ajánlatot fogadta el.
Kemble a tárgyalások folyamán két operatémát is felvetett, a Faustot és az Oberont. Weber nem akart Spohr operájával versenyre kelni, így az Oberon mellett döntött. A mű megírásához 1824 decemberében kezdett hozzá, amikor J.R. Planchétől megkapta a szövegkönyvet. Weber drezdai szolgálata rendkívül megerőltető volt, mivel kollégái sokat betegeskedtek, illetve nehezítette helyzetét, hogy megváltozott a színház vezetősége és az új intendánssal sok nézeteltérése támadt.
Az 1825. esztendő első jelentős eseménye Weber második fiának, születése volt. Alexander Victor Maria később jeles festővé fejlődött. Fiatalon halt meg, 1844-ben, amikor apja hamvait Londonból Drezdába szállították.
Február elejére már a teljes szövegkönyvet kézhez kapta és nekiállt a komponálásnak. Először az Euryanthéhoz hasonló művet szeretett volna alkotni, azonban Kemble kifejezetten kérte, hogy az új opera A bűvös vadász „testvére” legyen. Hamarosan azonban kényszerpihenőre szorult: ereje elhagyta, gyakran kiverte a láz, erősödtek gégetáji fájdalmai. Az orvosai Emsbe akarták küldeni gyógykúrára, de Weber hallani sem akart róla, inkább visszavonult Drezda melletti nyári otthonába. Mivel a pihenés nem segített rajta, mégis hallgatott orvosai tanácsára. A kúra nem sokat használt, azonban a pihenés és a vidám társaság legalább életkedvét visszaadták, így augusztus 20-án hazatérhetett és folytathatta operájának komponálását. Kemble küldöttje Sir Georg Smart, előkészítette számára az angliai utazást, az 1825-ös karácsonyt azonban még német földön, Meyerbeeréknél töltötte. 1826. januárjában állapota jelentősen romlott, de ennek ellenére február 16-án elindult Londonba. Útközben hosszabb megállót tett Párizsban, ahol találkozott Cherubinivel, Rossinivel és Auberrel. Végül március 5-én érkezett Londonba, ahol ünnepi díszvacsorával várták a Covent Gardenben. Feszített tempóval és a tőle megszokott szigorral és pontossággal 1826. április 12-én elhangzott az Oberon első előadása. A londoni előadás nagy sikere után Weber egészségi állapota szemmel láthatóan romlott. Orvosi tiltás ellenére még néhány hangversenyen fellépett, végül úgy döntött, hogy június 6-án nagybetegen hazaindul, pedig szerződése 12-ig szólt.
Június 4-én este még barátai társaságát élvezhette, másnap reggel azonban holtan találták: a tuberkulózis végzett vele. Június 21-én helyezték örök nyugalomra a Moorfield-kápolnában. Hamvait 1844-ben Richard Wagner kezdeményezésére hazaszállították Drezdába.
Webert tartják E. T. A. Hoffmann mellett Richard Wagner előfutárának. Elvben ugyanarra törekedett az opera terén, mint Wagner, de útját szegte az egykorú németországi művészi állapotok számos visszássága és az, hogy rá volt utalva német írók gyenge librettóira. Csak nagy nehézségek árán, intellektusának teljes latba vetésével sikerült, egy közepes író rutinját felhasználva, A bűvös vadász szövegét megteremtenie. Ez a mű a német zenekultúra egyik mérföldköve, a zenei népiesség teljes kibontakozását jelenti, a nemzeti szellemű drámai cselekmény során. Ugyanakkor ebben a műben alkotta meg a vezértémák (vezérmotívumok) segítségével (főleg Spohr nyomán) legelső mestermintáját a dráma és zene programszerűen kialakított egységének, vagyis a romantikus operaforma új ideáljának, amely aztán Marschner és Wagner munkásságában teljesedett ki.
Még tovább ment a zenedrámai egység kialakításában az Euryanthe. Míg A bűvös vadász a német daljátékkal rokon kiindulású (próza-dialógusok szerepelnek benne, azaz singspiel), addig az újabb mű Gluck iskolájának stílusát köti össze az újfajta programzenei technikával. E műben már mindvégig egységesen épített jelenetek a formaszövés alaposzlopai, a zenekar pedig állandóan a színpadi történés elmélyített pszichológiai aláfestését végzi vezérmotívum-rendszerrel. Az Oberon ismét daljátékszerű kompozíció, egyes nagyobb igényű számokkal. Ez a darab a maga tündérzenéjével a romantika új kapuját nyitotta meg a zenében (Mendelssohn). E mesterművek nyitányai  a kor gyakorlatával egyezően, szintén felhasználják a dráma zenéjét, de eredeti módon önálló típussá formálódnak azáltal, hogy főbb témáikban a dráma legfontosabb áriáit idézik. Weber nyitányai szimfonikus formába foglalják a dráma lényegét és ezáltal a wagneri nyitányok közvetlen elődjének tekinthetők. Weber a hangszerelés terén is korszakalkotó volt, ugyanis ő volt a legelsők egyike, akiknél gyakran maga a hangszín és színkeverés szolgált az ihlet alapjául. Zenekari stílusa jelentékenyen hatott Berliozra is, aki a megcsonkított Robin des bois-val (A bűvös vadász párizsi változata) Párizsban ismerkedett meg.
Weber kamarazenéje nem nagy igényű, inkább csak jófajta szórakoztató muzsika, sok friss és szellemes, sokszor egzotikus ötlettel. Nevezetessége, hogy kitűnően érvényesíti a hangszerek (különösen a fúvók) egyéniségét, és ily szempontból még ma is használható a fuvolatrió, klarinétduó (zongorával), klarinétötös, Andante és rondo fagottra, három klarinétkoncert, kürtkoncert, egy fagottkoncert stb. Zongoramuzsikája is melodikusán tetszetős, tele konvencionális megoldásokkal, újfajta, levegős, briliáns technikai figurákkal, hatásosan csillogó akkordmenetekkel, de többnyire szintén nélkülözik a mélyebb értéket. Jobb hangszeres műveit a természethangulatok és a népies motívumok emelik ki a többi közül.
Drezdai tevékenysége idején teljesedett ki karmesteri és operaszervezői munkássága, őt tartják az első modern, a zene, a szöveg és a színpadi cselekmény egységére különös hangsúlyt fektető karmesternek. Nevéhez fűződik a német romantikus opera megteremtése, az olasz opera német földön addig egyeduralkodó szerepének megszüntetése. Weber nagy csodálói közé tartoztak Richard Wagner, Giacomo Meyerbeer és Hector Berlioz. A maga idejében munkásságát mindössze Beethoven és Schubert szárnyalták túl.
Oberon – romantikus opera 3 felvonásban (1826)Befejezetlen színpadi művekDas stumme Waldmädchen (A néma lány) – romantikus vígopera 2 felvonásban (1800)
Die drei Pintos (A három Pinto) – vígopera 3 felvonásban (1820), kiegészítette Gustav MahlerSzimfóniák1.  C-dúr szimfónia, op. 19 (1807)
2.  C-dúr szimfónia (1807)NyitányokGrandé Ouverture á plusieurs  Instruments, op. 8 (A Peter Schmoll nyitányának átdolgozása) (1807)
Jubel-Ouverture, op. 59 (1818)Egyéb zenekari művekDeutscher (eredeti keringő) (1815)
Induló (1826)Versenyművek, hangszerszólók zenekari kísérettelC-dúr zongoraverseny, op. 11 (1810)
Adagio és Rondo harmonichordra (1811)KamarazeneHat variáció hegedűre, gordonkára és zongorára. Vogler Samori című operájának egy témájára, op. 6 (1804)
Két Offertorium (Gloria et honorare és In die solcmnitatis) (1818)KantátákL'Accoglienza (Der Festempfang) 6 szólóénekes, vegyeskar, zenekar(1817)
Du, bekränzend unsere Laren-kantáta. 4 szólóhangra, vegyeskarra, fuvola- és zongorakísérettel (1821)
Jubel-Kantate (Erhebt den Lobgesang) 4 szólóhangra, vegyeskarra és zenekarra, op. 58 (1818)
Wo nehm' ich Blumen her, vegyeskarra, zongorakísérettel (1823)Karművek kísérettelAn die Hoffnung, 3 szólamú kánon hegedű és zongorakísérettel (1802)
Die Lethe des Lebens, bordal basszus szólóra, vegyeskar- és zongorakísérettel (1809)
Heisse, stille Liebe schwebet,  férfikarra, zongorakísérettel, op. 23 6. sz. (1812)
Hörst du der Klage, gyászdal, bariton szóló, vegyeskar és 10 fúvós hangszer kíséretével (1811)
Kriegs-Eid (Wir stehen vor Gott), egyszólamú férfikar fúvószenekari kísérettel (1812)
Schöne Ahnung ist erglommen, férfikar   zongorakísérettel, op. 53 2. sz. (1818)
Schwabisches Tanzlied, férfikar zongorakísérettel (1812)A cappella karművekBald heisst es wieder, szerenád férfikarra, op. 68 5. sz. (1819)
Füllet die Humpen (Das Turnierbankett), 2 tenor, 1 basszus szólóra, 2 férfikarra, op. 68 1. sz. (1812)
Leise kömt der Mond gezogen, 4 szólamú kánon (1814)Leyer und Schwerdt-ciklus férfikarra op. 42
6.  Schwertlied (Du Schwert an meiner Linken) (1814)Mädchen, ach meide Mannerschmeicheleinen, 3 szólamú kánon, op. 13 6. sz. (1802)
Zu dem Reich der Töne schweben, 4 szólamú kánon (1814)Zenekari kíséretes dalokTíz skót népdal (1825)Kettősök zongorakísérettelAbschied (Oh, Berlin, ich rauss dich lassen), op. 54. 4. sz. (1817)
Va, ti consola (Trage, Geliebte), op. 31 2. sz. (1811)Színművekhez és daljátékokhoz írt betétszámok és kísérőzenékGcorg Blankensee: Carlo (1820)
Friedrich Wilhelm Gubitz: Die Schlacht bei Leipzig oder Lieb' und Versöhnen (1815)
Ludwig Roberl:  Festspiel anlässlich der  Vermählung des Prinzen Johann von Sachsen (1822)
Williarn Shakespeare: A velencei kalmár (1821)Egyes áriák zenekari kísérettelRecitativo és Rondo: II momento s'avvicina, szoprán hangra, op. 16 (1810)
Ines de Castro, 2 ária: Signor, se padre sei, tenor hangra, énekkarral op. 53 (1812)
Non paventar mia vita, szoprán hangra (1815)Továbbá betétszámok a következő operákhoz:
Pettit, Stephen: Opera. Képzőművészeti Kiadó, Budapest, 2007. ISBN 978-963-337-047-6
Szabolcsi Bence – Tóth Aladár: Zenei lexikon III. (O–Z). Főszerk. Bartha Dénes. Átd. kiadás. Budapest: Zeneműkiadó. 1965.
Winkler Gábor: Barangolás az operák világában. Tudomány Kiadó, Budapest, 2004. ISBN 963-8194-41-3

A Cartoon Network Közép- és Kelet-Európa (románul: CN Europa Centrală şi de Est, angolul CN Central & Eastern Europe) a Cartoon Network rajzfilmadó közép- és kelet-európai adásváltozata, amely Romániában, Magyarországon, Moldovában, Csehországban és Szlovákiában érhető el 2002. szeptember 30. óta. 1993. szeptember 17-től a helyi változat indulásáig még a tévéadó európai változatát lehetett fogni angolul.
Hazánkban magyar és angol nyelven, néhány helyen románul is látható. Magyarországon, Romániában, Moldovában, Csehországban és Szlovákiában egy adás van, a magyar és román kereskedelmi reklámokat viszont két külön képsávon sugározzák. Magyarországon a reklámidőt korábban az R-time kereskedőház, 2012. február 4-től az Atmedia, Romániában pedig korábban a Discovery Media, jelenleg a Cable Direct értékesíti. A csatorna kommunikációs feladatait korábban a Grayling Hungary látta el. Bár a csatorna anyavállalatának, a Turner Broadcasting Systemnek 2008 óta van budapesti és bukaresti irodája, a műsort Münchenben állítják össze.
A magyar csatornahangok a csatorna indulásakor Heckenast László és Tóth Anita, voltak, 2011-ben Bogdányi Titanilla lett a station voice, jelenleg Haagen Imre, az ajánlókban és az inzertekben pedig közreműködtek Dózsa Zoltán, Pálmai Szabolcs, Hamvas Dániel, Moser Károly, Czető Roland, Zöld Csaba, Kapácsy Miklós, Dányi Krisztián, Endrédi Máté, Berkes Bence és Kossuth Gábor.
Magyarországon első gyerektévéként, 1993. szeptember 17-én indult a csatorna. Ekkor még a Cartoon Network Európa adását lehetett fogni angol nyelven 6-22 óráig. 22 óra után a TNT-t lehetett fogni, szintén angolul. A ’90-es évek elején-közepén még csak műholdon lehetett fogni, ott viszont kódolatlanul. 1996-ban elindult a Magyar Televízión a Cartoon Network: Rajzfilmsztárok parádéja nevű műsorblokk. A Magyar Narancs olvasói 1999-ben az év legjobb műholdas csatornájává választották a Cartoon Networköt.1998. szeptember 1-jén közép-európai idő szerint délben a CN Európából kivált a lengyel  piacra szánt adásváltozat (Magyarországon ezután is az európai változat volt fogható). Az adás sugárzása Varsóból történt napi 19 órában a következő műsorokkal: Scooby-Doo és a 13 szellem, Frédi és Béni, avagy a két kőkorszaki szaki, A Scooby-Doo-show, Scooby-Doo, merre vagy?, Tom és Jerry, Bolondos dallamok, Droopy, a mesterdetektív, Dini, a kis dinoszaurusz, Turpi úrfi, Flúgos futam, Tom és Jerry gyerekshow, A Jetson család, Maci Laci, Bolygó Kapitány új műsora, Dili Dolly kalandjai, Richie Rich, The Addams Family, Johnny Bravo, Boci és Pipi, Kétbalkezesek, Dexter laboratóriuma, Micsoda rajzfilm!, Süsü keselyűk, The Real Adventures of Jonny Quest, Két buta kutya. Az adó első arculatai 1993-tól 1999-ig a "Pepita", 1999-től 2001-ig az "Erőmű" voltak. 1999-ben újabb sorozatokat mutattak be: Animánia, A Maszk, Én vagyok Menyus, Pindúr pandúrok, The Heathcliff and Dingbat Show, Beetlejuice, Ed, Edd és Eddy, Dumb és Dumber, A gimnázium fantomja, The Tidings. 1999-től kezdve a TNT helyett a TCM volt fogható a csatornával osztott műsoridőben.
2000 januárjában a TV2-n programblokként is megjelent a Cartoon Network néhány műsorral (például Turpi úrfi, Két buta kutya, Jaj, borzas brumi brancs!), természetesen magyarul. Ebben az évben újabb műsorok kerültek az adóra: Scooby-Doo és Scrappy-Doo, Kipper, The Tex Avery Show, Bátor, a gyáva kutya, Piri, Biri és Bori, Mona, a vámpír.
A csatorna 2001 végén ismét arculatot váltott. Az új arculat a "Négyzet" lett, mely a logóhoz hasonlóan fekete-fehér négyzeteken alapszik, vagyis egy sakktáblához hasonlít. Attól az évtől kezdve már napi 18 órában, 3-21-ig sugározta adását. 2001-ben bemutatott sorozatok a The Flintstone Comedy Show, a Hong Kong Phooey, a Bárány a nagyvárosban, A Görcs ikrek, az X-Men: Evolúció és a Batman of the Future voltak. 
2002. szeptember 30-án elindult a csatorna magyar változata (a lengyel változat részeként), ekkor kezdődött meg műsorainak fokozatos szinkronizálása. 2002-ben tizenegy sorozatpremier volt: Barlangi kapitány és a tini angyalok, Scooby-Doo, a kölyökkutya, Időcsapat, Zord és Gonosz, Szamuráj Jack, Billy és Mandy kalandjai a kaszással, Gonosz Con Carne, Zűr az űrben, Cubix, Az igazság ligája. Abban az évben elindult a Toonami programblokk, melyben az akció műfajú rajzfilmsorozatokat különítették el a többi sorozattól. 2003-ban öt újabb sorozat került képernyőre: Mizújs, Scooby-Doo?, Jelszó: Kölök nem dedós, Ozzy és Drix, Chris Colorado, Csillagok háborúja: Klónok háborúja.2004-től a Cartoon Network anyacége, a Turner Broadcasting System európai csatornáin a műsorokat digitalizálja és ily módon leváltották a hagyományos videokazettás rendszert. 2004 májusától elméletileg az összes műsor magyar és bár ez igaz, néhány sorozat egyes részeit magyar helyett román szinkronnal adják, Romániában pedig fordítva. Abban az évben is öt premier volt: Mucha Lucha, Lovag és az univerzum védelmezői, Szuperdod kalandjai, A párbaj mesterei, Transformers: Energon. 2004-ben rajzpályázatot hirdetett a csatorna Animáció Generáció néven, amit 2005-ben és 2006-ban is meghirdettek. 2005-től kezdve magyar reklámokat sugároz a csatorna, addig a reklámok lengyelek voltak, reklámidőt 2011-ig az R-time értékesítette. Abban az évben a következő sorozatokat mutatták be: Tini titánok, Megas XLR, Fosterék háza képzeletbeli barátoknak, Űrkedvencek, Hi Hi Puffy AmiYumi, Atom Betty, Transformers: Cybertron, B-Daman, László tábor, Juniper Lee.
2006. április 20-án a CN logót változtatott és átesett a harmadik arculatváltásán. Az új arculat a "Város" nevű lett, amit az Animal Logic tervezett. 2006-ban a következő sorozatok kerültek először a csatorna műsorára: Saolin leszámolás, Robotboy, Az igazság ligája: Határok nélkül, Bernard, Ben 10, Az osztálytársam egy majom. Abban az évben jelent meg először a magyar Cartoon Network Magazin és indultak a csatorna honlapjai, a CartoonNetwork.hu és a CartoonNetwork.ro. 2006-ban megszűnt a Toonami műsorblokk. Ettől fogva az akciórajzfilmek nincsenek elkülönítve a többi sorozattól. Akkortájt több klasszikus rajzfilm átköltözött a régiónkban 2005. június 5-én indult Boomerang-ra. 2007-ben Lengyelország saját adást kapott. Ezen évben újabb műsorok kerültek a csatornára: Shaun, a bárány, Johnny Test, Mókus fiú, Bozont és Scooby-Doo, A csodálatos Adrenalini fivérek, Fantasztikus Négyes, 3000 osztálya, Viharsólymok valamint a Kém a családban, amely az első élőszereplős sorozat a csatornán. 2008-ban nyolc sorozat került bemutatásra: George a dzsungelben, Chowder, Skunk Fu – Balhé a völgyben, Chop Socky Chooks, Totál Dráma Sziget, Aktuális csízió, Mit rejt Jimmy koponyája?, Sarah Jane kalandjai. Az utóbbi három élőszereplős. Abban az évben, májusban a román Cartoon Network Magazint (Revista Cartoon Network) is elkezdték kiadni.
2009. április 14-én a CN ismét arculatot váltott, de a logó maradt. Az új arculat a "Nyíl" nevű lett, melyet a Stardust stúdió tervezett. Abban az évben a következő műsorszámok kerültek premierre: Bakugan, Star Wars: A klónok háborúja, Nyomi szerencsétlen utazásai, Ben 10 és az idegen erők, Szombaték titkos világa, Casper az Ijesztő Iskolában, Totál Dráma Akció, Kedvenc Ed és egy újabb élőszereplős sorozat, a Kémsuli. 2009. október 2-ától a napi műsoridő 15 órára csökkent (6-tól 21-ig tartott adás).
2010. november 26-án a hatodik, a "CHECK it." (sokak a többféle verzió miatt már "CHECK it 1.0"-nak nevezik) arculat lépett életbe, melyet a Brand New School grafikai stúdió tervezett. 2010-ben a következő hat sorozatot mutatták be: Batman: A bátor és a vakmerő, Bakugan: Új Vestroia, Hero 108, Totál Dráma Világturné, Angelo rulez, Cartoon Network Dance Club.
2011 elején kiküszöbölték a reklámmegszakadási hibát. Korábban ugyanis – mivel Magyarország egy adást néz Romániával (még korábban Lengyelországgal is) – a reklámokat kép- és hangsávokkal választották szét országok szerint, előfordult, hogy az ajánlók félbeszakadtak a rosszkor történő sávleválasztás miatt. 2011-ben volt a legtöbb sorozatbemutató: Generátor Rex, Ben 10: Ultimate Alien, Bakugan: A gundaliai megszállók, Lego: Hero Factory, Kalandra fel!, Scooby-Doo: Rejtélyek nyomában, Eliot Kid, Beyblade: Metal Fusion, Szimbionikus titán, Gumball csodálatos világa, Parkműsor, A Garfield-show, valamint a Cartoon Network első vetélkedője magyar szereplőkkel, a Ben 10: A legnagyobb kihívás.2012-től 2014-ig számos klasszikus visszatért, e törekvésre jó példa a Nyári humorfesztivál című műsorblokk. 2012. május 28-ától július 2-áig az arculat a labdarúgó-Európa-bajnokság alkalmából átmenetileg a "CHECK it." átalakításával megváltozott focistílusúra és focitrükköket adtak a műsorok között, és kezdetét vette a Cartoon Network Aranylabda Bajnokság. 2012. május 30-án elindult a román és magyar Cartoon Network Facebook-oldal, június 20-án a magyar YouTube-csatorna is. 2012-ben a következő sorozatokat mutatta be a csatorna: Újabb bolondos dallamok, Transformers: Prime, Bakugan: Mechtanium kitörés, Redakai, Totál Dráma: A sziget fellázad, Villámmacskák, Inazuma Eleven,Gémerek, Az igazság ifjú ligája, Beyblade: Metal Masters, Ben 10: Omniverzum, Zöld Lámpás.2013-ban a Sárkányok, a Gormiti Nature Unleashed és a Cartoon Network Fociakadémia voltak premieren. 2014-től az ajánlókat a "CHECK it. 3.0" arculat dizájnjával sugározták. Abban az évben a következőket mutatták be: Mixelek, Tini titánok, harcra fel!, Totál Dráma: All-Stars, Saolin krónikák, Nagyfater bátyó, Steven Universe, Dr. Dimenzi-naci, Clarence, Totál Dráma: Indián-sziget. Az év júliusában elindult az Instagram-oldal. 2015-ben is érkeztek új sorozatok: Lego Ninjago: A Spinjitzu mesterei, Transformers: Robots in Disguise, Túl a kerítésen. Medvetesók, Lego Nexo Knights. 2015. április 1-jén a csatorna egész Magyarországon bevezette a 24 órás, eleinte 21 órától reklámmentes műsorszórást, a magyarul sosem sugárzott TCM kivonult a magyar piacról. Október 6-án a TCM Romániában is megszűnt, így egyes romániai szolgáltatóknál helyi idő szerint 22 és 7 óra között a TNT-t lehet fogni. Decemberben a csatorna néhány identjét újraszinkronizálta. 2016-ban került sor a Totál Dráma: Versengés a föld körül, a Zöldfülűek bevetésen, a Cartoon Network-nyomkövetők, a Pindúr pandúrok (2016), A Nagy Cartoon Network-show, a Yo-kai őrzők, a Hiro, a cseregyerek, a Ben 10 (2016), a Királyok hétköznapjai premierére. 2016. augusztus 8-án a csatorna átváltott a "CHECK it. 4.0" arculatra. 2017-ben debütált a Justice League Action, a Bűvös varázskardok és a DC Super Hero Girls: Tini Szuperhősök. 2017 nyarától a csatorna csehül is elérhetővé vált, valamint az ajánlók során - a magyar (.hu) és román (.ro) mellett - a cseh weboldalt (.cz) is kiírásra kerül. 2018. október 11-én a csatorna 16:9-es képarányra váltott, ezzel a csatorna az utolsók között volt Magyarországon, amely leváltotta az elavult 4:3-mas képarányt.
A továbbiakban ezek az új műsorok várhatók:  Beat Monsters, Team Toon, és továbbiak.
Az adó indulásától kezdve ad vígjáték, akció, kaland műfajú rajzfilmeket és még sok másféle produkciót. 2007-ig néhány mozifilmen kívül csak rajzfilmeket vetített, de attól az évtől kezdve élőszereplős sorozatokat is sugároz. A Cartoon Network többségében fő-anyacége, a Time Warner leányvállalatai (például: Warner Bros., Hanna-Barbera) készítette műsorokat és a saját produkcióit (Cartoon Network Studios) adja. Ezenkívül még vásárolt sorozatokat is sugároz, például Teletoon-produkciókat. A zömében amerikai rajzfilmeken kívül adnak még európaiakat és japánokat is. A műsorok szinkronjait maga a Cartoon Network anyavállalata rendeli meg, de sok régebbi sorozat magyar változatát más csatornák megbízásából készítették el a szinkronstúdiók. A CN-ről lekerült sorozatokból sokat átvett az adó testvéradója, a Boomerang.
A műsorstruktúrában 2002 óta szerepelnek műsorblokkok. 2002. szeptember 3-án indult a Cartoon Network Mozi, amely minden adásában egy filmet vagy egy különkiadást mutat be. Magyarországon ez a legidősebb blokk a csatornán. A CN Mozi magyar idő szerint hétvégenként 9.00-kor és 16.50-kor kerül adásba. A délelőtti időpontban vasárnap az előző esti, szombaton az előző vasárnap esti adást ismétlik.Rá két hónapra, 2002. november 4-én elindult a Toonami is. Ebben a programblokkban különítették el az akciórajzfilmeket. Eleinte csak hétvégén volt és hétköznap esténként, de 2005-től már hétköznap reggelente is adták. 2006. szeptember 3-án megszűnt. Azóta az akciórajzfilmek nincsenek elkülönítve a többi sorozattól.
2010 novemberében indult a Cartoon Toon Toon, melyben a rajzfilmek dupla részeit sugározzák hétköznapokon. Egy (100 perces) adásban kétféle rajzfilmsorozat kap helyet, dupla részekkel.
A Cartoon Network az adásidejét nagyrészt 25 perces blokkokra osztja fel (korábban félórásokra), amelybe egy körülbelül huszonkét perces, két tizenegy perces vagy három hét perces rész kerül egy-egy műsorból. Ez attól függ, hogy az adott műsorból milyen hosszúságú epizódokat gyártottak. Az új részek közben a logó fölött egy fehér téglalap van egy rózsaszín „NEW” felirattal. A felirat korábban fekete, a téglalap pedig sárga volt, s újabban nincs animáció, mint a régiben, csak amikor kezdődik vagy vége a premiernek.
A reklámszüneteknél a magyar kereskedelmi reklámok miatt sávleválasztást alkalmaz a csatorna, így pár perc erejéig külön adást láthat Magyarország. Létezik egy olyan verzió is, ahol ezt mellőzik, a magyar hangsávnál pedig beszédmentesítik a hirdetéseket. Ezt a változatot jelenleg csak a műholdas Digi és további romániai szolgáltatók továbbítják.
A csatorna indulásától 2016 novemberéig a 4:3-as képarányt használta és műsorait hagyományos felbontással sugározta. A szélesvászonra (16:9-es képaránnyal) készült műsorokat is ugyanígy adták, de az alsó és felső fekete sávok helyett (letterbox) a kép jobb és bal oldalát vágták (pan and scan) vagy a 14:9-es képet tették be a 4:3-as képarányba, vékony, fekete csíkokkal. 2016 novemberétől a műsorok 16:9-es felbontásban futnak, a fekete sávok megmaradtak. A teljes képarányváltásra 2017 elején kerülhet sor. 2018. október 11-től hivatalosan is a csatorna átváltott 16:9-es képarányra. Korhatár-besorolást nem alkalmaznak, az összes műsor korhatárra tekintet nélkül megtekinthető. A csatorna a brit médiahatóság alá tartozik.
A Cartoon Network Közép- és Kelet-Európa Magyarországon elérhető a MinDig TV Extra, a UPC, a Digi, a UPC Direct, az Austriasat, a Parisat, kínálatában, valamint több kisebb szolgáltatónál. Korábban a Magyar Telekomnál is fogható volt, de a szolgáltató kivette a csatornát a kínálatából a Boomeranggal együtt. Ezt a lépést az adó reklámozta is, és ajánlotta a nézőknek a lehetőséget, hogy ha továbbra is szeretnék nézni az adót, váltsanak szolgáltatót. Azóta a két csatorna visszakerült a Magyar Telekom kínálatába.
Romániában megtalálható a Román Telekom, az RCS & RDS, a Focus Sat és a UPC csomagjaiban. Moldovában a Moldtelecom kínálatában szerepel, ahol lehet magyarul is nézni. Csehországban a FreeSAT szolgáltatónál fizethető elő. Az adó mindhárom országban kódoltan fogható.
A Közép-Európai műsorszórásban többször is történt probléma, szolgáltatótól függetlenül. A nyelvek keveredtek különböző műsorok esetén. 2017 folyamán tömörített (pixeles) kép és tompa hangfolyamot sugároznak. A többi nyelv is ilyen formában kerül továbbításra (UPC és DIGI).
A Cartoon Network indulása óta Magyarország első öt legnézettebb gyerektévéje között van. Egy 2007-ben közzétett éves nézettségstatisztikából kiderül, hogy abban az évben a teljes lakosság körében tizedik legnézettebb adó (1,6%-kal), a 18 és 49 év közti lakosság körében pedig a 17. legnézettebb. 2011 végén, kilenc hét mérése alapján a legnézettebb gyerekcsatorna lett a 4 és 14 év közötti lakosság körében. Akkor a két legnézettebb műsora a Saolin leszámolás és a Kalandra fel! volt.Az egyes műsorszámok részletes nézettségét 2009. március 1-jétől mérik Magyarországon.2012-ben a csatorna Magyarországon 1,7 millió nézővel rendelkezik és a nézők 35%-a felnőtt. A Cartoon Network Magyarországon 2009 áprilisa és 2012 januárja közt folyamatosan vezetett nézettségben a 4–14 éves fiúk körében.
Romániában az éves nézettség átlagosan 1,45% volt a teljes lakosságnál 2011-ben és 1,42% 2012-ben.
2006-ban indult a magyar és román honlapja a Cartoon Networknek. Az oldalakon megtalálhatóak a csatornán futó/futott sorozatok ismertetői (miniwebhelyei), játékok, videók, valamint letölthető háttérképek. Az oldalak a szavazások és a nyereményjátékok színhelyei is. A magyar honlapot 2009-ben havonta átlagosan 250 ezren látogatták és ötmillió volt az oldalletöltések száma, ezzel az egyik leglátogatottabb oldal volt a 4–14 éves magyarok körében. 2014 júliusában megújult a honlap.
A Cartoon Network Magazin a csatornát kísérő havonta, később kéthavonta megjelenő, magyar folyóirat volt. Első száma 2006 novemberében jelent meg. Ekkor még havilap volt. Többnyire képregények, rejtvények és az új sorozatok leírása volt benne. 2012-től azonban tévéműsorral is jelentkezett. Az újság minden korai lapszámához ajándékokat adtak. A Cartoon Network Magazin tulajdonosa Magyarországon az M&C Kft. volt, ekkoriban összesen 48 szám jelent meg, az utolsó szám 2010 októberében. Egy hónap kihagyás után 2010 decembere óta ismét megjelent, mivel a Cartoon Network Magazin kiadását átvette az Egmont Kiadó. 2012 májusában vált kéthavi lappá. 2014-ben megszűnt.
A román változatnak is van saját magazinja (Revista Cartoon Network), amely először 2008 májusában jelent meg.

A Cartoon Network (kiejtése: /kɑːrˈtun ˈnetwɜːrk/, rövidítve: CN, magyar fordításban: Rajzfilmhálózat) a Turner Broadcasting System (Time Warner) amerikai kábeltelevíziós társaság egész nap animációs filmeket bemutató adója, amelyet a The Cartoon Network Inc. működtet. Első változatát, az amerikai egyesült államokbelit, 1992. október 1-jén kezdték sugározni, majd műsorát szinte azonnal átvették Európában is. Azóta már a világ legtöbb országában elérhető, van ahol már az ország hivatalos nyelvén, van ahol még csak angol nyelven. A Cartoon Network ma is terjeszkedik.
Az adó korai éveiben még csak klasszikus, főként Hanna-Barbera- és MGM-rajzfilmeket sugárzott, de 1994-től a Space Ghost Coast to Coast című sorozatával már elkezdte saját rajzfilmgyártását, és megalakult a Cartoon Network Studios. Ezt követően elindította a Cartoon Cartoons-t a későbbi eredeti sorozataival, mint a Boci és Pipi, Dexter laboratóriuma, Pindúr pandúrok, Johnny Bravo, Ed, Edd és Eddy, Bátor, a gyáva kutya. Magyarországon 2018. október 11-edikétől 4:3 képarányról 16:9 képarányra váltott.
Ted Turner, a csatorna egyik alapítója 1990-ben megvette a Hanna-Barbera rajzfilmstúdiót és több filmkönyvtárat is megszerzett, ezzel megalapozta a csatorna jövőjét. A csatornáról készült első prezentációkban még a „nulladik” logót használták, viszont azzal soha nem sugároztak.1992. október 1-jén, keleti parti idő szerint délben a Turner Broadcasting System elindította a Cartoon Networköt mint a saját rajzfilmkönyvtárának a televízióadóját. A kezdeti műsor e rajzfilmek ismétléseiből állt. Ezek klasszikus Warner Bros.-, Metro-Goldwyn-Mayer- és Hanna-Barbera-produkciók voltak. A csatorna először a Bolondos dallamok, Liszt Ferenc II. Magyar rapszódiáját tartalmazó részét, a Nyuszi rapszódia (Rhapsody Rabbit) címűt sugározta. A csatornának az indulásakor 8500 órányi rajzfilmje volt. A Cartoon Network nem az első rajzfilmadóként indult a világon, már előtte is volt Nickelodeon, Family Channel és Disney Channel, de ezek nem sugároztak a nap 24 órájában. A Turner a CNN sikere után döntött úgy, hogy a Cartoon Network is 24 órás lesz. A csatorna első arculata 1999-ig a Pepita volt, a második az Erőmű volt 2001-ig.
Az eredeti, amerikai változat indulása után fél évvel, 1993. április 30-án kezdett a csatorna latin-amerikai változata, majd még ugyanabban az évben, szeptember 17-én elindult a csatorna európai sugárzása, így Magyarországra is eljutott a Cartoon Network adása. 1994. január 1-jén indult a ázsiai, március 4-én pedig a spanyol változat. Abban az évben a CN az ötödik legnépszerűbb kábelcsatornává vált az USA-ban. 1995-ben a csatorna négy külön adásváltozattal is jelentkezett. Január 1-jén a tajvani, május 1-jén az indiai, szeptember 1-jén a fülöp-szigeteki és október 3-án az ausztrál változat kezdte meg működését.
1996-ban a Turner beolvadt a Time Warnerbe. Ez a döntés lehetővé tette, hogy Warner Bros.-rajzfilmsorozatok is futhassanak a csatornán, például ismétlések, valamint új sorozatok is, mint Az igazság ligája. Az új sorozatokat a Kids’ WB-n ismételték.
1996. július 31-én elindult a Cartoon Network olasz változata. Egy évvel később, 1997. szeptember 1-jén, egyazon napon két adásváltozat sugárzása kezdődött meg: a francia és a japán. 1998. szeptember 1-jén a magyar-lengyel-román adás is kivált a Cartoon Network Európából, 1999-ben pedig a brit-ír változat vált ki a páneurópai régióból.
A korai években a Cartoon Network a TBS-ről és a TNT-ről is vett át programokat, mint például a Két buta kutya, a The Real Adventures of Jonny Quest és a Cartoon Planet című sorozatokat. Az első eredeti műsor a The Moxy Show volt 1993-ban, ezt követte a Space Ghost Coast to Coast 1994-ben, az első olyan produkció, amely készítésében a Cartoon Network is részt vett. A sorozat többnyire a régebbi Hanna-Barbera-féle Space Ghost szériából vett át animációkat és egy talk-show volt, melybe igazi vendégeket hívtak meg. A sorozat elnyerte a fiatal felnőttek tetszését is, ezért később átkerült az Adult Swimre.
1994-ben megalapították a Cartoon Network Studios-t, amely közösen a Hanna-Barberával rajzfilmeket gyártott a csatorna számára. Az első társprodukció a Micsoda rajzfilm! lett, amely hétperces rövidfilmekből áll. Ezek sok későbbi sikersorozat pilótafilmjeiül is szolgáltak. A Cartoon Network szerződött a pilotrészek alkotóival, hogy siker esetén gyártsanak le belőlük egy teljes sorozatot. Egy szavazáson kiválasztották a Dexter laboratóriumának a pilotját, amelyből megszületett a Micsoda rajzfilm! első spin-offja. 1997-ben újabb három rajzfilmsorozat született a pilotok alapján: a Johnny Bravo, a Boci és Pipi és az Én vagyok Menyus (utóbbi kettő egy sorozatban kapott helyet, de később az Én vagyok Menyus külön sorozatként folytatta.) Ezt követően 1998-ban debütált a Pindúr pandúrok, majd 1999-ben a Bátor, a gyáva kutya és a Piri, Biri és Bori. Az Ed, Edd és Eddy is saját sorozatot kapott abban az évben.
2000 első napján indult a Cartoon Network skandináv változata. A csatorna 2001 végén ismét megjelenést váltott. Az új arculat a „négyzet” lett, mely a logóhoz hasonlóan fekete-fehér négyzeteken alapszik, vagyis egy sakktáblához hasonlít. Abban az évben debütált a csatorna három újabb eredeti sorozata: az Időcsapat, a Szamuráj Jack valamint a Zord és Gonosz. 2002-ben volt a premiere a Whatever Happened to... Robot Jones? című sorozatnak, amit annak ellenére készítettek el, hogy egy közönségszavazáson kiesett. 2003-ban mutatták be a Zord és Gonosz két spin-offját: a Billy és Mandy kalandjai a kaszássalt és a Gonosz Con Carnét, valamint a Csillagok háborúja első rajzfilmsorozatát, a Csillagok háborúja: Klónok háborúja címűt. 2004. április 2-án kezdett sugározni a pakisztáni változat.A televízió 2004. július 14-én megváltoztatta az arculatát, a logóját, szlogenjét (Ez a Cartoon Network) és műsorstruktúráját. A következő új, eredeti sorozatokat is bemutatták: Megas XLR, Fosterék háza képzeletbeli barátoknak. 2004-től a Cartoon Network anyacége, a Turner Broadcasting System, európai csatornáin a műsorokat digitalizálja és ily módon leváltották a hagyományos videokazettás rendszert. A csatornáról 2004-ben hirtelen több klasszikus rajzfilm is eltűnt, és a régi mesék a Boomerang-on jelentek meg: Bárány a nagyvárosban, Frédi és Béni, A Jetson család, Bátor, a gyáva kutya. 2005-ben a következő négy eredeti sorozatot is sugározták: László tábor, Juniper Lee, Az osztálytársam egy majom, Ben 10, amelyeket 2006-ban újabb kettő követett: Mókus fiú, 3000 osztálya. 2006. november 11-én elindult a Turner és a koreai Csungang Pangszong közös vállalkozásaként az adó dél-koreai változata. Még ugyanebben az évben, december 5-én a német adás is megkezdte működését. 2007-ben az első eredeti élőszereplős rajzfilmsorozatot is bemutatták, ez volt a Mit rejt Jimmy koponyája?, valamint két újabb rajzfilmsorozatot: a Chowdert és a Transformers: Animated-et.
Jim Samples, a csatorna akkori elnöke 2007. február 9-én lemondott az abban az évben történt bostoni bombabotrány miatt, helyére Stuart Snyder lépett. 2007. március 1-jén a kelet-közép-európai változatból kivált Lengyelország adása. Abban az évben, október 15-én elindult az adó nagy felbontású (HD) sugárzása az Egyesült Államokban. 2008. január 28-án Törökország is saját adást kapott. Abban az évben a Ben 10 és az idegen erők, valamint a Nyomi szerencsétlen utazásai kerültek képernyőre. 2009-ben két adásváltozat is indult: január 12-én a holland, október 1-jén pedig az orosz–bolgár.
2010-ben mutatták be a csatorna eddigi legtöbb saját gyártású sorozatát, többek között: Kalandra fel!, Ben 10: Ultimate Alien, Generátor Rex, Parkműsor, Szimbionikus titán, valamint a csatorna első teljesen élőszereplős eredeti sorozatát: a Tower Prep-et. 2010-ben elindítottak egy újabb, a Micsoda rajzfilm!-hez hasonló projektet, a The Cartoonstitute-ot, amelynek köszönhetően aztán saját szériát kapott a Parkműsor és a Secret Mountain Fort Awesome. 2010. május 29-én debütált a hatodik, a „CHECK it.” arculat Amerikában, melyet a Brand New School grafikai stúdió tervezett. Magyarországon november 26-án vezették be az új külsőt. 2010. október 10-én 10 óra 10 perckor indult az arab változat. 2011-ben két új Cartoon Network Studios készítette rajzfilmsorozatot mutattak be: a The Problem Solverz-t és a Secret Mountain Fort Awesome-ot. Az év augusztusában az izraeli Arutz HaYeladim csatorna elindított egy Cartoon Network-műsorblokkot héberül. Még abban az évben startolt a 91kt.com, a csatorna kínai honlapja. 2012. július 4-én indult el a csatorna kanadai változata, amely angolul érhető el. Ezt a változatot nem a Turner, hanem az Astral Media és a Corus Entertainment birtokolja. 2012-ben a következő sorozatok kerültek bemutatásra: Gémerek, Ben 10: Omniverzum.A csatorna a világ első rajzfilm-témájú vízi vidámparkját nyitotta meg Thaiföldön 2013 nyarán, melynek neve Cartoon Network Amazone lett. 2013. október 1-jén elindult a csatorna portugál változata. 2014-ben mutatta be a CN a Nagyfater bátyó, a Steven Universe, a Clarence sorozatokat, ezek mellett pedig első, animációs minisorozatát, a Túl a kerítésen címűt. 2015-ben került sor a Bűvös varázskardok, a Medvetesók és a Királyok hétköznapjai premierére. A 2016-os televíziós évadban lesz a bemutatója az új Pindúr pandúrok-sorozatnak.
A Cartoon Network műsorkínálatában szerepelnek az eredeti animációs sorozatai, mint a Kalandra fel!, a Parkműsor, a Ben 10-sorozatok, a Gumball csodálatos világa, eredeti élőszereplős sorozatai, a Gémerek, az Incredible Crew, és anyavállalata, a Time Warner Warner Bros.-sorozatai, mint a Tini titánok, a MAD, vagy a Scooby-Doo: Rejtélyek nyomában. Ezenkívül Hanna-Barbera-sorozatokat is vetít a mai napig, többek közt a régebbi Scooby-Doo-sorozatokat, vagy a Pindúr pandúrokat. Vásárolt sorozatokat is ad, például az Inazuma Elevent vagy az Eliot Kidet.Az 1990-es években, amikor a Cartoon Network a Time Warnerhez került, a Nickelodeonnak megtiltották, hogy a továbbiakban Bolondos dallamokat adjon. A Cartoon Network a 2000-es években kezdett el műsorblokkokat sugározni, hogy az azonos műfajú sorozatait egymás után adja le, például a világszerte akciósorozatokat adó Toonamit, amely 11 évet ért meg.
A csatorna társadója, a Boomerang több klasszikus sorozatát is átvette. A legtöbb CN-adásváltozaton van filmeket bemutató programblokk, melynek neve Magyarországon Cartoon Network Mozi, Ázsiában Cartoon Network Popcorn, Amerikában Flicks.
A Cartoon Network engedélyezte cégeknek, hogy egyes rajzfilmfiguráival népszerűsítsék termékeiket. Például ilyen megállapodást kötött a Kraft Foods-dzal. A Cartoon Networknek van egy webáruháza is, a Cartoon Network Shop, amely azonban még csak Amerikában árusít.A Time Warner kábeltelevíziós leányvállalata, a Time Warner Cable a csatornáin kölcsönös promóciót alkalmazott a nézettség növelése érdekében. Például, ahogy a Szamuráj Jack időnként a Kids’ WB-n is látható volt, ugyanígy a Cardcaptor Sakura című animét is sugározták néha a Cartoon Networkön. A Time magazin, az Entertainment Weekly, és a Sports Illustrated Kids újságokban cikkekkel is reklámozzák a csatornát.A Warner Home Video forgalmaz Cartoon Network-videokazettákat és DVD-lemezeket. A Rhino Entertainment pedig a csatornával kapcsolatos CD-k és magnókazetták forgalmazója.
A Cartoon Network már a kezdetektől – néhány kivétellel – sugározta a legtöbb Bolondos dallamok-rövidfilmet. Azokat a jeleneteket cenzúrázták, ahol dohányoztak, alkoholt fogyasztottak, ágyúval tüzeltek, és amelyekben rasszista ábrázolás szerepelt. 12 rész volt, amit a rasszista humor miatt egyáltalán nem vetítettek. A felnőtt rajongótábora panaszai után a csatorna kompromisszumos megoldást kínált: a „Háborús rajzfilmek” című dokumentumfilmbe tették be a kihagyott tizenkettő rövidfilmet. E dokumentumfilmben szerepeltek többek között a „Herr Meets Hare” és a „Bugs Bunny Nips the Nips” című részek. Amikor 2011. márciusában újra elkezdték adni az Egyesült Államokban a sorozatot, már csak a rasszista jeleneteket cenzúrázták. Amerikában csak a Bolondos dallamokkal voltak ennyire szigorúak, a Tom és Jerry-részeket leadták. Az Egyesült Királyságban a Tom és Jerry rajzfilmekből is kivágták a dohányzós jeleneteket, ellentétben Magyarországgal, ahol csak elvétve cenzúrázzák az ilyen tartalmakat.
Két eredeti sorozatban (Kalandra fel!, Parkműsor) van néha erőszak, enyhe trágárság, és néhány kifogásolható jelenet, ennek ellenére eddig legfeljebb csak TV-PG (szülői felügyelet) korhatárba sorolták őket. Az ausztráliai-új-zélandi CN nagyon sok jelenetet kivágott a Kalandra fel!-ből, mint például amikor Puffancs hercegnő az exbarátjáról beszél, vagy amikor idiótának nevezi a szüleit. A Teletoon készítette valóságshowban, a Totál Drámában is előfordul szitkozódás, ezért ezek a részek sokszor TV-PG-D (szülői felügyelet, trágárság) besorolást kapnak az Amerikai Egyesült Államokban. Korhatár-besorolást a csatorna csak Amerikában, Kanadában, az Egyesült Királyságban, az orosz-délkelet-európai régióban, Brazíliában, Ausztráliában, Új-Zélandon és Ázsiában alkalmaz. A többi területen korhatár nélkül megy az összes műsor.
Az összes anime a Toonami-blokkba került, az akciótartalmuk miatt. Mindegyik legalább TV-Y7 (7 éven aluliaknak nem ajánlott) besorolást kapott, mert sok volt bennük a kifogásolható tartalom, amely nem gyerekeknek való. Annak ellenére, hogy a Toonami sok jelenetet kivágott, amelyben kábítószer- és alkoholfogyasztás, meztelenség, erőszak szerepelt, különösen a Ruróni Kensin, Yu Yu Hakusho, Neon Genesis Evangelion, Gundam, Dragon Ball Z, Outlaw Star, Tencsi Mujó!, Dragon Ball és a Varázslatos álmok című sorozatokban, néhány sorozat átkerült az állami cenzorokhoz, mert még így is tartalmaztak kifogásolt jeleneteket. Voltak sorozatok, (Yu Yu Hakusho, Cyborg 009, Ruróni Kensin) amelyek az Adult Swimre kerültek át emiatt. Két sorozat, a Naruto és a One Piece kapott TV-PG-DSV korhatárt, mert részleges meztelenséget, alkoholfogyasztást és enyhe káromkodást tartalmaztak.
Az Adult Swim a Cartoon Network felnőtteknek szóló rajzfilmadója, amely ma már nem csak az Amerikai Egyesült Államokban, hanem Ausztráliában és Új-Zélandon is fogható. Sugároz saját gyártású rajzfilmsorozatokat, mint például Robot Chicken, vásároltakat (Texas királyai), valamint animéket is (Bleach).
1992. december 8-án indult a Cartoon Networkön a négyórás műsoridővel rendelkező Boomerang, amely az adó régebbi rajzfilmjeit (A Jetson család, Frédi és Béni, avagy a két kőkorszaki szaki stb.) sugározta. 2000. április 1-jén a Boomerang önálló adóvá vált Amerikában, majd 2000. május 27-én elindult a brit–ír változata. Mára sok országban fogható.
A Cartoon Network Too (rövidítve CN Too) az éjjel-nappal fogható brit társadója volt a Cartoon Networknek. A televízió új és klasszikus rajzfilmeket egyaránt sugárzott. Ezen a tévéadón jelentkezett először programblokként 2006. szeptember 4-én a Cartoonito, amely önálló adóként 2007 májusában indult el és azóta megkezdte terjeszkedését a világ többi részén is.
A Toonami korábban a Cartoon Network programblokkja volt. 1997. március 17-én indult, amerikai és japán akciósorozatokat sugárzott, mint például a Megas XLR és A párbaj mesterei. 2008. szeptember 20-án szűnt meg a Cartoon Networkön, de 2012. május 26-ától az Adult Swim-en újra megy. A Miguzi szintén egy akciódús rajzfilmeket sugárzó műsorblokk volt, amely hétköznap ment a Toonami helyett, 2 órás műsoridővel. 2004. április 19-én indult, de nem túl nagy sikere miatt 2007. június 1-jén megszűnt.A Cartoon Toon Toon az európai Cartoon Network-adások programblokkja, mely a sugárzott rajzfilmsorozatok dupla epizódjait sugározta. 2010. október 4-én indult és hétköznaponként 10.35-től 12.15-ig ment, de 2010. nyarán és telén valamint 2011 nyarán 13.55-től 15.35-ig is adták. A Laughternoons pedig egy vígjátékműsorblokk a brit–ír és az európai Cartoon Networkön. 2011 nyarán kezdte adni a csatorna. A műsor külön honlapot kapott. A reklámszünetek alatt kandikamerás jelenetek láthatók, melyeket a magyar Cartoon Networkön is adnak.
A Cartoon Network honlapjain rengeteg játék van, ezek közül a legjelentősebb a Cartoon Network Universe: FusionFall nevű. Ez egy online többjátékos játék, a Cartoon Network és a Grigon Entertainment által fejlesztve. Elérhető a Fusionfall.com-on. Korábban működött egy béta verziója, majd 2008 őszén akarták indítani a végleges verzióját, de csak 2009. január 14-én indult el, az első évben még fizetni kellett a játszásért. 2010. április 19-e óta ingyenes.
A játékokon túl 2008 óta üzemel a Toonix nevű alkalmazás, melynek használatával a honlap látogatói elkészíthetik saját avatarjukat, és jelen lehetnek a Cartoon Network virtuális világában. A Toonix ötlete Latin-Amerikában született 2008-ban, és azóta több mint 8 millió avatart készítettek a felhasználók. Amikor Európában megjelent, reklámozni kezdte a Cartoon Network és később a Boomerang is. Magyarországon 2012 elején debütált az alkalmazás.A CN mobilalkalmazásokat is fejleszt, amelyek egy része már magyarul is elérhető.
A csatorna a világon világon szinte mindenütt fogható, 33 különböző nyelven. Kettő adás (a török és az arab) kódolatlanul fogható műholdon, akár Magyarországon is.
A Cartoon Network az Amerikai Egyesült Államokban, az Egyesült Királyságban és Ázsiában Oroszországban és Bulgáriában már nagy felbontásban sugároz. 2012 márciusában az arab változat is, októberében a német változat is elérhetővé vált HD-ben.
Mittell, Jason. Genre and Television: From Cop Shows to Cartoons in American Culture. Routledge (2004). ISBN 978-0-415-96903-1 
Stabile, Carol A.; Harrison, Mark. Prime Time Animation:Television Animation and American culture. Routledge (2003). ISBN 978-0-415-28326-7

A casertai királyi palota (olaszul Reggia di Caserta), a nápolyi Bourbon királyok egykori rezidenciája. A palotát Luigi Vanvitelli tervei alapján kezdték el építeni 1752. január 20-án VIII. Károly parancsára. A 18. század legnagyobb európai építkezése volt, amely 1780-ban fejeződött be, I. Ferdinánd uralkodása alatt. Miután 1860-ban Két Szicília Királysága egyesült az Olasz Királysággal, a palotát csak alkalmanként használták. 1919-ben III. Viktor Emánuel király az olasz népnek adományozta. A második világháborúban jelentős károkat szenvedett. A restaurálási munkálatokkal 1958 körül készültek el. Ekkor nyílt meg a múzeum, mely magában foglalja a királyi lakosztályokat, az udvari színházat és a kerteket. Pompájával, méreteivel és a hozzátartozó kertekkel a versailles-i, madridi és szentpétervári paloták mellett az egyik legnagyobb és legimpozánsabb királyi palota Európában. 1996-ban a Vanvitelli-vízvezetékkel és a casertai San Leucióval közösen felvették az UNESCO Világörökség listájára. Földrajzi koordinátái: é. sz. 41° 04′ 21″, k. h. 14° 19′ 38″41.0725, 14.327222222222
A casertai királyi palota építése két Bourbon-házi nápolyi uralkodó nevéhez fűződik: a VIII. Károlyéhoz és az I. Ferdinándéhoz.
A Bourbon-dinasztia első uralkodója, V. Fülöp spanyol király IV. (Navarrai) Henrik francia király leszármazottja volt. Második feleségétől, Pármai Erzsébettől született III. Károly, aki a későbbiekben VII. Károlyként a nápolyi trónra lépett. Miután V. Fülöp egészségi állapota megromlott (idegösszeomlás), felesége régensként átvette az ország vezetését. Viktor Amadé szárd–piemonti király és Antonio Farnese pármai hercegek halála megnyitotta az utat az ifjú Károly trónra kerülése előtt az Appennini-félszigeten. 1732-ben I. Károly hercegként felvette a Parma hercege címet, majd 1734-ben az osztrákok felett aratott győzelme után VIII. Károly néven Nápoly és V. Károly néven Szicília királyává kiáltatta ki magát. Az osztrák örökösödési háborúk során 1735-ben kénytelen volt lemondani a pármai hercegi címről a nápolyi királyi cím megtartása érdekében.
A tizenhét éves Károly trónra kerülése után, 1734-ben Európában egy újabb nagyhatalmi háború lángolt fel, ezúttal a lengyel trón iránt, amely 1733-ban megüresedett II. (Erős) Ágost király (1670–1733) halála után. Néhány év múlva, 1738-ban Károly feleségül vette Mária Amália szász hercegnőt, lengyel királyi hercegnőt (1724–1760), III. Ágost lengyel király (1696–1763) leányát, az elhunyt Erős Ágost király és I. József német-római császár unokáját. A házasságkötés hírét a menyasszony távollétében ünnepelték meg, magát a házasságot a Drezda melletti Pillnitzben kötötték meg, a vőlegényt képviselő helyettesítette. Mária Amália hercegnő 1738. július 4-én érkezett Nápolyba. A királyi párnak 13 gyermeke született, közülük 7 érte meg a felnőttkort.
Fiatal kora miatt Károly kénytelen volt bölcs és tehetséges tanácsadóira támaszkodni, akik Spanyolországból kísérték el. Uralkodásának kulcsfigurája Bernardo Tanucci volt, aki elindította a királyság reformjait. Uralkodásának elkövetkező 25 évében Károly a királyság közigazgatásának megreformálásán, a gazdasági élet (elsősorban kereskedelem) felpezsdítésén munkálkodott, ugyanakkor kiváló külpolitikája miatt a Nápolyi Királyságot az európai diplomácia egyik kulcsfigurájává léptette elő.
Mostohafivére, VI. Ferdinánd halála után Károly visszahívták a spanyol trónra, helyére a kilencéves fia, Ferdinánd trónörökös került 1759-ben. Ferdinánd nevében egy Tanucci által vezetett régensi tanács kormányozta a királyságot. IV. Ferdinánd uralkodása 1759-től 1825-ig tartott és közben kétszer is kénytelen volt Palermóba menekülni francia-ellenes politikája miatt. Első, rövid száműzetése egybeesett a nápolyi Parthenopéi Köztársaság kikiáltásával 1799-ben, míg a második, tízéves száműzetésére a Nápolyi Királyság francia megszállása során került sor. 1768-ban feleségül vette Mária Karolina osztrák főhercegnőt, I. (Lotaringiai) Ferenc császár lányát, akinek erős akarata révén sikerült a királyt befolyása alatt tartania. A király, felesége javaslatára elbocsátotta Tanuccit, és saját kezébe vette az ország irányítását, viszont gyenge, hozzá nem értő uralkodónak bizonyult.
VI. Károly német-római császár halálát követően a Nápolyi Királyság belekeveredett az osztrák örökösödési háborúba, melynek során a brit flotta blokád alá vette a fővárost, Nápolyt, ezáltal próbálva rábírni a királyságot a háborúból való kilépésre. Ekkor merült fel egy új főváros felépítésének ötlete a tengerparttól távolabb, Nápoly közelében. A legmegfelelőbbnek a Monti Tifatini lábainál elterülő sík vidék bizonyult, amely a Bourbonok kitartó ellenfeleinek, a casertai grófoknak a tulajdona volt.A terület kiválasztása után már csak a megfelelő építészt kellett megtalálni, aki képes egy olyan palota megépítésére, mely nemcsak a királyi családot, hanem az egész udvart, minisztériumokat, könyvtárat, bíróságot, színházat és saját templomot képes magába foglalni, a versailles-i francia királyi udvar mintájára. A választás Luigi Vanvitellire esett, aki Nápoly több középülete mellett Rómában is épített már a pápa megbízásából.
Vanvitelli terveit 16 réztáblára karcolva mutatta be, amelyek nemcsak magának a királyi palotának az építését tartalmazták, hanem egy egész város fiziognómiáját is, mely a palota körül épült volna fel. A terv gerincét a Gran Viale út képezte, amely a palota kertjében levő vízeséstől indult volna Nápolyig, áthaladva a királyi palota központi tengelyén így, virtuálisan, jelezve az új főváros és Nápoly közötti kapcsolatot. A Gran Vialét vízfolyások kísérték volna, melyek számára a vizet a Károly-vízvezeték (Vanvitelli-vízvezeték) biztosította volna. Ez az elképzelés azonban sosem valósult meg.VIII. Károly és különösképpen felesége, Mária Amália (aki saját maga választotta ki a palota belsejét díszítő szöveteket), jelentősen hozzájárultak a tervek kialakításához. A későbbiekben király az építésszel közösen ellenőrizte az építkezés menetét, a tervek betartását, valamint a jövendőbeli kert kialakítását.
Vanvitelli előzetes terveit 1751. május 22-én mutatta be a királynak. Ezek szerint az épületet ión oszlopokkal díszített homlokzattal képzelte el, hatalmas, kiugró bejárati csarnokkal. A palota középpontjában lévő udvarhoz nyolc kisebb udvar csatlakozott volna. A központi udvart és a piano nobile szintjét két, szimmetrikusan elhelyezett lépcsősorral kötötte volna össze.Az alapkőletételre 1752. január 20-án került sor. A hatalmas építkezés előzetes költségeit mintegy 4,5 millió dukátra becsülték. Az építkezést egy főigazgató és két segédje felügyelték. Pietro Bernasconi volt a munkások felügyelője, akik között szép számban akadtak gyerekek és nők, valamint elítéltek és rabszolgák. A tervezett tízéves építési idő számos politikai és gazdasági ok miatt jelentősen meghosszabbodott. 1759-ben III. Károly visszatért Spanyolországba, ez jelentősen lassította a munkák menetét, ugyanakkor Vanvitelli lelkesedését is csökkentette. 1764-ben leállították a munkálatokat egy éhínség és az azt követő járványok kitörése miatt. 1773-ban Vanvitelli elhunyt. Az építkezés ekkor még távol állt a befejezéstől. Fia, Carlo vette át a főépítészi címet és megpróbált apja terveihez hű maradni, de ez csak részlegesen sikerült.A legelbűvölőbb újítások egyike, melyeket Vanvitelli honosított meg a palota építése során, a galériák és vestibulumok elrendezése az épület tengelyéhez viszonyítva, valamint ezek esztétikai és praktikus rendeltetéssel való felruházása. A belső közlekedési rendszer kialakítását sugárirányú folyosókkal oldotta meg, amelyek az udvarokra nyíló vestibulumokhoz csatlakoznak, valamint a belső udvarokat összekötő bejárati csarnokokhoz. A folyosók és belső terek kialakításánál elsődleges figyelmet szenteltek annak, hogy a parádékat, hivatalos meneteket és díszvacsorákat akadálymentesen tudják lebonyolítani.A vestibulumok nyolcszögletűek és erős oszlopokon támaszkodó boltozatok fedik őket. A központi vestibulum rendkívül színes és világos. Jobb oldalán található a királyi lépcső, bal oldalán pedig egy Héraklész-szobor.
Az egész épületkomplexumból sugárzik a rend és a szimmetria, a III. Károly által megálmodott „állami klasszicizmus” egyik alapja, egyben az államvezetés és központi hatalom, valamint a királyi udvar és alattvalók közötti erős kötődés kifejezőeleme.
Az építkezés 1780-ban fejeződött be. Az eredmény egy grandiózus épületkomplexum lett 1200 belső helyiséggel, 1790 ablakkal. Az építkezés végére a teljes költség kb. 8,7 millió dukátra rúgott.
IV. Ferdinánd nápolyi király a casertai palotát választotta nyári rezidenciájául, s ez az egyik legfőbb székhelyévé vált, amikor el kellett hagynia kedvenc királyi helyét, a Portici palotát a Vezúv 1767-es kitörése után. Felesége, Mária Karolina királyné gondoskodott a palota feldíszítéséről; különösen finom ízlése volt, amiről már több alkalommal is tanúbizonyságot tett: jelentős képtárat és egy óriási porcelángyűjteményt állított össze.A Parthenopéi Köztársaság 1799-es kikiáltása során elkobozták a palotát és a többi rezidenciát a királyi családtól. Mivel a forradalmat néhány hónapon belül leverték, az épület nem szenvedett nagyobb károkat, viszont kifosztották. Az ingó vagyontárgyak nagy része eltűnt, bár a legjelentősebb darabokat sikerült megmenteni. A palota visszanyerése után a királyné igyekezett a királyi lakosztályokat restauráltatni, ennek arculata lényegében máig fennmaradt.1806-ban I. Napóleon meghódította a Nápolyi Királyságot, és a koronát testvérének, Bonaparte Józsefnek adta. A királyi család Szicíliába menekült, elhagyva összes tulajdonát, amelyek az új király keze alá kerültek. Spanyolország hódításával (1808) Józsefet odaküldték kormányozni, és a sógora, Joachim Murat lett az új király. Murat különösen szerette a casertai palotát, empire stílusú lakosztályokat rendeztetett be benne.
Az 1815-ös bécsi kongresszus után visszaállították a Bourbon-ház uralmát, 1816-ban a két királyságot a Két Szicília Királyságában egyesítették. Ezt követően a palota a királyi család nyári rezidenciájául szolgált, bár elhanyagolt állapotba került. 1860-ban a Két Szicília Királysága beolvadt az újonnan alapított Olasz Királyságba. A palotát csak alkalmanként használta az új királyi család, a Savoyaiak valamely tagja (mint például Aosta hercege), majd III. Viktor Emánuel király 1919-ben az olasz népnek adományozta.
A palota királyi lakosztályai múzeumként nyíltak meg 1919-ben, a többi birtok pedig hivatalos szervezetekhez került. Mindazonáltal Mussolini az egész épületet átadta a Katonai Repülési Akadémiának, amely 1926 és 1943 között működött benne.
1943. december 14-én, Olaszország invázióját követően a palota az Appennini-félszigeten lévő szövetségesek főparancsnokságává vált. Falai között írták alá az olaszországi német csapatok feltételek nélküli kapituláció ját (1945. április 27.), de a palota jelentős károkat szenvedett.
A háborút követően hosszútávú restaurációs munkálatok kezdődtek a palotában és a kertben, amely különösképpen károsodott. A puszpángfarajzokat és néhány szökőkutat abba az eredeti állapotba kellett visszaállítani, amit Vanvitelli tervezett. A legjelentősebb ingóságokat, berendezési tárgyakat, a könyvtárat és a képtárat más palotákba költöztették, a restaurálás a birtokot leíró dokumentumok és képek alapján történt.
A munkálatokkal 1958 körül készültek el. Ekkor megnyílt a múzeum, amely magában foglalja a királyi lakosztályokat, az udvari színházat és a kerteket. A többi helyiséget különböző városi társaságoknak, szervezeteknek szánták, mint a Storia Patria, a Casertai Kulturális Örökségi Hivatal, a helyi Turisztikai Hivatal és a Turisztikai Főiskola.
A legutóbbi nagy esemény, amelynek a casertai palota adott helyet, Oscar Luigi Scalfaro olasz köztársasági elnök 1994. július 9-én, a G7 csúcs kormányfői részére rendezett vacsorája volt.
A palota téglalap alaprajzú (247x190 m) négy belső udvarral. Az épületben 1200 helyiség és 56 lépcsőház található. A homlokzat 36 méter magas, öt szinttel. Az épülethez alagsor is tartozik, melyben konyhák, pincék és műhelyek kaptak helyet. A homlokzaton három bejárati csarnok nyílik, 243 ablakkal. A főhomlokzatot bordázott oszlopok díszítik, tetejét pedig faragott párkány. A kertoldali homlokzat hasonló felépítésű, de sokkal díszesebb.
A díszlépcső kialakítása egyike Vanvitelli legpompásabb újításainak. A központi bejárat csarnokának jobb oldalától visz fel a központi peristyliumba, amelyből egyrészt a kápolna, másrészt pedig két sor várószoba nyílik, melyeken keresztül a királyi lakosztályok érhetők el. A ragyogóan megvilágított és hatalmas márványdarabból kialakított lépcsősor innen tovább emelkedik a félemelet felé, amelyet két márvány oroszlánszobor díszít. Ezek a hatalom és igazságosság jelképei (Paolo Persico és Tommaso Solari műve). A félemeleten a lépcsősor kettéválik két párhuzamos részre. A díszlépcső pompáját elsősorban a márványoszlopoknak és az elegáns boltívek által tartott kupola összhatásának köszönheti. Az álboltozatos mennyezet fonott nádból készült és a tetőszerkezet gerendáihoz van erősítve. A díszlépcsőt bardiglióból vitulanói és carrarai márványból építették.
Vanvitelli nyolc lakosztályt tervezett a piano nobile szintjére: egyet a királynak, egyet a királynénak, kettőt a hercegnőknek, kettőt a hercegeknek, valamint egyet-egyet a trónörökös hercegnek, illetve a feleségének. A palota építése idején a királyi család a bárói palotában lakott, melyben ma Caserta megye közigazgatási hivatalai kaptak helyet. Elsőnek az egyik hercegnői lakosztály készült el 1780 körül, ebbe a királyi család azonnal beköltözött. 1783-ban még egy lakosztály elkészült és a munkálatok felgyorsítása érdekében a király úgy döntött, hogy belső díszítései hasonlóak legyenek a korábban felépült lakosztályokéhoz. Ezek együtt régi lakosztályok név alatt ismertek, megkülönböztetésképpen a jóval később, II. Ferenc uralkodása idején elkészült új lakosztályoktól.
Az alabárdosok szalonja az első várószoba. Falait stukkózott diszkrét faburkolat borítja. A szalon erős megvilágítása kihangsúlyozza a központi boltozat freskóját, amelyet Domenico Mondo festett 1785-ben és a Bourbon-hadsereg győzelmét szimbolizálja.
A becsületrend szalonja pazarabb díszítésű: a boltozatot zászlókat tartó repülő kerubok díszítik; az ajtókat és ablakokat történelmi jeleneteket ábrázoló sötétítők takarják. Az ablakokkal átellenben lévő falat márvány szoborcsoport díszíti, ami Alessandro Farnese (III. Pál pápa) koronázását ábrázolja.
A harmadik és egyben utolsó várószoba Nagy Sándor nevét viseli. A híres makedón hadvezér élete által inspirált freskók és domborművek díszítik a szobát. A díszítőelemek Joachim Murat rendelésére készültek. Ugyancsak a várószobában található két festmény: az egyik VII. Károly győzelmét ábrázolja a velletri csatában, a másik pedig leköszönését a trónról fia, IV. Ferdinánd javára.
Az új lakosztályok 1806–1816 között készültek el Giovanni Patturelli építész vezetésével. A következő három terem alkotja:
Mars terem – Antonio De Simone tervezte Joachim Murat uralkodása idején. Belső díszítései neoklasszicista jellegűek és a katonai erényeket fejezik ki. A falakon látható három dombormű Valerio Villareale műve, amik az Erőt, Megfontoltságot és Hírnevet szimbolizálják. A mennyezeti freskó Raffaele Calliano műve, Hektór halálát és Akhilleusz diadalát ábrázolja. A zöld alabástrom padlón egy görög női alak látható. A termet egykor díszítő festmények ma a palota múzeumában, illetve nápolyi múzeumokban láthatóak.
Astraea terem – domborművei és aranyozott stukkómunkái Valerio Villareale és Domenico Masucci nevéhez fűződnek. A mennyezetet Astraeát, az Igazságosság istennőjét ábrázoló freskó ékesíti, Giacomo Berger alkotása. A kandalló fölött egy Villareale által faragott dombormű látható, amely Minervát, az igazság és erő istennőjét ábrázolja, a Törvénykezés és Ártatlanság allegorikus ábrázolásai által közrefogva. Az istennő sisakját és az Ártatlanság pőreségét eltakaró leplet később adták hozzá. A terem dekorációi perzsa márvány imitációk. A padlót sokszínű márványburkolat alkotja. A terem a nagykövetek és államminiszterek várószobája volt. A szobát díszítő festményeket (De Simone alkotásait) a nápolyi San Martino múzeumban őrzik.
Trónterem – a palota legnagyobb lakosztálya. Több mint fél évszázadon keresztül lakatlan maradt, sem IV. Ferdinánd, sem pedig a francia uralkodók (Bonaparte József és Joachim Murat) nem tanúsítottak különösebb érdeklődést a berendezése iránt. I. Ferenc trónrakerülése után bízta meg Pietro Bianchi építészt a felélesztésével. Az eredeti elképzelések szerint falai mentén, külön erre a célra kialakított fülkékben, a Bourbon uralkodók szobrai kaptak volna helyet, azonban a fülkék kialakítása veszélybe sodorta az épület szerkezeti statikáját, így a munkálatokat 1827-ben felfüggesztették. A terem 1845-re készült el Gaetano Genovese vezetése alatt, aki jelentősen megváltoztatta a terveket, kivédve az épület veszélyeztetettségét. A falakat 28 pár bordázott korintoszi oszlop díszíti, oszlopfőjüket Gennaro Aveta faragta, akinek nevéhez a terem 16 Bourbon-címerének elkészítése is fűződik. Az architrávot a Nápolyi Királyság 44 uralkodójának portréja díszíti, II. Rogertől II. Ferdinándig, kivéve a két francia uralkodót, Bonaparte Józsefet és Joachim Murat-t. A mennyezet freskóját 1884-ben festette Gennaro Maldarelli, ez a palota alapkőletételét ábrázolja. A terem belső kialakításán, amely a kor ízlésének egyik legkifejezőbb példája, Nápoly legkiemelkedőbb művészei dolgoztak. Az előző termek kiegyensúlyozott és harmonikus kompozícióival ellentétben a tróntermet inkább a zavarosság és a giccs jellemzi.
A régi lakosztályokat négy szalon előzi meg, melyeket egy-egy évszakról neveztek el. A szalonok mennyezetét díszítő freskók allegorikusan az évszakokat ábrázolják. A dolgozószobát követi a hálószoba, jóval visszafogottabb díszítéssel, berendezése spártai volt. Annak nagy részét Ferdinánd halála után elégették, ugyanis a király ragályos betegségben szenvedett.
A képtár tulajdonképpen több szalon sorozata, amelyben 19. századi olasz és holland festők művei vannak kiállítva. Egyik szalonban az olasz és francia Bourbon uralkodók portréi láthatók, míg egy másikban VII. Károlynak és feleségének, Mária Amáliának a hivatalos portréi. Ez utóbbiban látható Francesco Solimena két festménye a friss házas királyi párról, Michele Cammarano festménye I. Ferenc nápolyi királyról, valamint a Bourbonok családfája. V. Fülöp és Farnese Erzsébet portréit Giovanni Battista delle Piane (Molinaretto) festette. Egy külön termet szenteltek IV. Ferdinándnak és feleségének, Mária Karolinának, egy másikat pedig II. Ferdinándnak.
A betlehemes terem – a Régi Lakosztályok egyik ellipszis alakú terme, minden belső díszítés nélkül fehérre festve. Egykoron zenészek tartózkodtak itt, akiknek feladata a király szórakoztatása volt. Napjainkban egy korabeli betlehemes jelenet van kiállítva a teremben, mely VII. Károly idején jött divatba a Nápolyi Királyságban, s karácsony idején a palota egyik hagyományává vált, bővítése a mindenkori uralkodó feladata volt. A szobrocskákat Nápoly leghíresebb művészei faragták. A termet eredetileg Salvatore Fregola Krisztus születését ábrázoló festményei díszítették. A termet II. Ferdinánd idején rakett-teremnek (labdaház) alakították át. A ma kiállított betlehemes 19. századi restaurált szobrocskákból áll.
A királyné szobáinak stílusa eltér a palota klasszikus jellegétől, tervezője, Carlo Vanvitelli barokk elemeket is beleszőtt a terveibe. A fürdőszobát tartózkodóra, szemérmesre tervezte: velencei tükrök, Vénuszt, Dianát és kerubokat ábrázoló festmények, márvány fürdőkád díszítik. A királyné szobáinak megtervezésekor nagy figyelmet szenteltek a díszítőelemek kiválasztásának: sárga szatén borítás, aranyozott stukkózások, tükrök. Gennaro Fiore külön a királyné számára tervezett székeket.
A királyi könyvtár három szobája a királyné lakosztályához kapcsolódik, miután létrejöttében Mária Karolina főhercegnőnek volt elsődleges szerepe, aki műveltségéről és kifinomult ízléséről volt ismert. A könyvtár falait Heinrich Friedrich Füger klasszicista festményei borítják. A festmények mitológiai alakokat/jeleneteket ábrázolnak: Apollón a Parnasszuson, az athéni iskola, a Művészet megvédése és a Tudatlanság elűzése. Az első szoba mennyezetét Carlo Vanvitelli tervei alapján pompeii és herculaneumi motívumokat megörökítő freskó díszíti. A könyvespolcokat mahagóni- és rózsafából készítették. Az olvasószobában két festmény látható: az egyik VII. Károlyt ábrázolja vadászaton, míg a másik a Nápoly-Portici vasútvonal megnyitóját. A könyvtárat 1768-ban alapították és 14 000 kötetet tartalmaz.
A királyi kápolna az előcsarnokon keresztül közelíthető meg. Első látásra inkább fogadószobának tűnik, mint Isten házának, ami elsősorban a festett díszítőelemek hiányának és a pazar márványdekorációnak tudható be. A versailles-i palotában található kápolna mintájára építették. A karzat párkányát értékes carrarai márványból faragták. A Vanvitelli által elképzelt márvány oltár és keresztelőmedence sohasem épült fel. Az apszis oltárát Giuseppe Bonito Szeplőtlen fogantatást ábrázoló képe díszíti. A kápolna két oldalán volt orgonák a második világháború bombázásai során elpusztultak. A kápolnát 1784 karácsonyán avatták fel, az éjféli mise alkalmával, amelyen IV. Ferdinánd és egész udvara részt vett.
Az udvari színház a palota egyetlen csarnoka, amit Vanvitellinek még halála előtt sikerült befejeznie. Építése az eredeti terveken nem szerepelt és 1756-ban, három évvel a palota építésének elkezdése után láttak hozzá. 1769-ben a karnevál során nyitotta meg IV. Ferdinánd és felesége, Mária Karolina. A színház a nápolyi San Carlo operaház tökéletes mása. A palota nyugati oldalán helyezkedik el, három bejárattal: a központi a király, míg a két oldalsó a meghívottak számára. A színház felépítése klasszikus lópatkó alakú, 42 páhollyal 5 szinten elosztva. A központi királyi páholy három emelet magas. Az utóbbi restaurálási munkálatok során a belső díszítések színét visszaállították Bourbon-kékre, miután a savoyai királyok kárminvörösre cserélték.
A palota történetét bemutató múzeum az egykori börtönökben kapott helyett. Elsősorban az építkezés dokumentumait és emlékeit vonultatja fel, de betekintést kaphatunk Luigi Vanvitelli életébe, valamint Caserta városának történelmébe is. A múzeumba került néhány korabeli festmény is, melyek hosszú évekig a palotaigazgatóság raktáraiban porosodtak.
A palotát övező park észak-dél irányú, a vízeséstől a palotáig tart és három részből áll. Az első rész (parterre) közvetlenül a palota mögött terül el. Eredetileg virágoskertnek tervezték, de sétányokkal szabdalt zöld gyep lett belőle. Tőle balra található a régi erdő, amely már a palota építése és kert kialakítása előtt létezett. Jobb oldalán tágas rét fekszik, melyet fasorok szegélyeznek. A park második része az erdővel borított Briano dombon található vízesésig tart. A park alapvető alkotóelemei a vízfolyások, amelyeket kutak táplálnak. A harmadik rész (az eredeti terveken nem szerepelt) az angol kert, melyet Carlo Vanvitelli és angol kertépítő kollégája John Graefer terveztek Sir William Hamilton és Sir Joseph Banks javaslatára. Az angol kert Mária Karolina királyné kérésére épült Diana és Akteón kútjától jobbra.Vanvitelli szemléletében a kertnek a palotához hasonló mély benyomást kell keltenie a látogatóban. A park kialakítása előtt mélyrehatóan tanulmányozta a francia, holland és német parképítészetet, ugyanakkor nagyon jól ismerte Versailles és Fontainebleau kertjeit. Egy három kilométer hosszú sugárutat tervezett a palotától a vízesésig magyaltölgyekkel szegélyezve. A parterre tervezett hatalmas virágágyásai azonban pénzügyi okok miatt nem valósultak meg.A központi sugárút mentén szökőkutak és medencék sora található, melyeket a Briano domb oldalán lezúduló mesterségesen kialakított vízesés táplál vízzel. A víz továbbítását a medencék közt komplex hidraulikai és építészeti megoldásokkal oldotta meg Vanvitelli.A palotától a vízesésig öt nagy szökőkút található:
A delfinek kútja egy négyszögletű medencét táplál vízzel, amely közvetlenül a palota mögött helyezkedik el. Nevét központi szobráról kapta, mely egy delfinfejű tengeri szörnyet ábrázol. A kút Gaetano Salomone alkotása.
Aiolosz kútja az egyik legnagyobb és legimpozánsabb kút a parkban, egyben a turisták kedvelt fotótémája. A kutat díszítő szoborcsoport Aioloszt, a szelek istenét ábrázolja, aki Juno kérésére pusztító viharokat küldött Aineiasz és a trójaiak ellen. A szobrokat Nápoly leghíresebb szobrászai faragták: Brunelli, Salomone, Violani, Persico és Solari.
Ceres kútja az istennőt ábrázolja, kezében Szicília ősi jelképét, a trinacriát tartva.
Az utolsó előtti kút Vénusz és Adónisz tragikus szerelmi történetét ábrázolja: a térdeplő istennő elővigyázatosságra kéri Adóniszt, aki a bekövetkező tragédiát semmibe véve nyugtatja őt. A márvány szoborcsoport többi eleme nimfákat és kerubokat ábrázol, valamint Adónisz gyilkosát, a vadkant.
Diana és Akteón kútja az utolsó a parkban. A kúttól csodálatos kilátás nyílik a vízesésre. Akárcsak az előbbi kút esetében, amit itt is mitológiai jeleneteket ábrázoló szoborcsoportok díszítenek: a jobb oldali szoborcsoport Dianát ábrázolja nimfái körében, a bal oldali pedig Aktaiónt vadászkutyái társaságában, szarvassá alakulása közben, miután meglátta a gyönyörű meztelen istennőt.
Itt forgatták a Csillagok háborúja című filmeposz Baljós árnyak című első részének a nabooi királyi palotában játszódó részeit. Ugyancsak itt forgatták a Mission: Impossible III című film vatikáni jeleneteit.
Az A1-es autópályánál a Caserta Nord letérőnél kell a „Parcheggio comunale” irányába letérni. A palotához tartozó telken belül tilos a parkolás, viszont a közelben külön a látogatók számára van parkoló. A casertai vasútállomástól gyalog öt perc. A lakosztályok 8.30-19.30 között látogathatók.
Paola delle Corte: Caserta, Libreria dello Stato, Istituto Poligrafico e Zecca dello Stato, Roma, 2005, ISBN 88-240-1401-1
Paul Blanchard: Southern Italy, Somerset Books Company, London, 2007. ISBN 978-1-905131-18-1
Morelli, M. – Királyi paloták, Alexandra Könyvkiadó, Budapest 2006 ISBN 963-367-705-X
https://web.archive.org/web/20070615142510/http://www.reggiadicaserta.altervista.org/
https://web.archive.org/web/20070417103952/http://www.casertaweb.com/casertaweb/reggia.html

A Castel del Monte (eredeti nevén Castrum Sancta Maria de Monte) a legismertebb a II. Frigyes német-római császár által épített várak közül. Olaszország délkeleti részén, Puglia régióban fekszik Andria városától nem messze. Része volt annak a várhálózatnak, amelyet a császár építtetett a Szicíliai Királyság belső rendjének biztosítása céljából a mai Basilicata és Puglia régiók területén.
Az 1240-es években épült várat Apulia kőkoronájaként is említik, különleges, nyolcszögletű alaprajza miatt. A vár nem hadászati szempontok szerint épült, és a hiányos korabeli dokumentumok alapján csak következtetni lehet esetleges ceremoniális szerepére. A vár virágkora egybeesett II. Frigyes uralkodásával, a császár halála után pusztulásnak indult. Szépségét és különlegességét 1876-ban fedezték fel ismét, amikor az olasz állam felvásárolta, majd több évtizedes munkálatok során helyreállíttatta. A várat – köszönhetően érdekes és egyedi építészeti megoldásainak – az UNESCO 1996-ban a Világörökség részévé nyilvánította.
A Castel del Monte Andria városától 18 km-re délre, Ruvo di Pugliától 21 km-re nyugati irányban, a Murgia egyik magaslatán (540 m), a Terra di Bari vidékén, az egykori Santa Maria del Monte kolostor közelében áll, amely egyben névadója is (a latin Castrum Sancta Maria de Monte elnevezésből alakult ki a Castel del Monte alak). Közigazgatásilag Andria része, a város egyik perifériája. Földrajzi koordinátái: é. sz. 41° 05′ 03″, k. h. 16° 16′ 17″41.084166666667, 16.271388888889
A Castel del Monte kopár vidék közepén, egy messziről látható domb tetején áll. Keletkezésének körülményeit homály fedi, általában II. Frigyes német-római császár és szicíliai király kedvenc vadászkastélyaként tartják számon.Eredetileg a közeli, de már akkor elhagyatott kolostor után (Santa Maria del Monte) kapta nevét, amint az a császár egyik rendeletéből kiderül. Egy 1240. január 29-én kelt levelében II. Frigyes arra utasította Riccardo di Montefuscolót, Capitanata helytartóját és bíráját, hogy nagy mennyiségű mészkövet vásároljon …pro castro quod apud Sanctam Mariam de Monte fieri volumus, azaz azon vár számára, amit Sancta Maria del Monte közelében építeni akart. Ez az egyetlen fennmaradt írásos dokumentuma az építkezésnek, és mivel a benne használt actractum latin szó jelentése változó, jelentheti mind a kőzetburkolat és alapkiépítést, mind a tető befedését. Kérdés, hogy a levél maga a vár megépítésére vonatkozó parancs vagy csak egy időszakos beszámoló, ami a császár kérésére íródott. Tény azonban, hogy 1240-ben már folyt a vár építése. Egyes történelmi feljegyzésekből a szakemberek arra következtettek, hogy a vár építését már 1240-ben befejezték. Ennek bizonyítéka az 1241–1246 között íródott Statutum de reparatione castrorum („A kastélyok rendbehozatalára vonatkozó rendeletek”), amely már kész építményként listázza. Valószínűsítik ugyanakkor, hogy az atractum a tető megépítésére vonatkozik, hiszen a vár sziklás talajra épült, emiatt nem volt szükség különösebb alapozásra.
Egyes régészeti kutatások szerint egy korábbi, a longobárdok vagy normannok által épített vár helyén épült fel, noha ennek romjai nem maradtak fenn.A vár építészének kilétéről sincsenek pontos adatok: valószínűsítik, hogy Riccardo da Lentini volt, aki korábban már épített a császárnak (az ő munkája többek között a cataniai Castello Ursino). Egyes elméletek szerint maga a császár is részt vett a vár tervezésében, mivel nagy érdeklődést mutatott az okkultizmus és az asztrológia, valamint a pontos geometriai formák iránt, feltételezik, hogy a nyolcszögletű építmény ennek hatására született meg.A várban tartott ünnepségekről kevés feljegyzés maradt fenn. Egyik ezek közül Violante, II. Frigyes és Bianca Lancia leányának esküvője Riccardo Caetanival, Caserta grófjával.Szicíliai Manfréd (II. Frigyes törvénytelen fia és utódja) halálával megszűnt a Hohenstaufen-ház uralma Dél-Itália felett. A vár az új uralkodók, az Anjouk birtokába került. I. Károly felújíttatta és börtönnek használta (itt raboskodtak többek között Manfréd fiai is). A király a Del Balzo nemesi családnak ajándékozta az építményt. 1308-ban itt kötött házasságot Aragóniai Beatrix hercegnő és Betrando del Balzo. A vár nyújtotta biztonságot II. Johanna nápolyi királynő is igénybe vette, amikor 1350-ben ide menekült a Nápolyi Királyságot feldúló magyar csapatok elől. Az aragóniai királyok trónra jutásával a Castel del Monte ismét visszakerült a nápolyi királyok birtokába. Egy korabeli feljegyzés arról tanúskodik, hogy a várban több napot is töltött I. Ferdinánd, miután 1459-ben Barlettában megkoronázták. 1552-ben a vár a Caraffa di Rufo hercegek tulajdonába került.Az 1656-os pestisjárvány idején Andria lakossága a várban keresett menedéket. Ezt követően a vár elnéptelenedett és pusztulásnak indult. A 18. század végén, a 19. század első felében pásztorok és útonállók (briganti) lakták. Ebben az időszakban pusztult el a falakat borító márványburkolat, a várat díszítő értékes szobrokkal.
1876-ban az olasz állam jelképes összegért, 250 000 líráért átvette a Caraffáéktól a vár tulajdonjogát, de a család tagjai megtarthatták az Andria és Castel del Monte hercegei címet.
Ekkorra a vár falai már erősen megrongálódtak az éghajlati viszonyok évszázados pusztító hatására (hőmérséklet, pára, szélerózió). Hasonló állapotban voltak a belső termei is: a mennyezet néhol beomlott, az esővíz elárasztotta a belső udvart és a pincehelyiségeket. A felújítási munkálatok első szakaszát 1879-ben kezdték el Sarlo mérnök felügyelete alatt: vízállóvá tették a tetőt, megerősítették a tartóoszlopokat, megjavították a faragott ablakkereteket és részlegesen helyreállították a padlót borító mozaikokat.A renoválás második részét 1928-tól Quagliati építész vezette: kiásta a törmelékkel betöltött pincéket, újjáépítette a lépcsőházakat és felújította a faragott kőburkolatokat. A szakértők sérelmezték, hogy Quagliati csapata túl nagy mértékben cserélte le az eredeti építőanyagot, és úgy tartották, hogy ezáltal egy új várat hozott létre. Tény, hogy a vár új, fiatalos külsőt kapott. Legutóbb 1975 és 1981 között végeztek felújítási munkálatokat, ugyanis a függönyfalak leomlással fenyegették a látogatókat. Azóta csak kisebb állagmegóvási munkálatok történtek.
A Castel del Monte ismertségét mindenekelőtt a nyolcas-elvnek megfelelő ideális alaprajzának köszönheti: a nyolcszögletű vár sarkainál nyolcszögletű tornyok állnak, a belső udvar szintén nyolcszögletű, minden emeleten nyolc-nyolc helyiség van. Az alap nyolcszög 25 m magas, oldalai hossza 16,5 m, a tornyok magassága 26 m, oldalaik hossza 3,1 m. Különlegességnek számít, hogy minden torony két oldala egybeesik az alap nyolcszög oldalaival. A főbejárat kelet felé néz. Az épületet nem véletlenül építették magaslatra: ezáltal magasabbnak hatott, mint amilyen a valóságban volt. Nagyobb távolságból a vár négyszögűnek tűnik.A díszkapu megépítésére különösen nagy figyelmet fordítottak, hiszen ez volt az első építészeti elem, amit az érkező vendégek megpillantottak. A kaput két oldalról faragott pilaszterek tartják. A kapu feletti architrávot kora gótikus és iszlám faragott motívumok díszítik, az oszlopfők faragott oroszlánjai az apuliai román építészet remekei. A kapu falában láthatók az egykori csapórács nyomai. A bejárati kapu és egyes díszítőoszlopok anyaga breccia rossa (jelentése: piros kő). A díszkapu falaiba, a helyi hagyományoknak megfelelően a várat meglátogatók bevésik vagy felírják nevüket és a dátumot, amikor ott jártak. A legrégebbi feljegyzés 1793-ból származik, egy bizonyos Riccardótól.A belső udvart márvány és korallmészkő burkolatok díszítik. Egyetlen fennmaradt díszítőeleme egy kőtábla, amely lovagi felvonulást ábrázol, valamint egy emberszerű alak, ami egy korabeli szobor vagy szoborcsoport maradványa lehet. Az emeletről három franciaablak nyílik a belső udvarra. A falban ugyanakkor több nyílás is van, ezek valószínűleg egy fából készült belső előtetőt tartottak.A szalagdíszekkel dekorált falakat helyi mészkőből építették. Az alsó emeleten nyolc egynyílású, a felső emeleten hét egynyílású, valamint egy háromnyílású, Andria városára néző ablak található.A Castel del Monte különleges tervek szerint épült fel. Nem lehetett a szobákba kívülről bejutni, csakis egy másik szobából, így a császár valószínű tróntermébe is. Korábban azt hitték, hogy a császár merényletektől tartott és így próbálta kivédeni, hogy esetleges merénylők rövid időn belül eljuthassanak lakosztályába. Nem minden helyiség volt közvetlenül összekötve. Az alsó emeleten kétszer is ki kell menni az udvarba ahhoz, hogy a következő helyiséget el lehessen érni. Ez azt jelentette, hogy a felső emeletről követhető volt, hogy ki akar a feljutni. A tornyokban csigalépcsőkön lehetett haladni, amelyek kőből készültek, ami szintén különlegesség, hiszen más, korabeli kápolna és a templom lépcsőtornyaiban általában fát használtak.A tizenhat helyiség mindegyike trapéz alaprajzú, bordás keresztboltozat tartja a mennyezetet, azt pedig korallmészkőből faragott oszlopok. Az emeleti termek tartóoszlopait trilobitás márványból faragták. A mennyezet záróköveit antropomorf, zoomorf vagy fitomorf elemek díszítik. Egyes régészek szerint minden helyiségnek megvolt a maga funkciója a falakon belüli életben, illetve tükrözik az adott periódus társadalmi felépítését is, cáfolva ezzel a császár védelmére épült labirintus elméletét. A két emeletet mindössze három, toronyba épített lépcsőház köti össze. A többi tornyot az esővíz összegyűjtésére használták, a vizet egy, a belső udvar alatti nagy ciszternában tárolták. Az árnyékszékek szintén a tornyokban kaptak helyet, ugyanitt voltak a mosdók is.A vár felépítésében megtalálhatók mind a gótika, mind az iszlám építészet egyes elemei, sőt ókori római hatás is megfigyelhető (pl. az oszlopok kialakításában). A vár egykori kinézetéről azonban keveset tudni. Valószínűsítik, hogy az iszlám kultúra iránt nagy érdeklődést mutató II. Frigyes gazdag díszítést rendelt a várának. A fennmaradt mozaiktöredékek, majolikaburkolatok és falfestmények arra utalnak, hogy a várnak, a maitól teljesen eltérő, színes külsője volt. Az egykoron a várat díszítő szobrokról csak néhány 18-19. századi leírás tanúskodik, ugyanis a brigantaggio idején ellopták vagy tönkretették őket. Két értékes szobrot ma a bari múzeumban őriznek.II. Frigyes nagyon fényűző életet élt, és korának vezető elméit gyűjtötte maga köré. Sok pompás ünnepséget szervezett és ilyenkor valószínűleg a Castel del Monte körül sátorvárost építtetett a vendégei számára, mivel a vár maga alkalmatlan volt nagyobb tömegek befogadására. Erre azonban nincs konkrét bizonyíték, hiszen a király utazásairól szóló korabeli dokumentumok nem tesznek említést arról, hogy II. Frigyes valaha is megszállt volna a várban. Az olasz történészek legújabb elméletei szerint a Castel del Monte csak rövid ideig volt lakható nagyobb csoportok, mint például a császár udvara számára, ezért Frigyes nagyon kevés időt tölthetett itt (ezzel magyarázzák azt is, hogy a várat nem említik utazásainak leírásában). A várban mindazonáltal a legnagyobb luxus és minden elképzelhető kényelem volt, ez elsősorban az arab hatásnak volt köszönhető, hiszen ők építészetileg sokkal előbbre jártak, mint a nyugat-európaiak.A Castel del Monte katonai értelemben nem számított erődítménynek, hiszen hiányoztak egyes, a maga korában megszokott védelmi elemei, mint például a vizesárok és a felvonóhíd. Az épületnek inkább reprezentatív jellege volt, a császári eszmeiség, hatalom kifejezője, a II. Frigyes által nagyon kedvelt nyolcas szimbolika által, amely más épületeiben is megmutatkozik (pl. aacheni dóm).
A nyolcszögletű épületnek többféle szimbolikus jelentést tulajdonítottak. Egyrészt a nyolcágú csillag ősi képe a császárság eszméjének a szimbóluma. Ezenkívül az asztrológusok szerint a nyolcszög, a négyzet és a kör az anyag és szellem között közvetítenek. A keresztény hitvilágban a nyolcas számjegy arra utal, hogy a teremtés hét napját egy nyolcadik követte, amely a feltámadás révén az újrateremtést jelenti, ugyanakkor a nyolcas szám Krisztus visszatérését is jelképezi. A nyolcas szám szimbolikáját a császár valószínűleg tudatosan alkalmazta az általa kezdeményezett építményekben, így a Castel del Monte szerkezetében is.
A Castel del Montét tudatosan a korona képmásaként tervezték. Az aacheni királyi kápolna, ahol a császárt megkoronázták, ugyancsak nyolcszög alaprajzú, a kápolna Barbarossa-gyertyatartója szintén nyolcszögű, és ugyanilyen a haguenaui  Barbarossa-kápolna is, amely a császár kedvenc németországi tartózkodási helye volt.Más elméletek szerint a Castel del Monte csillagképek mintájára épült: e feltételezéseket támaszthatja alá, hogy az év egyes időszakaiban olyan fény- és árnyékhelyzetek jelentkeznek, amelyek a várat egy túldimenzionált égi naptárrá változtatják. Vannak olyan elképzelések is, amelyek szerint II. Frigyes – aki részt vett a kereszteshadjáratokban – magával hozta a Szentföldről a Szent Grált, melyet a Castel del Monte egyik termében rejtett el.1991-ben a német Spiegel folyóiratban megjelent egy cikk, amely két olasz kutató különleges elméletét vázolta fel, akik kapcsolatot véltek felfedezni a vár és az egyiptomi gízai Kheopsz piramis között: A Castel del Monte geometriai formai nyelvében II. Frigyes utalásokat tett más, számára fontos helyekre és épületekre: chartres-i katedrális, Jeruzsálem és a Felsendom. Mindenekelőtt a kutatók a vár alaprajzában a Kheopsz piramis képmását vélték felismerni – jeleket a fáraó eltemetett kamrája helyéről, amelyet mostanáig még senki sem talált meg. Ezen elmélet szerint, amely megszámlálhatatlan számjelképekkel dolgozik, lehetővé válik a gízai piramis újbóli felfedezése, ha ezt az egyiptomi illetékesek jóváhagyják. Ennek a feltételezésnek sok köze van az asztrológiai központú építészethez, amely érvényes mind a Castel del Montéra, mind a Kheopsz piramisra. II. Frigyes számtalan ilyen kapcsolatot ismert. Az olasz kutatók beszámolója azt is bizonyítja, hogy a vár alap mértékegysége az egyiptomi rőf volt, és ezáltal megmagyarázható, hogy a vár kerülete megegyezik a Kheopsz piramis oldalainak hosszával, amely szintén 232,92 méter.
A vár megépítésekor II. Frigyes valószínűleg a stratégiai jelentőségét is szem előtt tartotta, hiszen innen belátni az egész vidéket az Adriai-tenger partjától az Appenninek vonulatáig. A pugliai helyi hűbérurakkal gyakran állt konfliktusban és emiatt állandó készültségben kellett lennie esetleges lázadások leverésére, ezért a várnak háborús jelentősége is volt, habár a legutóbbi kutatások szerint hosszabb ostromnak képtelen lett volna ellenállni. Újabban azt valószínűsítik, hogy a várat rövid ideig, kisebb kísérettel érkező királyok, hűbérurak vették igénybe. Mivel a kor megszokott katonai építészeti elemei (pl. vizesárkok, felvonóhidak stb.) hiányoznak, valószínűleg elsősorban reprezentatív erődítmény volt (a király hatalmának megerősítése) és csak másodsorban lehetett hadi jellege.
Jean-Jacques Annaud A rózsa neve (1986) című filmjében  a titokzatos könyvtár, az Edificium a Castel del Montéról lett megmintázva.
A Castel del Monte képe díszítette az egykori 20 lírás, majd a 200 lírás bélyeget.
Blanchard, Paul. Southern Italy (angol nyelven). London: Somerset Books Company (2007). ISBN 9781905131181 
Fajth Tibor: Itália (Panoráma útikönyvek, Athenaeum Nyomda, Bp. 1980) ISBN 963-243-235-5
Nyerges László: Puglia tartomány. Budapest: Dekameron Könyvkiadó. 2004. = Dekameron Útikönyvek,  ISBN 963933156-2  
Rotter, Ekkehart. Apulien. Dumont Reiseverlag, Ostfildern (2007). ISBN 978-3-7701-4314-6 
Santori, Irene: Castel del Monte, Libreria dello Stato, Istituto Poligrafico e Zecca dello Stato, Roma, 2004, ISBN 88-240-3435-7

A reneszánsz idején a vár nevével kapcsolatban született egy monda, amely szerint Vergilius – akit szívesen szerepeltettek varázslóként is – a vár egyik szobájában felfüggesztett egy vaskalitkát, benne egy lezárt üveggel, abban egy tojással és azt mondta, hogy ameddig az el nem törik, a vár urának baja nem lesz. A monda szerint I. Johanna nápolyi királynő uralkodása idején eltörött a tojás, és hiába tettek helyébe másikat, a végzet beteljesedett, és családjának sok tagja itt végezte életét, többek közt az utolsó Anjou, II. Johanna is.
A vár Megarisz (olaszul Megaride) kis szigetén áll, ahol az első cumaei telepesek az i. e. 4. században megalapították a régi város magvát. Az 1. században egy római patrícius, Lucius Licinius Lucullus villát építtetett ezen a helyen, amit az 5. század elején III. Valentinianus római császár megerősített. Az utolsó nyugatrómai császár, Romulus Augustus ide vonult vissza, miután Odoaker 476-ban elűzte. Eugippius 492-ben kolostort emeltetett itt.
A római kori épületeket a 9. században a helyi lakosok lebontották, nehogy a szaracén fosztogatók elfoglalják őket. Az első várat ezen a helyen a normannok építették, a 12. században. Jelentőségéből az I. Anjou Károly által elképzelt Castel Nuovo felépítése után veszített. A Castel dell'Ovo a királyi udvartartás és kincstár székhelye lett. 1387. április 19-én, a Castel dell’Ovo falai között keltek László nápolyi király levelei, amelyekben atyja, II. Károly halálával együtt a magyar királyi méltóság birtokbavételét is közhírré tette, Zsigmond magyar király ellenében.
A vár mai formáját az aragón fennhatóság alatt kapta (15. század). Az itáliai háborúk során a franciák és a spanyolok is ágyúzták. A Nápolyi Köztársaság felkelői 1799-ben a Bourbon-pártiakat lőtték innen.
Az 1800-as években kis halászfalu alakult a vár tövében, Borgo Marinari. A falucska ma is létezik, viszont inkább vendéglőiről és motorcsónak-kikötőjéről ismert.
A várat 100 m hosszú földnyelv köti össze a szárazfölddel, melynek elején két bástya áll.
A vár szögletes, kb. 200 m hosszú és 45 m széles. A belső épületekben kiállításokat és különféle rendezvényeket tartanak. A kastély mögötti nyúlványt eredetileg kikötőnek használták. A vár délkeleti oldalán impozáns kerek torony áll.

A Castello Aragonese vagy más néven Castel Sant’Angelo Taranto óvárosának (Città Vecchia) délnyugati részén helyezkedik el a Mar Piccolót és Mar Grandét összekötő csatorna partján, a Ponte Girevole mellett.
A négybástyás erődítmény elődjét 916-ban építették a várost uraló bizánciak, a szaracénok és a Velencei Köztársaság támadásainak kivédésére. 
A mai is álló erődítményt 1486-ban kezdték el építeni II. Ferdinánd nápolyi király parancsára, Francesco di Giorgio Martini építész tervei alapján. Az eredeti terveken egy négybástyás, négyzet alakú erődítmény, valamint a csatorna mentén végighúzódó fal és három további bástya megépítése szerepelt. Pénzhiány miatt azonban csak az erődítmény épült fel. Az erődítmény 1492-re készült el. Mivel Ferdinánd aragóniai illetőségű volt, innen kapta az erőd is a Aragonese (aragón) titulust.
1707-ben börtönnek alakították át. 1887-ben az olasz haditengerészet szerezte meg.
Napjainkban Taranto városának egyik látványossága. Falai között egy tengerészeti múzeumot rendeztek be.
Rotter, Ekkehart. Apulien. Dumont Reiseverlag, Ostfildern (2007). ISBN 978-3-7701-4314-6
Céline Marie Claudette Dion (Charlemagne, Québec, 1968. március 30. –) többszörös Grammy-díjas kanadai énekesnő.
A québeci nagy családban született Céline akkor vált a francia nyelvű világ tinisztárjává, amikor ügynöke és későbbi férje, René Angélil saját házát terhelte jelzáloggal, hogy Celine első lemezét finanszírozza. 1990-ben Unison című angol nyelvű albuma Észak-Amerika és a világ angol nyelvterületeinek hírességévé tette.
Céline Dion első nemzetközi sikereit az 1980-as években érte el, amikor megnyerte 1982-ben a Yamaha World Popular Song Fesztivált és 1988-ban az Eurovíziós Dalfesztivált. Francia lemezek sorozata után 1986-ban szerződést írt alá a kanadai CBS Recordsszal. A 90-es években Angélil segítségével világhírnevet szerzett. Miután leszerződött az Epic Recordsszal és a francia mellett számos angol nyelvű lemezt is elkészített, a popzene történetének egyik legsikeresebb művészévé vált. Számos zenei díj mellett 1998-ban megkapta szülőhazája, Kanada két legjelentősebb kitüntetését. 1999-ben, sikerének csúcsán bejelentette, hogy karrierjét megszakítja, egyrészt, hogy családot alapítson, másrészt, hogy több időt tölthessen férjével, akinél időközben rák kialakulását diagnosztizálták. 2002-ben visszatért a színpadra, és hároméves szerződést írt alá a Las Vegas-i Caesars Palace esti színpadi showjára a Colosseumba, amelyet később öt évre terjesztettek ki. Ikreinek megszületése után, 2011-től az énekesnő újabb hároméves műsorsorozatba kezdett a Colosseum színpadán.
Az énekesnő zenéjét számos műfaj alakította, a rocktól az R'n'B-n keresztül a gospel és az európai klasszikus zenei stílus egyaránt. Miközben albumait gyakran vegyes visszajelzések követik, képzett és erőteljes énekhangját mindig elismerés fogadja. Dion minden idők legsikeresebb kanadai művésze, a második legsikeresebb művésznő az Egyesült Államokban, a Nielsen SoundScan forgalmi adatai szerint, és az egyetlen olyan női előadó, akinek két olyan kislemeze is született, amelyek több mint egy millió példányban keltek el az Egyesült Királyságban. Azonkívül 1995-ös D’eux című albuma minden idők legnagyobb példányszámában elkelt francia nyelvű albuma. 2004-ben, miután a lemezeladások átlépték a 175 millió példányszámos határt, az énekesnő Chopard Diamond-díjat kapott a World Music Awards díjátadó rendezvényen, mint minden idők legsikeresebb művésznője. A Sony Music Entertainment szerint Céline Dion már több mint 200 millió albumot adott el világszerte.
Celine egy zeneszerető 14 gyermekes család  legkisebb gyermekeként látta meg a napvilágot a kanadai Charlemagne városában, 1968. március 30-án. A család a kanadai francia kisebbséghez tartozott. A zene mindig is a család része volt, maga az énekesnő is Hugues Aufray francia énekes Céline című daláról kapta nevét. Szülei, Therese Tanguay és Adhemar Dion kis klubjukban, a Le Vieux Baril-ben dolgoztak, ahol a család gyermekei rendszeresen felléptek. Céline már ötéves korától arról álmodozott, hogy világszerte ismert és elismert énekesnő lesz. 1973. augusztus 13-án lépett először közönség elé a kis Céline egyik bátyja, Michael esküvőjén, ahol Christine Charbonneau Du fil des aiguilles et du coton című dalát adta elő.
12 éves korában egyik bátyjával és édesanyjával megírta első saját Ce n’était qu’un rêve (Csak álom volt) című dalát. Bátyja, Michel Dondalinger Dion elküldte a felvételt René Angélil ügynöknek és zeneproducernek, akinek a nevét egy Ginette Reno-album hátulján találta. Angélil egyből beleszeretett Céline hangjába, és elhatározta, sztárt farag belőle. 1981-ben jelzálogot vett fel saját házára, hogy kifizethesse Céline első stúdióalbumának, a La voix du bon Dieu című lemeznek a költségeit. A lemez a helyi listák élére került, és Québec sztárjává tette Céline-t. Népszerűsége akkor kezdett világszerte is terjedni, amikor 1982-ben részt vett a Yamaha Music Fesztiválon Tokióban, és megnyerte a legjobb előadó díjat, valamint a Tellement j’ai d'amour pour toi című dala a legjobb dal aranyérmét.1983-ra az énekesnő lett az első kanadai művész, aki Franciaországban aranylemezt tudott készíteni, melyet a D'amour ou d'amitié című kislemeze ért el, emellett megnyert több Félix-díjat is, köztük a legjobb női előadónak és az év felfedezettjének járó díjakat is. Európába, Ázsiába és Ausztráliába akkor ért el hírneve, amikor Svájcot képviselve részt vett az 1988-as Eurovíziós Dalfesztiválon, és Ne partez pas sans moi című dalával szoros versenyben megnyerte a dublini versenyt. Az amerikai kontinens zeneiparába még ekkor sem sikerült betörnie, aminek részben az volt az oka, hogy akkor még csak francia nyelven jelentek meg dalai. Tizennyolc éves korában, amikor látta Michael Jackson egyik előadását, azt mondta ügynökének, ő is olyan sztár akar lenni, mint Jackson. Bár Angélil bízott Céline tehetségében, tudta, hogy az egész világ meghódításához imázsváltásra van szükség. Az énekesnő kissé háttérbe vonult, ezalatt fogorvosi kezelésnek vetette alá magát, hogy külsején javítson, tökéletesítette angol tudását, majd másfél év múlva rövid hajjal és szűk ruhákat viselve tért vissza.1989-ben az Incognito Tour egyik koncertjén Céline hangja elment. Először Québec legjobb fül-orr-gégészét, Marcel Belzile doktort kereste föl, aki továbbirányította őt a világ legjobbjához, William Gouldhoz. Az orvos ultimátumot adott neki, mely szerint vagy hangszálműtétnek veti alá magát, vagy három hétig egyetlen szót sem szólhat. Ő az utóbbit választotta, majd az orvos társával, dr. William Riley-val elkezdtek gyakorolni, a hangszálait edzeni, mert orvosai szerint „nem tudott énekelni, és túl régóta, túl rosszul használta őket”.
Két évvel azután, hogy angol tudását felfejlesztette, 1990-ben az énekesnő elkészítette első angol nyelvű lemezét Unison címmel, melynek címadó dalát ugyanezen évben Laura Branigan énekelte, Laura Branigan című albumán. Új lemezének létrejöttét számos ismert zenész segítette, köztük Vito Luprano és David Foster kanadai producer is. Zeneileg az 1980-as évek soft rock irányzata járta át a dalokat, a kritikusok is jó véleménnyel voltak róla. Jim Faber, az Entertainment Weekly cikkében azt írta, hogy Dion hangja ízléses, nem mesterkélt, és az énekesnő sosem próbált olyan stílust magára erőltetni, ami meghaladná erejét. Stephen Erlewine, az Allmusic kritikusa szerint az új lemez egy jó, kifinomult amerikai bemutatkozás. Az angol nyelvű lemezről a (If There Was) Any Other Way, a The Last to Know, a Unison és a Where Does My Heart Beat Now is kislemezre került. Az utóbbi, egy közepes tempójú soft rock ballada, melyben az elektromos gitár játszotta a fő szerepet, és ami az első olyan kislemez volt, amely bekerült az amerikai Billboard Hot 100-as lista legjobb tíz dala közé; legjobb helyezése a negyedik volt. A Unison album sikerei Európa és Ázsia mellett az Egyesült Államokban is meghozta az egyre fokozódó sikert Céline Dionnak.
1991-ben Dion tagja volt a Voices That Care című dalt előadó népszerű énekescsoportnak. Az előadók között volt többek között Randy Travis, Peter Cetera, Bobby Brown, Luther Vandross, Michael Bolton, Little Richard és Will Smith is, dalukat az öbölháború „Sivatagi vihar” elnevezésű hadműveletben harcoló amerikai csapatoknak ajánlották. Az énekesnő igazi nemzetközi áttörése akkor jött el, amikor Peabo Brysonnal duettben elénekelte a A Szépség és a Szörnyeteg című film betétdalát (Beauty and the Beast). Mind a kritikusok véleménye, mind a bevételek terén sikert hozott a dal, ez volt a második olyan amerikai kislemeze, amely bejutott a legjobb tíz közé, és ami elnyert egy Oscar- és egy Grammy-díjat is. A dal rákerült az 1992-es Celine Dion című stúdióalbumra is, amelyben fokozódott a rock stílus hatása, keveredve a soul és a klasszikus zene elemeivel. A dalokban a korábbi lemezekhez hasonlóan itt is a szerelem kapta a legnagyobb hangsúlyt. A David Foster és Diane Warren közreműködésével készült lemez ugyanolyan pozitív fogadtatásra talált, mint a Unison. Hasonló, bár némileg kisebb sikert könyvelhettek el még az If You Asked Me To, a Love Can Move Mountains és a Nothing Broken But My Heart című kislemezek is.
Ez idő tájt jelent meg a következő francia nyelvű stúdióalbum, a Dion chante Plamondon. Ez nagyrészt feldolgozásokat tartalmazott, illetve négy új dal is rákerült. Kanadában és Franciaországban 1991–1992 során, majd 1994-ben a nemzetközi zenei piacokon is kiadták, ez volt az énekesnő első albuma, ami elérte ezt a teljesítményt. Dalai közül a Un garçon pas comme les autres (Ziggy) volt igazán sikeres Franciaországban, amely elérte a listák második helyét, és aranylemez lett. Québecben már a megjelenés napján elérte az aranylemez minősítést, Dion pedig a következő évben egy Félix- és egy Juno-díjat kapott a sikereknek köszönhetően.
1992-re a Unison sikerei Észak-Amerikában is a sztárok közé emelte az énekesnőt, aki ezzel elérte egyik fő célkitűzését: betört az angol nyelvű zeneiparba, és hírnevet szerzett ott. Ezzel párhuzamosan Kanadában élő francia rajongótábora neheztelt rá, mert elhanyagolva érezték magukat. E negatív érzéseket azért sikerült feloldania: az 1990-es Félix-díj átadásakor visszautasította az év angol nyelvű művésze kategóriában neki ítélt díjat, mondván, hogy nem tartja magát angol nyelvű művésznek. Azt nyilatkozta, ő mindig is francia művész volt, és az is marad.A zenei sikerek mellett Céline magánéletében is változások következtek be. Menedzsere, a huszonhat évvel idősebb Angélil a szerelme is lett, bár ezt a nyilvánosság elől hosszú időn át titokban tartották. Úgy gondolták, ártana az énekesnő karrierjének, ha rajongói helytelenítenék kapcsolatukat.
1993-ban Dion elárulta érzelmeit a nyilvánosságnak. The Colour of My Love című albumának ajánló részében a „szerelme színének” (the colour of her love) nevezte Renét. Félelmeik ellenére rajongóik örültek a hírnek, és a pár 1994 decemberében fényűző esküvő keretében házasodott össze, amit élőben közvetített a kanadai televízió.A szerelmének dedikált album dalainak témája a szerelem és romantika köré épült. Ez volt Céline karrierjének addigi legsikeresebb lemeze, amiből több mint hat millió darab kelt el az Egyesült Államokban, két millió darab Kanadában, és több ország sikerlistáin is elérte az első helyezést. A lemezről készült az első, Amerikában, Kanadában és Ausztráliában is megjelent kislemez Jennifer Rush 1985-ös slágerének feldolgozásával, a The Power of Love című dallal. Ez a dal volt az énekesnő védjegye (signature hit) egészen az 1990-es évek végéig. A Clive Griffinnel énekelt When I Fall in Love az amerikai és a kanadai listákon már csak közepes sikert ért el, de két Grammy-jelölést is kapott, amelyből egyet el is nyert. A The Colour of My Love lett Dion első jelentős sikere Európában is, de főleg az Egyesült Királyság területén. Mind az album, mind a Think Twice című kislemez öt egymást követő héten át birtokolta a brit listák tetejét. A Think Twice hét hétig maradt az első helyen, az énekesnő negyedik olyan kislemeze volt, amely több mint egy millió példányban fogyott el a brit zenei piacon, a The Colour of My Love album pedig ötszörös platinaminősítést ért el, miután kétmillió példányban kelt el.Dion tartotta magát francia gyökereihez, és újabb francia lemezeket is készített az angol nyelvűek között. Az 1994-es, a párizsi Olympia színházban tartott koncertről készült egy élő lemez À l’Olympia címmel. Promóciós dala, a Calling You élő verziója hetvenötödik helyet ért el a francia kislemez listán. Készült egy közös dal az Alvin and the Chipmunks együttessel, a Petit Papa Noël című dalt két nyelven vették föl az A Very Merry Chipmunk című karácsonyi albumra. 1995-ben adták ki a D’eux – az Egyesült Államokban a The French Album – című lemezt, amely minden idők legsikeresebb francia nyelvű lemeze lett. Dalai jelentős részének írója és producere Jean-Jacques Goldman volt, közülük a Pour que tu m'aimes encore és a Je sais pas is óriási sikert aratott. Az előbbi tizenkét héten át tartotta első helyét Franciaországban, majd elérte a platinaminősítést. Az Egyesült Királyságban és Írországban is a legjobb tíz között szerepelt, ami ritka esemény volt francia nyelvű dal esetében. A második kislemez dal, a Je sais pas is elérte a legjobb helyezést a francia kislemezek között, és ezüst minősítést ért el az országban. A két dal angol nyelvű változata rákerült az énekesnő 1996-ban megjelent Falling into You című albumára, If That's What It Takes és I Don't Know címmel.
Az 1990-es évek közepén Dion lemezeit még mindig a melodramatikus balladák uralták, de helyet kaptak a tempósabb kortárs popdalok is. A tehetséges Jim Steinman és David Foster igyekezett a divatnak megfelelő számokat írni az énekesnőnek. Bár a kritikusok véleménye változó volt, Céline lemezei jól teljesítettek a nemzetközi lemezlistákon, és 1996-ban harmadik alkalommal is az övé lett a World Music Awards díja az év legtöbb lemezt eladott kanadai énekesnője kategóriában. Az 1990-es években megerősítette helyét a világ legsikeresebb előadói között.
1996-ban jelent meg Dion negyedik angol nyelvű lemeze Falling into You címmel, amelyben zenéjének további fejlődése mutatkozott meg. Hogy szélesebb közönséghez is elérjen, a dalokban több elemet vegyítettek, a zenét nagyzenekari hangzással, afrikai kántálással és más, gondosan kidolgozott zenei hatásokkal dúsították. Ezek mellett a hegedű, a klasszikus gitár, a harsona, egy brazil pengetős hangszer, a cavaquinho és a szaxofon is segített az új hangzásban. A kislemezek zenei stílusok széles skáláját fogják át. A Falling into You című címadó dalt és a River Deep, Mountain High című Tina Turner-feldolgozást főként az ütőhangszerek jellemzik, az It's All Coming Back to Me Now (Jim Steinman-feldolgozás) és az All by Myself lágyabb rock hangzású, de a klasszikus zongorai hangokkal elegyítve, a slágerlista vezető Because You Loved Me pedig egy ballada, amely az 1996-os A hírek szerelmesei című film betétdala lett.A Falling into You az énekesnő addigi karrierjének legjobb visszhangjára talált a kritikusok részéről. Míg Dan Leroy szerint a lemez nem sokban különbözik az előzőtől, és Stephen Holden (The New York Times) és Natalie Nichols (Los Angeles Times) azt írta, hogy előírásos, olyan kritikusok szerint, mint Chuck Eddy az Entertainment Weekly, Stephen Thomas Erlewine az AMG cikkírója és Daniel Durchholz olyan jelzőkkel halmozta el a lemezt, mint „lenyűgöző”, „szenvedélyes”, „stílusos”, „elegáns” és „hihetetlenül jól összeállított”. Ez lett Dion legsikeresebb albuma mind kritikusi, mind bevételi szempontból. Számos országban került a listák élére, és minden idők egyik legnagyobb eladást produkáló lemeze lett. Az Egyesült Államokban listavezető lett, majd 11-szeres platinaminősítést ért el a több mint 11 millió eladott példány után. Kanadában több mint egy millió kelt el belőle, így gyémántlemez lett. Az IFPI kilencszeres platinaminősítést igazolt, mely elismerést mindössze két másik album szerzett meg a történelem során, azok közül az egyik szintén Céline lemeze, a Let's Talk About Love. Következő évben az album Grammy-díjat nyert mind az év popalbuma, mind pedig az év albuma kategóriákban. Céline Dion világszerte tovább erősítette hírnevét, amikor felkérték, hogy az 1996-os atlantai nyári olimpiai játékok nyitóünnepségén elénekelje a The Power of the Dream című dalát. 1996 márciusában az album további népszerűsítésére koncertturnéra indult az énekesnő, a Falling into You Tour keretében több mint egy éven át adott koncerteket világszerte.
A lemezt a folytatásként emlegetett Let's Talk About Love követte 1997-ben. Felvételei Londonban, New Yorkban és Los Angelesben zajlottak, és olyan különleges vendégénekesek vettek részt a produkcióban, mint Barbra Streisand (Tell Him), a Bee Gees (Immortality) és Luciano Pavarotti (I Hate You Then I Love You). További közreműködő volt még Carole King, George Martin, Bryan Adams, valamint a jamaicai származású Diana King, akivel a Treat Her Like a Lady című reggae dalban énekelt együtt. A lemez a Falling into You-hoz hasonlóan sikeresnek bizonyult, világszerte listavezető lett, huszonnégy eladási területen ért el platinalemez minősítést, és az énekesnő karrierjének leggyorsabban fogyó albuma lett. Az Egyesült Államokban, megjelenésének hetedik hetében már elérte a csúcspozíciót, később pedig tíz millió eladott példány után tízszeres platinalemez lett. Kanadában, megjelenésének hetében 230 212 példány kelt el belőle, amivel azóta is rekordtartó. Az országban végül is gyémántlemez lett, miután átlépte az egymilliós eladási határt. Legsikeresebb dala a My Heart Will Go On című klasszikus ballada, amelynek írója és zeneszerzője James Horner és Will Jennings, producere Horner és Walter Afanasieff volt. A Titanic című film betétdalaként világszerte a listák élére került és Dion következő védjegyévé vált, majd Oscar- és Golden Globe-díjat nyert, mint legjobb eredeti filmbetétdal. 1999-ben az énekesnő elnyert további két Grammy-díjat is – a legjobb női popénekes teljesítményért és az év felvételéért –, a dalnak köszönhetően. A My Heart Will Go On és a Think Twice című dalok sikere után Céline Dion volt az egyetlen olyan énekesnő az Egyesült Királyságban, akinek két kislemeze is több mint egymillió példányban kelt el. Az album népszerűsítésére Dion 1998 augusztusában Let's Talk About Love Tour címmel koncertkörútra indult. Kevesebb, mint másfél év alatt 88 koncertet adott Észak-Amerikában, Ázsiában és Európában.Az 1990-es évtizedet Dion három különösen sikeres albummal zárta. 1998-ban végén jelent meg a These Are Special Times című karácsonyi lemez, 1999-ben újabb francia nyelvű albumot készített S'il suffisait d'aimer címmel, majd ugyanezen évben egy válogatáslemez is készült, az All the Way… A Decade of Song A karácsonyi albumon az énekesnő dalszövegíróként is közreműködött, Ric Wake és Peter Zizzo mellett társírója volt a Don't Save it all for Christmas Day című dalnak. Az album dalai az addigi legklasszikusabb hangzásban készültek. Az R. Kellyvel közösen énekelt duett (I'm Your Angel) Dion negyedik „number one” amerikai kislemeze lett, de a világ többi részén is vezető helyeket ért el. Az All the Way… A Decade of Song a legsikeresebb Dion-dalokat és hét újat is bemutatott, köztük az első kislemezdalt, a That's the Way It Is-t, a The First Time Ever I Saw Your Face című Roberta Flack-feldolgozást és a Frank Sinatrával duettben előadott All the Way-t. Ez a lemez is óriási sikert aratott világszerte. Az Egyesült Államokban három hétig tartotta első helyét, majd hétmilliónyi eladott darab után hétszeres platinalemez lett. Az Egyesült Királyságban, Kanadában és Ausztráliában is hasonló sikert ért el. Az évtized végére újabb francia dalok készültek. A S'il suffisait d'aimer minden nagyobb francia nyelvterületen befutott, Franciaországban, Svájcban a belgiumi Vallóniában és Kanadában is. Franciaországban több mint másfél millió példányban fogyott, így gyémántlemez lett. Az 1990-es évek végére Céline Dion több mint 100 millió albumot adott el világszerte, és díjak tömkelegét nyerte el. Tovább erősítette helyét a zeneipar legnagyobb popdívái között, amikor 1998-ban felkérték, hogy a VH1 Divas Live című műsorában szerepeljen Aretha Franklin, Gloria Estefan, Shania Twain és Mariah Carey mellett. Még ugyanezen évben Céline megkapta szülőhazájának két legnagyobb kitüntetését, a Kanada Rend legmagasabb fokozatát és a Québec Nemzeti Rend tiszti fokozatát. Egy évvel később felkerült a Canadian Broadcast Hall of Fame-re, és csillagot kapott a kanadai hírességek sétányán.A '90-es évek végén azt a pop-rock stílust, ami korábbi lemezeire volt jellemző, felváltotta egy jóval felnőttesebb kortárs zenei hangulat. Ettől függetlenül továbbra is a szerelem maradt legtöbb dalának központi témája, ami egyes kritikusokat arra vezetett, hogy Dion zenéjét elcsépeltnek, közhelyesnek tartsák és elutasítsák. Mások ezután is dicsérték, egyfajta technikai csodaként jellemezve előadásait, a These Are Special Times című albumról pedig olyan kritika is született, mely szerint az énekesnő egy zenei olimpikon, aki számára nem létezik sem elérhetetlen cél, sem elérhetetlen hang.
Tizenhárom album és számos koncert után Dion úgy érezte, nyugalomra van szüksége. Utolsó albumán, az All the Way… A Decade of Song című lemezen bejelentette, hogy háttérbe vonul egy időre a színpadtól, hogy a saját életét élhesse. Férjénél ekkortájt diagnosztizáltak torokrákot, ami szintén a visszavonulásra sarkallta őt. Az énekesnő a szünet idején sem tudott teljesen kikerülni a rivaldafényből. 2000-ben a National Enquirer valótlan tartalmú cikket közölt a párról. A lap tévesen idézte az énekesnő szavait, és főcímként jelentette: „Ikreket várok!” Dion ezért több mint húszmillió dollárra perelte a lapkiadó társaságot. Az Enquirer szerkesztői a következő számban elnézést kértek és visszavonták állításaikat, majd Dion és férje tiszteletére anyagi támogatást nyújtottak az American Cancer Society szervezetnek. Egy évvel az eset után, mesterséges megtermékenyítést követően, 2001. január 25-én megszületett fiuk, René-Charles Dion Angélil. A 2001. szeptember 11-ei terrortámadások után az énekesnő visszatért a színpadra, és az America: A Tribute to Heroes elnevezésű jótékonysági koncerten előadta a God Bless America című dalt. Chuck Taylor, a Billboard cikkírója szerint „Dion előadása eszébe juttatta, miért is ő a kor egyik ünnepelt énekesnője: képes olyan érzelmek tolmácsolására, amelyek felrázzák a lelkünket. Megindító, érzékeny és elegáns – csak ajánlani tudom azoknak, akik a történtek feldolgozásával küszködnek.” Dion 2003-ban a 37. Super Bowl rendezvényen is elénekelte a dalt a San Diego-i Qualcomm stadionban.2001 decemberében jelent meg Georges-Hébert Germain közreműködésével az énekesnő életrajza My Story, My Dream címmel, amely gyermekkorától 2000-ig tárja föl Dion életének mozzanatait, a szülői háztól a világhírnévig. A könyv Magyarországon 2001-ben Életem, az álmom címen jelent meg az Etoile Kiadó gondozásában.
2002 márciusában, három háttérben töltött év után jelent meg a találóan A New Day Has Come (magyarul Új nap jött el) címet viselő album. Az album az énekesnő addigi legszemélyesebb tartalmú lemeze, dalaiban Dion érettebb oldala mutatkozik meg. E változás az anyaság miatt érzett felelősségtudat következménye, mert Dion saját szavaival szólva, „az anyaság felnőtté tesz.” „Az új nap Renének, nekem a kisbaba… az A New Day Has Come című dal nagyon jól ábrázolja, hogyan érzem magam most. Az egész albumot jellemzi. A lemez több mint tizenhét országban – köztük az Egyesült Királyságban és Kanadában is – a listák első helyén debütált. Az Egyesült Államokban a Billboard 200-as lista első helyén mutatkozott be, már a megjelenés első hetében 527 ezer példányban kelt el. Ez volt Dion első, listavezetőként debütáló albuma ezen a listán. Az Államokban végül is háromszoros, Kanadában pedig hatszoros platinaminősítést ért el.Bár a lemez kereskedelmi szempontból sikeresnek bizonyult, a kritikusi visszhang inkább felejthetőnek, dalszövegeit pedig élettelennek ítélte. A Rolling Stone magazin és az Entertainment Weekly munkatársainak véleménye szerint Dion zenéje nem lett kiforrottabb a karrierjében tartott szünet alatt, és dalait közhelyesnek, középszerűnek értékelték. Sal Cinquemani, a Slant magazin cikkírója szerint az album „csöpögős, érzelgős popdalok terjengős gyűjteménye.” Az erről az albumról született első kislemez (A New Day Has Come) a Billboard Hot 100 listán elért legjobb helyezése a 22. hely volt. A Hot Adult Contemporary Tracks listán huszonegy egymást követő héten át volt listavezető, megdöntve ezzel a korábbi leghosszabban vezető dal rekordját. A túlszárnyalt rekordtartó dalok Phil Collins You'll Be in My Heart és Dion Because You Loved Me című dalai voltak, melyek egyaránt tizenkilenc héten át tudták megtartani listavezető helyüket. 2002-ben az énekesnő részt vett több jótékony célú koncerten is, köztük a híres VH1 Divas Live koncerten, melyet a VH1 Save The Music Foundation támogatására szerveztek olyan előadók közreműködésével, mint Cher, Anastacia, Dixie Chicks, Mary J. Blige, Whitney Houston, Cyndi Lauper, Shakira és Stevie Nicks.
Személyes élményeiből merítve készítette el Dion 2003-ban One Heart című albumát, amelyben élete iránti nagyrabecsülését mutatja be. A dalok jellemzően dance stílusban szólnak, ami eltér a korábbi szárnyaló, melodramatikus balladáktól. Emiatt az új lemez meglehetősen vegyes fogadtatásban részesült. A közepes siker ellenére még a legenyhébb kritikákban is jelen voltak a „kiszámítható” és a „banális” értékelések. A dalok közé került Cyndi Lauper egy 1989-es dalának, az I Drove All Night-nak feldolgozása, ami egy Chrysler-reklámkampány részeként készült, stílusában a dance-pop és a rock and roll jegyeit hordozza. A reklámot változó kritikákkal illették, köztük olyan is volt, ami szerint Dion csak a szponzorai elégedettségét akarta kielégíteni. Azonban többen is, köztük Bonita Stewart, a Chrysler Group Marketing Communications igazgatója azt állította, „a Chryslert lenyűgözte, hogy etnikai hovatartozástól függetlenül kedveli mindenki az énekesnőt.” Hozzátette azt is, hogy az énekesnő „kifinomultságot, romantikát, szenvedélyt hozott a márkának.”2003 októberében jelent meg egy újabb francia nyelvű lemez, az 1 fille & 4 types, amely az előző kiadványnál jobb fogadtatásban részesült, és azt mutatta, hogy Dion megpróbál kitörni a dívaimázsból. Az album létrejöttét Jean-Jacques Goldman, Gildas Arzel, Eric Benzi és Jacques Veneruso segítette, akikkel korábban is együttműködött már két sikeres francia lemezénél, a S'il suffisait d'aimer és a D’eux megalkotásánál. Az énekesnő maga is az „öröm albumának” titulálta a lemezt, amelynek borítóján a korábbi beállított képekkel ellentétben Dion egyszerű, nyugodt pillanatban látható. Franciaországban, Kanadában és Belgiumban is széles körű sikert ért el és listavezető lett. Franciaországban 700 000 eladott példány után kétszeres platinalemez lett. Erlewine az Allmusic.com-on azt írta, hogy Dion dalai újra a csúcson vannak és hogy az énekesnő „visszatért a popzene alapjaihoz, és olyan színvonalon énekel, ami régen volt hallható tőle.”
A One Heart után 2004-ben következett ismét egy angol nyelvű album, a Miracle. Ez Dion és Anne Geddes fényképész közös projektje volt, aminek központi témája a kisbabák és az anyaság. A lemezt jellemzően altatók és más anyai szeretettel és inspirációval kapcsolatos dalok alkotják, köztük a legnépszerűbbek Louis Armstrong What a Wonderful World és John Lennon Beautiful Boy című feldolgozásai lettek. A fogadtatás ismét vegyes volt. Az Allmusic.com-on ötből három csillagot kapott, Stephen Thomas Erlewine szerint „a legrosszabb, ami a lemezről elmondható, hogy nincs benne semmi meglepetés, de a közönség egy ilyen lemezzel kapcsolatban nem is akar meglepetést; nyugalmat várnak, nem számít, hogy ezt felújított dalok vagy újszülöttek fotói formájában kapják meg. A Miracle megadja mindkettőt, ami vonzóvá teszi mind a várandós, mind az új anyák számára, Dion közönségének körében.” Chuck Taylor, a Billboard magazinban azt írta, hogy a Beautiful Boy egy „nem várt drágakő”, és Diont „kortalan és sokoldalú művész”-nek nevezte, ezzel szemben Chuck Arnold a People magazinban azt állította, hogy a lemez túl szentimentális, miközben Nancy Miller az Entertainment Weeklyben úgy vélte, a könyvet, CD-t és DVD-t is tartalmazó csomag csak egy okos ötlet volt az új anyák könnycsatornáinak beindítására. A Miracle a Billboard 200 listán a negyedik, Kanadában pedig első helyen debütált, majd 2005 januárjára platinalemez lett.Bár Céline lemezei kereskedelmi szempontból sikeresnek bizonyultak, nem érték el korábbi munkáinak sem az eladási számait, sem pozitív fogadtatását. A 2000-ben megjelent The Collector's Series, Volume One és a 2003-as One Heart sem felelt meg a kritikusok várakozásának. Dalai kevesebb teret kaptak a rádiókban, mivel a Dion-, Carey- és Houston-féle lírai dalok általánosságban is kevesebb teret kaptak a tempósabb kortárs és hiphopdalok mellett. Ennek ellenére 2004-re Dion világszerte eladott összes lemezének száma átlépte a 175 millió darabot, amiért Chopard Diamond-díjat kapott a 2004-es World Music Awards díjkiosztáson. A World Music Awards hivatalos weboldala szerint ennek a díjnak a kiérdemlése nagyon ritka, nem egy minden évben átadott elismerés, a művészek csak 100 millió eladott album után részesülhetnek ebben.
2002 elején Dion bejelentette, hogy három éven át egy hatszáz előadásból álló showműsor-sorozatba kezd a Las Vegas-i Caesars Palace hotel Colosseum nevű, három páhollyal és 4100 ülőhellyel rendelkező színházában, melyet kifejezetten az énekesnő számára építettek. „Évek óta ez volt a legjobb üzleti döntés a nagyobb előadóművészek között” – írta cikkében a Chicago Sun-Times. Az ötlet akkor fogant meg Céline fejében, amikor még a karrierjében tartott szünet elején látta Franco Dragone O című műsorát. 2003. március 25-én elkezdődött az A New Day… című Céline-show. A nyitóelőadáson számos híresség volt jelen, köztük Dick Clark, Alan Thicke, Kathy Griffin és Justin Timberlake, aki az a televíziós felvétel házigazdája volt. Műsorának elkészítéséhez Dragone-t kérte fel, a produkció a tánc, a zene és a látvány kombinációjára épült. Dion táncosok és különleges effektek körében adta elő legnagyobb sikerű dalait, koreográfusa Mia Michaels volt. Mike Weatherford kritikus szerint az első alkalommal Dion nem volt olyan nyugodt, mint kellett volna, és néha nehéz volt megtalálni az énekesnőt a rengeteg díszlet és táncos között. Ennek ellenére a show Dion tökéletes színpadi jelenléte és egyszerű fellépő ruháinak köszönhetően élvezhető volt.2004. január 6-án az énekesnő csillagot kapott a hollywoodi hírességek sétányán.Dion estéről estére, heti öt alkalommal lépett fel műsorával a Colosseumban. A műsor a drága jegyárak miatti panaszok ellenére is népszerű volt a közönség körében, és az énekesnő az utolsó előadásig telt ház előtt énekelt. A jegyek átlagos ára 135,33 dollár volt. A Pollstar adatai szerint 2005 első felében összesen 322 000 jegy kelt el, ami 43,9 millió dolláros bevételt jelentett, és 2005 júliusáig 384 műsorból 315 telt házas volt. 2005 végére több mint 76 millió dollárra nőtt a bevétel, ami a 2005-ös Billboard's Money Makers list hatodik helyére juttatta a showműsort. Az A New Day… a hatodik legsikeresebb turné volt 2006-ban Amerikában.
A sikernek köszönhetően Dion szerződését 2007-ig meghosszabbították, először még határozatlan időre. 2007. január 5-én jelentették be, hogy 2007. december 15-ig tart a showműsor-sorozat, az utolsó két hónap jegyeinek árusítása március 1-jétől kezdődött. A négy és fél éves koncertsorozat összesen 400 millió dolláros bevételt hozott, és közel 3 millióan láthatták. A hatalmas sikerre tekintettel 2007. december 10-én Európában, majd a következő napon Észak-Amerikában egy koncertfelvétel is megjelent belőle, amely az A New Day… Live in Las Vegas címet viseli.
Dion újabb francia nyelvű lemeze, a D’elles 2007. május 21-én jelent meg, és azonnal a kanadai listák élére került. Már megjelenésének első hetében 72 200 példányban fogyott. Ez volt a SoundScan működése óta az énekesnő tizedik albuma, és ezek közül is nyolcadik, amely vezető helyen debütált. Kanadában kétszeres platinaminősítést ért el, az első hónapban több mint fél millió darabot szállítottak világszerte. Franciaországban és Belgiumban szintén első helyezést ért el. Az album első kislemeze, az Et s'il n'en restait qu'une (je serais celle-là) már egy hónappal korábban a francia kislemezlista élére került.
2007. november 12-én Európában, 13-án Észak-Amerikában ismét angol nyelvű lemez jelent meg, a Taking Chances. A 2003-as One Heart óta első újabb angol albumon pop-, r&b- és rockzenét ötvöző dalok hallhatók. A dalok elkészítésében közreműködött John Shanks és az Evanescence egykori gitárosa, Ben Moody, Kristian Lundin, Peer Astrom, Linda Perry, Yuna Ito japán énekesnő és az r&b-énekes és dalszövegíró, Ne-Yo. Az énekesnő szerint az album karrierjének pozitív irányú fejlődését mutatja meg, erősebbnek, merészebbnek érezte magát, mint korábban, de ugyanolyan szenvedélyesnek a zenében és az életében is, mint amilyen mindig is volt. Dion 2008. február 14-én a két legutóbbi album népszerűsítésére majd egy éven át tartó, 132 koncertből álló turnéra indult, amelynek során öt kontinens országaiban lépett föl. Becslések szerint a turné több mint 200 millió dolláros bevételt hozott, amivel az év egyik legnagyobb bevételt elérő koncertkörútja lett. 2009-ben az összeg tovább nőtt, összesen 270 millió dollárra. Ez a turné ezzel minden idők második legsikeresebb szólóénekesi turnéja, és összkategóriában minden idők tizedik legsikeresebbje. Az Egyesült Államokban a turné a Billboard Boxscore listáján első helyre kerül, minden egyes koncert telt házzal zajlott mind az Államokban, mind Kanadában.
Dion második alkalommal vehetett részt az Idol Gives Back elnevezésű jótékony célú koncerten. 2008-ban hat Juno-díjra jelölték, köztük az év művésze, az év pop albuma (Taking Chances), az év francia nyelvű albuma (D’elles) és az év albuma (Taking Chances és D’elles) kategóriákban. A következő évben újabb három Juno-kategóriában jelölték az énekesnőt; az év dala (Taking Chances), az év zenei DVD-je (Live in Las Vegas: A New Day…) és a Fan Choice Award kategóriákban.2008. augusztus 22-én a Taking Chances-turnét megszakítva Céline ingyenes, kifejezetten francia nyelvű koncertet adott Québecben, a Plains of Abraham parkban, a város 400. évfordulójának alkalmából. A koncertfelvétel 2008 novemberében Céline sur les Plaines címmel jelent meg DVD-n Québecben, majd 2009. május 20-án Franciaországban. 2008. október végén jelent meg az első, a világon mindenhol egyszerre kiadott angol nyelvű válogatásalbuma az énekesnő legsikeresebb dalaival, amely két verzióban is elérhető; az egylemezes My Love: Essential Collection, illetve a kétlemezes My Love: Ultimate Essential Collection.
2009 májusában Céline Dion az évtized huszadik legsikeresebb, illetve a második legsikeresebb női előadója volt az Egyesült Államokban, a több mint 17,5 millió eladott lemezzel. 2009. júniusban a Forbes egy cikkében azt írta, hogy az énekesnő 100 millió dollárt keresett 2008-ban. 2009 decemberében a Pollstar jelentette be, hogy Dion volt az évtized legsikeresebb szóló koncertet adó énekese, és második legsikeresebb koncertező énekese a Dave Matthews Band mögött. Az évtized során Dion 522,2 millió dollárt keresett, amelynek jelentős része a Caesars Palace-ban töltött ötéves A New Day… showműsor-sorozat eredménye.
2010. február 17-én Céline Dion dokumentumfilmet jelentetett meg a Taking Chances Tour koncertkörútról Celine: Through the Eyes of the World címmel. A filmen az énekesnő színpadi, színpad mögötti és családi jelenetei is megjelennek, mivel a turnéra családja is elkísérte. 2010. május 4-én a film DVD-n és Blu-rayen is megjelent Taking Chances World Tour: The Concert címen. A 2010-es Grammy-díj átadó rendezvényen Dion együtt énekelte Carrie Underwooddal, Usherrel, Jennifer Hudsonnal és Smokey Robinsonnal Michael Jackson Earth Song című dalát.Szülőhazájában, Québecben Céline lett az évtized művésze, melyet 2009 decemberében a montreali Le Journal de Quebec magazin jelentett be. 2010. januárban a The Los Angeles Times közzétette éves listáját az évben legtöbbet kereső tíz személyről, melynek Dion az élére került, 2000-től 2009-ig minden évben 747,9 millió dolláros összbevételével. Bevételének legnagyobb része a jegyeladásokból származik (522,5 millió dollár).Egy 2010. májusi Harris Poll-felmérés alapján Dion lett a legnépszerűbb zenész az Egyesült Államokban, megelőzve a U2-t, Elvist és a Beatlest is, mind nemi, mind politikai beállítottsági, lakhelyi és bevételi szempontok szerinti szavazók véleménye alapján. A legnépszerűbb zenész lett különösen a női népesség körében, valamint azon demokraták között, akik az Államok keleti vagy déli részén laknak, illetve azok között is, akik jövedelme 35 ezer és 74,9 ezer dollár között van.2010 szeptemberében Céline duettet énekelt Michael Sardou francia énekessel (Voler). A dal Sardou későbbi albumán jelent meg. Októberben Dion írt és hangszerelt egy új dalt (Entre deux mondes) a kanadai Marc Dupré számára.
A People magazin egy 2010. februári interjújában Dion bejelentette, hogy visszatér a Caesars Palace falai közé új showműsorával, a Celine-nel, amely három év alatt hetven előadásból áll, az első 2011. március 15-én volt a Colosseumban. Dion azt nyilatkozta, hogy a műsorban elhangzik „minden olyan dal a repertoáromból, amelyeket az emberek hallani akarnak”, és klasszikus hollywoodi filmek zenéi is köztük lesznek. Az előkészületek idején Dion már huszonhetedik alkalommal lépett fel a The Oprah Winfrey Show-ban, ezúttal annak utolsó évadában, 2010. február 21-én, ahol beszélt a közeledő show-ról és családjáról. 2013-ban a hároméves szerződést meghosszabbították, Céline 2019-ig lép fel a Caesars Palace-ban.Céline hatodik alkalommal énekelt az Oscar-díj átadáson, a 83. Oscar-gálán a Smile című dalt adta elő. Szeptember 4-én Dion részt vett a 2011 MDA Labor Telethon Event-en, ahol az Open Arms című Journey-dal korábban felvett feldolgozását énekelte új showjából. 2011. október 1-jén az OWN Network mutatta be az énekesnő életéről készült Celine: 3 Boys and a New Show című dokumentumfilmet, amelyben családja, néhány hónapos ikrei és a műsor előkészületei kerültek felvételre. A film a TV OWN Canada csatornáján a második legnézettebb műsor volt. Októberben a FlightNetwork.com készített egy felmérést 780 fő részvételével azzal a kérdéssel, hogy mely híresség mellett ülnének legszívesebben egy repülőgépen. Dion volt a legnépszerűbb válasz, a szavazók 23,7%-a választotta őt. 2010 szeptemberében Dion 15. parfümje jelent meg a Celine Dion Parfums kollekcióból, a Signature.2011. szeptember 15-én Dion részt vett Andrea Bocelli Concerto: One Night in Central Park ingyenes koncertjén a New York-i Central Parkban.2012 januárjában jelentette be az énekesnő, hogy 2007 után először, ismét stúdióalbummal jelentkezik. 2012-re harangoztak be egy új angol nyelvű válogatásalbumot, a Le journal Montréal cikkében tették közzé, hogy az új lemez 2012 októberében jelenik meg Water and a Flame címmel. Dion azt nyilatkozta, hogy az új albumon új dalok mellett több feldolgozás is lesz a Las Vegas-i showműsorból. A dalok ismertebb producerei Babyface, Ne-Yo és Eg White. Egy Stevie Wonder-duett szintén a lemezre kerül, az énekes Overjoyed című dalát énekli fel Dionnal. Az album megjelenése először 2012. novemberre, majd 2013 elejére csúszott, megelőzte 2012. november 2-án egy új francia nyelvű stúdióalbum, a Sans attendre. Az album már 2012 decemberére gyémánt minősítést ért el Franciaországban több mint 500 000 eladott példánnyal. Az angol nyelvű válogatáslemez megjelenési dátuma végül 2013. november 4-re csúszott Loved Me Back to Life címen.
Szintén 2012. januárban az énekesnő fellépett Jamaikában a 16th Jazz and Blues fesztiválon. Az ott készült interjúban azt nyilatkozta, hogy régi vágya volt eljutni erre a fesztiválra, így a Las Vegas-i show szünetében, új albumának felvételének idején szakított időt, hogy ott lehessen.Öt év kihagyás után Céline ismét európai koncerteket adott. 2013 júliusában visszatért Québecbe a Plains of Abraham parkba egy koncert erejéig, majd 2013. november végén - december elején újabb európai koncerteket adott (Sans attendre Tour), közülük kettőt Antwerpenben, hetet pedig Párizsban.
Céline Dion olyan sztárok zenéjén nőtt fel, mint Aretha Franklin, Charles Aznavour, Michael Jackson, Carole King, Anne Murray, Barbra Streisand és a Bee Gees, akikkel későbbi karrierje során együtt is dolgozhatott. Állítása szerint hallgatta Janis Joplin, a Doobie Brothers és a Creedence Clearwater Revival dalait, de azok zenei stílusukában énekelni nem volt lehetősége. Hatással volt rá Whitney Houston is, akihez gyakran hasonlítják Diont. Dalait több zenei stílus alakította, köztük a pop, rock, gospel, r&b és a soul, dalszövegeinek főbb témái a szegénység, éhezés, spiritualitás, illetve a szerelem és romantika. Gyermekei születése után az anyai kötelék és a testvéri szeretet is a visszatérő témák közé került.
Dionnak elég jelentős kritikákkal kellett mindig is szembenéznie, amik szerint zenéje gyakran megmarad a pop és soul zene kliséinél, és túlságosan szentimentális. A Rolling Stone magazin cikkírója, Keith Harris szerint „Dion szentimentalizmusa inkább bombasztikus és kihívó, mintsem negédes és unalmas lenne… ő áll az Aretha–Whitney–Mariah stílusú lejtő másik végén. Távol áll attól, hogy rendellenes legyen, tulajdonképpen ő egyfajta popzenei érzékenység szimbóluma – minél több, annál jobb, a túl sok sosem elég és minél érettebb az érzelem, annál valódibb.” Az énekesnő francia nyelvű kiadványai az előbbiek ellentéteként érzelmileg mélyebbek és változatosabbak az angol lemezeknél, ennek megfelelően jóval hitelesebbek.Egyes kritikusok azt állítják, hogy dalainak létrejöttéből teljességgel hiányzik az énekesnő részvétele, ettől munkái túlrendezettek és személytelenek. Azonban mivel olyan családból származik, ahol minden testvére és szülei is zenészek, Dion is megtanult hangszereken játszani, zongorázni és gitározni. A Falling into You album felvételei során egy Fender Stratocaster gitárral gyakorolt. Ezen kívül segédkezett számos korai francia dalának hangszerelésében, és mindig próbálta belevonni magát lemezeinek készítési, felvételi munkálataiba. Első angol nyelvű lemezével kapcsolatban (Unison) – amely még angol nyelvi tanulmányai előtt készült – ellenérzései voltak, ami elkerülhető lett volna, ha aktívabban részt vett volna annak létrejöttében. Mire a második angol lemez, a Celine Dion elkészült, az énekesnő sokkal nagyobb részt vállalt a munkálatokból, remélvén, hogy a korábbi kritikák megismétlődését így elkerülheti. Azt nyilatkozta: „A második lemeznél azt mondtam, 'választanom kell, hogy még egyszer beijedek és nem leszek 100%-osan boldog, vagy nem ijedek meg, és az album része leszek'. Ez az én lemezem.” A további kiadványok létrejöttében is egyre inkább részt vett, segített pár dal megírásában is a Let's Talk About Love (1997) és a These Are Special Times (1998) című albumokra is.Az énekesnő gyakran volt a média nevetségének, paródiáinak tárgya, erős akcentusa és színpadi mozdulatai, mimikája miatt gyakran figurázták ki őt olyan showműsorokban, mint a MADtv, a Saturday Night Live, a South Park, a Royal Canadian Air Farce és a This Hour Has 22 Minutes. Mindezekkel kapcsolatban Dionnak nem voltak ellenérzései, és hízelgett neki, ha az emberek időt szántak rá, hogy megszemélyesítsék őt. Egyik kifigurázóját, Ana Gasteyert színpadra is hívta egyik előadásán.
Politikai nézeteivel kapcsolatban ritkán nyilatkozott. 2005-ben a Katrina hurrikán katasztrófája után szerepelt a Larry King Live showban, és könnyek között bírálta az amerikai kormánynak a hurrikán áldozatainak megmentésére irányuló lassú reagálását. „Még mindig emberek vannak ott, akik arra várnak, hogy kimentsék őket. Ez számomra elfogadhatatlan… Hogy lehet ilyen egyszerű más országokba repülőket küldeni, és mindenki megölni egy pillanat alatt? A saját országunkat kéne szolgálni.” Az interjú után azt nyilatkozta: „Amikor Larry Kingnek vagy hasonló nagy TV-showban adok interjút, kapásból kell válaszolnom a kérdésekre, ami nagyon nehéz. Van véleményem, de énekes vagyok. Nem politikus.”
Dionra gyakran utalnak úgy, mint a popzene egyik legbefolyásolóbb hangjára. Az 1990-es évek zeneiparára gyakorolt hatásának köszönhetően a pop királynőjeként is említik. A Blender magazin és az MTV 22 Greatest Voices of Music listáján Dion a kilencedik, női versenytársai között a hatodik helyen áll, míg a Cove magazin The 100 Outstanding Pop Vocalist elnevezésű listáján az énekesnő a negyedik legjobb. Gyakran hasonlítják őt Mariah Carey-hez éneklési stílusáért és bálványához, Barbra Streisandhoz hangjáért.Céline-ről több forrás is írja, hogy öt oktávnyi hangot képes kiénekelni. Az énekesnő saját állítása szerint mezzoszoprán. Miután Dion előadott két szólót a Carmen című operából, és tudni szerette volna, énekelhetne-e operát, Kent Nagano, a müncheni szimfonikus zenekar neves tagja azt válaszolta, csak szopránt énekelt. Hangszínét vékonynak, enyhén orrhangúnak és majdnem vibratomentesnek írják le, „reszelős” mély hangokkal és „bell glass-like” magas hangokkal.Diont gyakran dicsérik technikai virtuozitásáért. Stephen Holden a The New York Times egy cikkében így írt róla: „Ms. Dion […] éneklési technikája a belting, magas, vékony, enyhén orrhangú, majdnem vibratomentes szopránnal és jó adag technikai készséggel. Nagyszerűen boldogul a trükkös melizmákkal, a kánonokkal, és hosszan képes kitartani a hangokat a legapróbb ingadozás nélkül. És duettjeiben […] hangja megbízhatóan harmonikus.” Jean-Jacques Goldman egy, a párizsi Libération című napilapnak adott interjújában azt mondta, Dionnak nincs gondja sem a pontossággal, sem a tempóval. Kent Nagano szerint Dion „olyan zenész, akinek jó a füle, kifinomult, és olyan fokú tökéletességgel bír, ami irigylésre méltó.” Charles Alexander a Time-ban azt állította, hogy az énekesnő hangja megerőltetés nélkül suhan a mély suttogó hangoktól a legmagasabb hangjegyekig, egy olyan édes szirén, aki az erőt bájjal ötvözi.Francia nyelvű repertoárjában Dion több árnyalattal és modulációval díszíti hangját, érzelmi intenzitásuk lágyabb és bensőségesebb. Luc Plamondon, francia énekes és dalszövegíró – aki több dalt is írt az énekesnőnek – szerint Dion három énekesnő egyben: a québeci, a francia és az amerikai.
Céline már karrierje kezdetén is több alkalommal a Chrysler reklámarca volt. 1990-ben Dion Nickels névvel étteremláncot indított Kanadában, amiből 1997-ben szállt ki. 2003-ban a Coty Inc.-vel kötött szerződést a Celine Dion parfümök forgalmazására. Legutóbbi – a tizenötödik – illata, a Signature 2011 szeptemberében került piacra, a New York-i Kraftworks NYC ügynökség reklámkampányával támogatva. Céline parfümjei a kezdetektől több mint 850 millió dolláros bevételt hoztak. 2004 októberében az Air Canada kérte fel Diont reklámkampányában való részvételre, hogy új szolgáltatásaikat és korszerűsített egyenruháikat népszerűsítsék vele. Céline You and I című dala az Air Canada reklámhadjáratához készült.
Dion aktív támogatója számos jótékonysági szervezetnek világszerte. 1982 óta támogatja a Kanadai Cisztás Fibrózis Alapítványt (CCFF), és 1993-ban a szervezet nemzeti pártfogója lett. Az alapítványhoz érzelmi szálak is kötik, mivel unokahúga, Karine 16 évesen hunyt el cisztás fibrózisban. 2003-ban Céline számos más híresség, sportoló és politikus mellett csatlakozott a McDonald’s által szponzorált World Children's Day pénzgyűjtési akcióhoz. Az akció több mint száz nemzettől gyűjtött támogatást, melyet árvaházak és gyermek-egészségügyi intézmények részére osztottak szét. Ezen kívül Dion fő támogatója a T.J. Martell alapítványnak, a Diana Princess of Wales alapítványnak és számos egészségügyi és nevelési kampánynak. A Katrina hurrikán pusztítása után Dion 1 millió dollárt ajánlott fel a katasztrófa áldozatainak, majd a 2004-es indiai-óceáni szökőár áldozatai számára rendezett pénzgyűjtő akciót, amellyel szintén több mint 1 millió dollárt segített gyűjteni. A 2008-as szecsuani földrengés után az énekesnő 100 ezer dollárral támogatta a China Children & Teenagers' alapítványt, és levélben is vigasztalásáról és támogatásáról biztosította a bajba jutottakat.
Céline Dion karrierje során számos díjat és elismerést kapott a zeneiparban világszerte elért sikereiért; többek között öt Grammy-, tizenkét World Music Awards, hét American Music Award, hét Billboard Music Award, huszonegy Juno- és harminckilenc Félix-díjat. 2004-ben, miután lemezeladásai átlépték a 175 millió példányszámos határt, az énekesnő Chopard Diamond-díjat kapott a World Music Awards díjátadó rendezvényen, mint minden idők legsikeresebb művésznője.Ezeken kívül az általa előadott dalok közül további öt kapott Grammy-díjat, valamint több is részesült Oscar-díjban és Golden Globe-díjban, amelyeket a dalszerzők kaptak. Első dala, amely a két utóbbi díjat egyszerre nyerte el, a A Szépség és a Szörnyeteg című 1991-ben bemutatott animációs film The Beauty and the Beast című betétdala volt, majd később a My Heart Will Go On is kiérdemelte mindkettőt. 1999-ben Andrea Bocellivel énekelt duettje, a The Prayer megnyerte a Golden Globe-ot a legjobb eredeti film betétdal kategóriában, Oscar-jelölését a legjobb eredeti dalok között nem tudta díjra váltani, illetve az 1996-ban megjelent Because You Loved Me kislemezt szintén jelölték mindkét jelentős díjra. A 2008-as World Music Awards díjátadó rendezvényen az énekesnő elnyerte a minden idők legtöbb lemezt eladott énekesnője elismerést.1999-ben Céline csillagot kapott a kanadai hírességek sétányán, majd 2004 januárjában a hollywoodi hírességek sétányán is. Csillagát édesapjának ajánlotta, aki az ezt megelőző hónapban hunyt el. 2007-ben a Forbes magazin Diont a szórakoztatóipar ötödik leggazdagabb nőjének rangsorolta 250 millió dolláros becsült vagyonával, bár ez a lista nem tartalmazta a már nem aktív, visszavonult hírességeket.Szülőhelye elismeréseként a kortárs zenéhez való hozzájárulásáért 1998-ban megkapta a Kanada Rend legmagasabb fokozatát, valamint a Québec Nemzeti Rend tiszti fokozatát, amelyek Kanada legmagasabb kitüntetései. 2008 májusában Nicolas Sarkozy adta át Céline-nek a Francia Köztársaság Becsületrendjét. 2008. augusztusban a québeci Université Laval tiszteletbeli doktorátusában részesült. 2010 októberében az Élelmezésügyi és Mezőgazdasági Világszervezet (FAO) jóléti nagykövetének nevezték ki, mely címben az Oscar-díjas Susan Sarandonnal osztozott.
Céline 1980-ban, tizenkét éves korában találkozott először menedzserével és későbbi férjével, René Angélillel. Kapcsolatuk 1987-ben kezdődött, majd 1991-ben jegyezték el egymást. Esküvőjük 1994. december 17-én volt a montreali Notre-Dame bazilikában. Házassági fogadalmukat 2000. január 5-én Las Vegasban megismételték.
2000 májusában Dion két kisebb műtéten esett át egy New York-i termékenységi klinikán, hogy fogantatási esélyein javítson, miután évek óta húzódó sikertelen kísérleteik után a mesterséges megtermékenyítés mellett döntöttek. Első gyermekük, René-Charles Angelil 2001. január 25-én született. Kilenc évvel később, 2010 májusában férje bejelentette, hogy Céline hat megtermékenyítési eljárást követően, ikreivel 14 hetes terhes. Az ikrek 2010. október 23-án jöttek világra egy floridai egészségügyi központban. Az újabb fiúk egyike az Eddy nevet kapta Dion kedvenc dalszövegírója, Eddy Marnay után, másikuk pedig Nelson lett, az énekesnő Nelson Mandela iránti tiszteletéből. Újszülött gyermekeivel Céline 2010. december 9-én jelent meg a Hello! magazin címoldalán.2016. január 14-én az énekesnő hivatalos honlapján osztották meg a nyilvánossággal hírt, miszerint Dion férje, René Angélil helyi idő szerint a reggeli órákban, Las Vegasban elhunyt, miután a rák legyőzte szervezetét. Két nappal később, január 16-án az énekesnő bátyja, Daniel Dion is alulmaradt a rákkal való küzdelemben.
Céline Dion album-diszkográfiája 23 stúdióalbumot, hat élő lemezt, 20 válogatásalbumot, öt jótékony célú lemezt és 138 kislemezt tartalmaz. 1981 és 1987 között Dion csak francia nyelvű lemezeket adott ki Kanadában. Első angol nyelvű lemeze, a Unison 1990-ben jelent meg, és több mint három millió példányban kelt el világszerte.
Viszonylag kevés színészi megjelenése mellett Céline Dion több mint kétszáz filmben adta énekhangját szereplőknek, vagy szerepelt televíziós műsorokban, vendégszereplője volt televíziós sorozatoknak (A dadus, Angyali érintés). Több koncertfilmje is készült, amelyeken az előadások mellett az előkészületek, a színpad mögötti jelenetek és az énekesnő családi élete is felvételre került. Színészként az alábbi filmekben, dokumentumfilmben szerepelt:
Életem, az álmom; közrem. Georges-Hébert Germain, ford. Németh Márta; Etoile, Bp., 2001
Anne Geddes–Celine Dionː Miracle. A születés csodája, az új élet ünneplése; ford. Csonka Ágnes, Hatvani Emese; Alexandra, Pécs, 2004 + CD, DVD
Ez a szócikk részben vagy egészben  a   Celine Dion című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Jean Beaulne: René Angélil: the making of Céline Dion : the unauthorized biography. (hely nélkül): Dundurn Group. 2004. ISBN 1550024892  
Vladimir Bogdanov – S. T. Erlewine, Chris Woodstra: Allmusic:The Definitive Guide to Popular Music. (hely nélkül): Backbeat Books. 2001. ISBN 0-87930-627-0  
Dion extends long Las Vegas stint. BBC News, 2004. szeptember 19. (Hozzáférés: 2012. február 10.)
Daniel Durchholz:  Review: One Heart.  St. Louis Post-Dispatch,    (2003. ápr. 24.)   F3. o.
Georges-Hébert Germain: Céline: The Authorized Biography. (hely nélkül): Dundurn Press. 1998. ISBN 1-55002-318-7  
Jenna Glatzer: Céline Dion: For Keeps. (hely nélkül): Becker & Mayer Ltd. 2005. ISBN 0-7407-5559-5  
Joel Whitburn: Joel Whitburn Presents the Billboard Hot 100 Charts: The Nineties. (hely nélkül): Record Research. 2000. ISBN 0-89820-137-3  
Diamond Award. World Music Awards. [2008. február 10-i dátummal az eredetiből archiválva]. (Hozzáférés: 2012. február 10.)
Sylvain Beauregard: Passion Celine Dion the Book: The Ultimate Guide for the Fan. (hely nélkül): Trafford Pub. 2002. ISBN 1553692128  
Céline Dion: Céline Dion: My Story, My Dream. (hely nélkül): Avon. 2001. ISBN 0-380-81905-8  
Anne Geddes – Céline Dion: Miracle: a celebration of new life. (hely nélkül): Andrews McMeel Pub. 2004. ISBN 0740746960  
Carl Wilson: Let's Talk About Love: A Journey to the End of Taste. (hely nélkül): Continuum. 2007. ISBN 978-0-8264-2788-5  
Céline Dion: Életem, az álmom. Georges-Hébert Germain, ford. Németh Márta. (hely nélkül): Etoile Kiadó. 2001. ISBN 963-7710-08-6
