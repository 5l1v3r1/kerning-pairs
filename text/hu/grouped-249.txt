
Remagen település Németországban, Rajna-vidék-Pfalz tartományban. Lakosainak száma 16 392 fő (2015. december 31.). +/-
A város kelta eredetű település, eredeti kelta neve Rigomagos volt. Itt vezetett a római út és itt állt egy katonai tábor és erőd. A római kori Ricomagus erőd maradványai a Kirchenstrasse alatt és a Városháza ˙Rathaus) mögött máig láthatók. Az ősi Rigomagus nevet egy ókori író, Ammianus Marcellinus is említette. 356-os évről szóló beszámolójában, amely szerint egy germán invázió után Koblenz és Köln környékén csak a Köln közelében fekvő Rigomagum oppidum és torony maradt fenn. Az 5. század]]ból a korai keresztények és az egyház létezése is bizonyított itt. A Remagen korai keresztény életének bizonyítéka az Apollinarisbergben található sírkő, amelyet most a bonni Rheinisches Landesmuseumban tartanak. 
A 13. században építették a település neoromán stílusú katolikus plébániatemplom (Pfarrkirche) szép szentélyét. A templom kórusától keletre található plébánia udvarház (Pfarrhof) 12. századi. Három méter magas és széles román stílusú portáljának érdekes reliefjei vannak; mellette jobbra lehet átmenni a hangulatos Am Hof térre, valamint a gótikus kápolnához és tájmúzeumhoz.
A városon túli hegyoldalon emelkedik a már messziről is látható négytornyos neogótikus Apollinaris-templom (Apollinaris-kirche); kriptájában van a ravennai Szt. Apollinarisnak, Péter apostol tanítványának a feje.

A Remora a sugarasúszójú halak (Actinopterygii) osztályának a sügéralakúak (Perciformes) rendjébe, ezen belül az Echeneidae családjába tartozó nem.

A reneszánsz (a francia renaissance a. m. újjászületés szóból) tudományos forradalmat, művészeti átalakulást, megújulást hozó, meghatározó kulturális mozgalom Európa újkori történelmének hajnalán. Egyben művelődéstörténeti és művészettörténeti korszak is, amely a középkor végét és az újkor elejét (korai újkor) felölelő átmeneti időszakra esik. A reneszánsz kezdetét Itáliában a 14. századra, Európa többi részén többnyire a 16. századra teszik.
A reneszánsz stílus ezenkívül a művészettörténetben jellegzetes korstílust is jelöl.
A reneszánsz megjelölés a 19. században keletkezett, elsősorban az ókori klasszikus szövegek, ismeretek és ezek hasznosításának művészeti és tudományos újra felfedezésére utal. Másodsorban ezeknek a szellemi tevékenységeknek az eredményeként, az európai kulturális élet általánosságban vett újjászületését is jelöli. A történészek a reneszánsz fogalmát kiterjesztően értelmezik. Váczy Péter, illetve Jacques Le Goff hangsúlyozzák, hogy a hagyományosan a 14-16. századok közé tett reneszánsz korszakát megelőzően is beszélhetünk reneszánsz korszakokról: Karoling-reneszánszról, Ottó-kori reneszánszról, illetve 12. századi reneszánszról.
14. század (Trecento, vagyis '300-as évek) – proto-reneszánsz (előreneszánsz): csak az irodalomban jelenik meg. A többi művészeti ágban még a gótika uralkodik.
15. század (Quattrocento, '400-as évek) – kora reneszánsz: törekvés a tökéletesnek tartott antik művészet színvonalának elérésére, minden művészeti ágban. 1480-tól érett reneszánsz.
16. század (Cinquecento, '500-as évek) – eléri, sőt meghaladja az antikvitás színvonalát.1520–1600 között: késő reneszánsz, illetve manierizmus: a reneszánsz harmónia felbomlása, formanyelvének modorossá válása (maniera: modor)
A reneszánsz fokozatosan alakult ki különböző helyeken és időben, így elindulása, ezáltal formálisan a középkor vége nem kapcsolható meghatározott helyhez vagy időhöz. Kezdetét egyetemlegesen Észak-Itáliához kötik, külön kiemelve Firenze városát. Az itáliai Firenzében született, ahol virágzott az ipar, a bankok és a kereskedelem. Vagyonos családok, köztük a Medici-család városfejlesztésbe kezdtek és támogatták a kor művészetét.A reneszánsz jelentése újjászületés, megújulás. Ezt a kort kétarcú kornak is nevezzük, mivel a középkorból fejlődött ki, mégis az ókort utánozta.
Két szellemi irányzata volt, a humanizmus és a reformáció. A humanisták körében fontos az általános műveltség és a latin nyelv ismerete. A reformáció hívei hitújításra törekedtek. Az emberi értékek közé tartozott a tudás, valamint egyházi és a világi műveltség. Embereszménye a tudós humanista, aki beszéli az ókori nyelveket, jártas a filozófiában, filológiában, archeológiában. Boncolás segítségével tanulmányozzák az emberi és állati testeket. Az emberek érdeklődési köre a természet és az emberi test megfigyelésére összpontosul. Az életet az ókorral szemben nem siralomvölgynek tartják, hanem gazdag és értékes létezésnek. A reneszánsz irodalomban fontos a nemzeti nyelvek ismerete, az arányosság, a harmónia. Gyakori műfaj: a dal, a novella, a szonett, a tragédia és a komédia.
Itt alkotott a korai reneszánsz művész, Dante, az első író, aki személyében megtestesítette a reneszánsz szellemiségét.
A másik korai reneszánsz művész, Petrarca által elindított humanizmus hirdette, hogy az ember a Római Birodalom idején elérte teljesítőképessége csúcsát, és azóta a társadalmi pusztulás kora zajlik, ami megérdemli a sötét középkor elnevezést. Petrarca társadalmi, művészeti és műveltségi fejlődés tekintetében, nem pedig vallási események sorozatában szemlélte a történelmet. Az újjászületést ősi kéziratok és a humanista oktatási módszerek útján az ókori római és görög kulturális örökség újrafelfedezésében fogalmazta meg. Ezek a múltból származó új ötletek fejlődési gátat szakítottak át a művészetekben, a tudományban és más területeken.
A reneszánsz kort az itáliai reneszánsz nyitotta meg. 1420 körül Észak-Itáliából indult, központja Firenze volt. Később terjedt dél felé, hogy Rómát is teljesen újjáformálja, a város teljesen újjáépült. Itáliából terjedt el Európa többi részére.
A késő középkorra Közép- és Dél-Itália, amely egykoron a Római Birodalom szíve volt, messze elmaradottabbá vált Észak-Itáliánál. Róma lepusztult, a pápai állam gyenge irányítás alatt állt, a pápaság intézménye átkerült a franciaországi Avignonba. Nápoly, Szicília és Szardínia rövidebb-hosszabb időszakokra idegen uralom alá került.
A 14. században Észak-Itália hadakozó városállamokra szakadt, a legerősebbek ezek közül Milánó, Firenze, Pisa, Siena, Genova, Ferrara és Velence voltak. Észak-Itáliát ráadásul a pápai erők és a Német-római Birodalom közötti hosszúra nyúló hatalmi harcok is szétszabdalták. Mindegyik város valamelyik oldalhoz tartozott, de belsőleg is megosztottak voltak. A kívülről jövő támadás kevésbé volt jellemző, az államok közötti gyakori háború viszont annál inkább.
Az észak-itáliai államok a leggazdagabbnak számítottak Európában. Az arab világon és a Bizánci Birodalom területein át vezető főbb nemzetközi kereskedelmi útvonalak az erős hadiflottát építtető Genova, Pisa és Velence kikötőiben értek véget. A szárazföldi államok a kereskedelmen túl a Pó völgyében folyó gazdag mezőgazdasági tevékenységnek köszönhetően virágoztak. Firenze az Észak-Európából importált gyapjúra és a keleti selyemre épült textilipar és ruhagyártás fellendülésének köszönhette gazdagságát. Abban a korban a hadseregeket főként zsoldosok alkották, és ezek a városállamok tekintélyes haderőt tudtak felvonultatni viszonylag csekély népességük ellenére is.
Az Egyiptomtól a Balti-térségig terjedő megnövekedett kereskedelem jelentős többletet termelt, ami bányászati és mezőgazdasági beruházásokat tett lehetővé. Ezáltal, míg Észak-Itália nem volt gazdagabb erőforrásokban Európa más részeinél, a fejlesztések sokkal magasabb megtérülést hoztak neki.
A kereskedelemből származó többletbevétel Észak-Itáliát Európa pénzügyi központjává is emelte. A firenzei forint vált a nemzetközi kereskedelem de facto pénzévé, egyúttal Firenze az európai bankszakma fővárosává vált. A megerősödött céhekben képzett kereskedők dolgoztak, akik a város gazdagságának és a kormány erejének alapjait jelentették.
A Földközi-tengeren átívelő kereskedelmi utak a kultúra és a tudás útvonalai is voltak egyúttal. Konstantinápolytól az akkoriban kereszténnyé vált Spanyolországig és az arab világig a klasszikus kor régi, szinte elfeledett ismeretei áramlottak a központokba. Egyiptomból és Levantéből így jutottak el az arab tudományos, filozófiai és matematikai ismeretek is Észak-Itáliába.
A reneszánsz felvirágzásának központi eleme volt a feudalizmus vége, és Észak-Itália kedvező helyzetben volt, mert Európa többi részéhez képest sokkal kevésbé volt feudális, a földbirtokos nemesség gyengébb volt a városi patriarkáknál. A kereskedelem bővülése a reneszánsz elején felerősítette ezt a jellegzetességet. A feudalizmus hanyatlása és a városok virágzása egyúttal öngerjesztővé és egymást erősítővé vált; például a luxuscikkek iránti kereslet a kereskedelem növekedését hozta, ami a kereskedők gazdagodásával járt, vagyis új keresletet teremtett a luxuscikkekre.
A reneszánsz elérkezését több katasztrófa is megelőzte, ami önmagában még nem jelezte, hogy rövidesen új eszmék látnak napvilágot.
Az Oszmán Birodalom kettészakította a keleti világot, elvágva ezzel a kereskedelmi utakat. 1345-ben Anglia nem tudta kifizetni a kölcsöneit, ami zavart keltett a bankszektorban és a két legnagyobb itáliai bank összeomlásához vezetett. Két évvel később pedig eljött a fekete halál, ami végigsöpört Európán és súlyos csapást mért különösen a sűrűn lakott településekre. A zűrzavar növekedett, ezt jelezte 1378-ban a firenzei textilmunkások felkelése is. A katasztrófák azonban paradox módon inkább előkészítették a reneszánsz kialakulását, semmint meggátolták volna azt.
Az Oszmán Birodalom Bizánc elfoglalásával menekülthullámot idézett elő a gazdag és művelt görögök körében, akik az ókori görög tudást, ismereteket és kultúrát hozták magukkal Itáliába.
A fekete halál ugyan letarolta Európa lakosságának egyharmadát, de a fennmaradt népesség gazdagabbá, tápláltabbá vált, értéktöbblete képződött, amit luxuscikkekre, művészetekre, építészetre fordíthatott. A járvány csillapodtával a kora 15. században Európa népessége újra növekedésnek indult, ami a termékek és szolgáltatások iránti fokozódó kereslet miatt a bankárok, kereskedők és kisiparosok rétegének kialakulásához és megerősödéséhez vezetett.
A Bardi- és a Peruzzi-bankok összeomlása Firenzében megnyitotta az utat a Mediciek felemelkedése előtt.
A firenzei etosz a Mediciek, a művészeteket és építészetet pártoló gazdag bankárcsalád uralkodása alatt érte el csúcspontját, és gyorsan terjedt Firenzéből a környező államok felé. 1447-ben Francesco Sforza lépett hatalomra Milánóban és a még középkori várost felgyorsult ütemben a művészetek és a tudás központjává tette. Velence szintén a reneszánsz kultúra, különösen az építészet központjává vált, miután leszámolt ellenlábasaival, Pisával és Genovával, és felügyelete alá vonta a Földközi-tengert.
1378-ban a pápa visszatért Rómába, de a néhai birodalmi központ a reneszánsz első éveiben továbbra is szegény és lepusztult maradt. A nagy átalakulás V. Miklós pápa uralma alatt jött el, aki nagyszabású újjáépítésbe fogott, aminek következtében a város nagyrészt megújult. Részben a Medici és Borgia családok pápai befolyásának következtében a reneszánsz művészet és filozófia egyhamar eljutott a pápai államba. IV. Szixtusz pápa folytatta V. Miklós munkáját és többek között elrendelte a Sixtus-kápolna megépítését.
A reneszánsz vége ugyanúgy csak pontatlanul határozható meg, mint a kezdete. Firenzében Girolamo Savonarola 1497-ben bekövetkezett hatalomra lépése jelentette a város virágzásának végét. Miután a merev, aszketikus szerzetes a reneszánsszal érkező szekularizáció és a nemi élvezetek, a homoszexualitás terjedésének negatív reakciói miatt hatalomra jutott, szűkszavú törvényei értelmében műalkotások ezrei semmisültek meg a „Hiúság máglyáján”, Firenze központjában. A legismertebb dátum a reneszánsz végére Itáliában 1527. május 6., amikor spanyol és német csapatok lerohanták és kifosztották Rómát (Sacco di Roma). A félszigetre való benyomulás idegen hatalmak több évszázados uralmának kezdetét jelentette, ugyanakkor a hadművelet után még évekkel is készültek reneszánsz képek és épületek. A zenetörténelem számára például a reneszánsz vége rendszerint 1600 vagy 1620.
A reneszánsz első része alatt a városállamok között az elsőségért csaknem állandó háború folyt földön és vízen egyaránt. A szárazföldi harcokban főként zsoldosok küzdöttek, akiket szerte Európából toboroztak, de különösen Németországból és Svájcból érkeztek sokan. A zsoldosok indokolatlanul nem akarták kockára tenni az életüket, így a háború főként ostromok és dobálós csaták közötti manőverekből állt. Mindkét oldal zsoldosainak az volt az érdekük, hogy elnyújtsák az összeütközéseket, mert tovább tartott a foglalkozásuk. Ráadásul a zsoldosok állandó fenyegetést jelentettek az alkalmazóik számára is. Ha nem kaptak fizetést, a gazdájuk ellen fordultak. Ha nyilvánvalóvá vált, hogy egy állam a zsoldosai markában van, nagy volt a kísértés a zsoldosok számára, hogy átvegyék az irányítást és ez párszor elő is fordult.
A tengeren az itáliai városállamok flottái csatáztak, itt a fő versenyzők Pisa, Genova és Velence voltak. Egy hosszabb konfliktus után a genovaiaknak sikerült szétverni a pisaiakat, de Velence erősebb ellenfélnek bizonyult és egy velencei támadás során 1380-ban a genovai flottát megsemmisítették, amitől kezdve Velence lett az egyeduralkodó.
A szárazföldön Firenze és Milánó csatázott évtizedekig a vezérszerepért. A két hatalom azonban 1454-ben félrerakta sérelmeit és békét kötött, ami évszázadok óta először viszonylagos nyugalmat kölcsönzött a térségbe.
Petrarca volt, aki megalapította az új tudásszerzési módszert, a humanizmust, amely az embert az önálló döntés és gondolkodás képességével rendelkező racionális és érző lénynek tekinti.
Petrarca a klasszikus latin mellett a görög irodalom megismerését is bátorította. (Ebben fontos tényező volt több elveszettnek hitt vagy feledésbe merült ókori kézirat előkerülése.) Ezeket a törekvéseket a vagyonos itáliai előkelőségek, kereskedőfejedelmek és urak is nagylelkűen támogatták és komoly összegeket fordítottak könyvtárak építésére. A múlt felfedezése divatossá, sőt a társadalom felsőbb osztályaiba való belépéshez szükséges szenvedéllyé vált.
A görög munkák megismerésével, a kéziratok összegyűjtésével, miután könyvtárakat és múzeumokat hoztak létre, elérkezett a könyvnyomtatás hajnala. A görögről és latinról kortárs nyelvekre fordított szövegek szerte Európában fogékony közönségre találtak.
A reneszánsz során a filozófiával, művészetekkel és irodalommal való foglalatosság mellett is tovább élt a tudományos elmaradottság. A klasszikus források iránti hódolat tovább őrizte Arisztotelész és Ptolemaiosz téves nézeteit is a világegyetemről. Egyúttal a természetet a humanizmus is élő lélekkel rendelkező teremtménynek kezelte, amit nem törvények vagy a matematika irányít és a filozófia is sokat vesztett szigorúságából, amikor a logikai törvényeket és a dedukciót másodlagosnak tekintette a megérzéshez vagy az érzelmekhez képest.
A reneszánsznak Észak-Európába kellett eljutnia ahhoz, hogy a tudomány újjá tudjon éledni olyan nagyságokkal, mint Kopernikusz, Francis Bacon és Descartes. Ők azonban sokkal inkább kora felvilágosodáskori gondolkodóként, semmint késő reneszánszként ismertek. (Lásd a Tudományos forradalom szócikket. )
A reneszánsz előtt az olasz nyelv nem számított irodalmi nyelvnek Itáliában. Csak a 13. században kezdtek az itáliai írók anyanyelvükön írni a latin, a francia vagy a provanszál helyett. Az 1250-es évek azonban komoly változást hoztak az itáliai költészetben a Dolce stil novo (Édes új stílus) megjelenésével, aminek fő ismertetőjegye volt, hogy inkább az égi (plátói) szerelemre helyezte a hangsúlyt a földi szerelemmel szemben. Az itáliai irodalomban tehát, különösen a költészetben komoly változások indultak el már évtizedekkel a reneszánsz igazi megjelenése előtt, és a művek növekvő számban kezdtek az olasz népnyelven megjelenni.
Ezek a munkák forrásért a vallási témák helyett nagy számban a kereszténység előtti ókori római és görög időkhöz nyúltak vissza, miután minthogy a kultúrát mély hódolat övezte a reneszánszban, különösen a sötét középkornak nevezett időszak után. A legtöbb szerző ekkor megpróbálta beemelni munkáiba az ókori nagyságok módszereit és stílusát; a rómaiak között Cicero, Horatius, Sallustius és Vergilius, a görögök között Arisztotelész, Homérosz, Platón és Szókratész voltak a legkedveltebbek.
A reneszánsz irodalmat és költészetet a fejlődő tudomány és filozófia is nagymértékben befolyásolta. A humanista Petrarca, az új iskola megteremtője maga is kiváló költő volt, aki számtalan művet jelentetett meg. Latinul a pun háborúkról publikált, miközben olasz anyanyelvén szerelmes szonetteket írt viszonzatlan szerelmének, Laurának. Ezzel az elsők között volt, akik Itáliában szonetteket írtak.
Petrarca tanítványa, Giovanni Boccaccio is híres íróvá vált. Főműve, a Dekameron kerettörténetben száz történetet foglal össze tíz elbeszélő tollából, akik tíz éjjelen keresztül menekültek Firenze külvárosában a pestis elől. Petrarca és Boccaccio munkái komoly hatást gyakoroltak a későbbi angol Reneszánsz szerzőkre.
A reneszánsz irodalomra a negyedik hatást a kereszténység, az ókori klasszikusok és a humanizmus új tanai mellett a politika gyakorolta. A politikai filozófus, Niccolò Machiavelli főművével, A fejedelemmel széles körben ismert szerzővé vált Itáliában és nyugati világban. A könyv nyomán kialakult „machiavellisztikus” jelző pontos jelentéstartalmáról ugyan megoszlanak a vélemények, de ettől függetlenül a szakértők abban egyetértenek, hogy több más reneszánsz munka mellett A fejedelem a mai irodalomra is komoly hatással bíró mű.
A képzőművészetek közül először a szobrászat mutatott reneszánsz vonásokat. Donatello, az egyik legismertebb korai reneszánsz szobrász Dávid című szobrával a meztelen emberi testről alkotott maradandó tanulmányt. Körülbelül egy évszázaddal később Michelangelo megfigyelte, hogy az építészeti struktúráktól teljesen eltérő alakzatok veszik körül az embereket, és fel is használta ezeket. Az ő Dávid-szobra szintén a meztelen testet ábrázoló tanulmány, amely attól kezdve széles körben ünnepelt mű még naturalisztikusabb vonásokkal. Érdekesség, hogy mindkét szobor kontraposztban áll, ami a reneszánsz szobrok tipikus jellemzője volt.
A reneszánsz festészet a realizmus perspektívájáról vált ismertté, valamint eltávolodásáról a vallási témáktól, ami a középkori művészet velejárója volt. Ehelyett az emberi test és a tájképek kerültek a figyelem középpontjába. A figurák a gótikus festészet laposságához képest forradalmi újítást hoztak térhatású megformálásukkal. A legismertebb festők ebben a korban Donatello, Raffaello, Leonardo, Dürer és Michelangelo voltak, képeik a legszélesebb körben ismert műalkotásokká váltak szerte a világon. Az Utolsó vacsora, az Athéni iskola és a Szent Család mind perspektivikus, élő és természetes bemutatásai embereknek és tájaknak. A reneszánsz festészet hatására alakult ki a 16. század környékén a manierizmus, amely főként tájakat és portrékat ábrázolt vallási témákkal, a figurák elnyúltabbá váltak, mozgásuk mesterkélt jelleget öltött.
A reneszánsz építészetet is a klasszikusok inspirálták. A legkorábbi épületek, amelyek reneszánsz jellegzetességet mutatnak, Firenzében találhatók, pl. a Filippo Brunelleschi által tervezett San Lorenzo és a Pazzi-kápolna. A Santo Spirito előcsarnoka a fényesség és a tágasság megjelenítésében új felfogást nyitott, ami jellemző volt a korai itáliai reneszánszra, 1420-tól 1500-ig. Az építészet a humanista filozófiát tükrözi, a világosság és a tiszta elme szemben álltak a középkor sötétségével és boszorkányságaival. A klasszikus antikvitás újjáélesztését a legjobban a Palazzo Rucellai, a Rucellai-palota tükrözi. Az oszlopok itt a klasszikus sorrendet követik, a földszinten dór, az első emeleten ión, a másodikon pedig korinthoszi stílusúak.
A reneszánsz stílus teljességében 1500 körül, Rómában bontakozott ki, ahol felépült a Szent Péter-bazilika, a kor leghíresebb építménye. Eredetileg Donato Bramante tervezte, aki az egyik legkeresettebb építész volt abban az időben, de az épületen végül majdnem minden ismert reneszánsz művész is dolgozott, köztük Michelangelo (kupola) is.
A késő reneszánsz kezdetét 1550-ben a Kolosszeum-motívum megjelenése jelentette, ahol az épület homlokzatát két vagy több emelet magasan díszítették az oszlopok.
A klasszikus zene reneszánsz korszaka nagyjából a 14. és 16. század között készült művekre vonatkozik. A korszak végét könnyebb meghatározni a kezdeténél, mivel a többi művészethez hasonlóan a zenei felfogásban sem volt forradalmi átalakulás a 15. század folyamán.
A korai reneszánsz zene egyik leglényegesebb jellemzője a terc hangköznek mint konszonanciának növekvő elfogadottsága volt szemben a középkorral, amikor azt még disszonáns hangköznek tekintették. A polifónia a 12. század óta elterjedt volt, de az élesen elkülönülő szólamok növekvő bonyolultsága csak a 14. században jelent meg. A 15. század egyszerűsödést hozott, ekkor kezdtek a szólamok lesimítottságára törekedni.
A 15. század vége felé a festészetben akkor jelentkező szemkápráztató részletességgel párhuzamosan a polifónikus szakrális zene ismét összetetté vált. Ezt a 16. század elején aztán ismét egyszerűsödés követte.
A késő 16. század a madrigálok megjelenésével elhozta a világi zenét, ami néha extremitásokba hajló bonyolultság felé haladt. Ekkor a reneszánsz lényegét jelentő módon az ókori görög zenei formák felélesztésével, egyszerű kísérettel, gyászdalokon keresztül próbáltak a zenészek is a klasszikus világ felé fordulni.
A reneszánsz központja Itáliában volt, de idővel fokozatosan átterjedt Európa többi országára. Legkorábban Magyarországon jelent meg, a 15. század közepén.
Mátyás király kitűnően beszélt és olvasott olaszul és rajongott a reneszánsz vívmányaiért. Az itáliai mintára bevezetett közegészségügyi és oktatási intézmények, valamint az új jogrendszer Magyarország fejlődésére jelentős hatást gyakoroltak. Bőkezű pártfogása sok itáliai humanistát vonzott a budai és visegrádi királyi udvarba (például Galeotto Marziót és Antonio Bonfini történetírót). Több itáliai tudós és művész 1476-ban Mátyás második feleségének, a nápolyi Beatrixnak a kíséretében érkezett Budára. Mátyás könyvtára, a Bibliotheca Corviniana, Európa legnagyobb történelmi, filozófiai és tudományos kódexgyűjteménye volt, amelyet csak a római pápák vatikáni könyvtára múlt felül.
Lengyelországban az első itáliai humanista Filippo Buonaccorsi volt a 15. század második felében. Sok itáliai érkezett I. Zsigmond lengyel király krakkói királyi udvarába 1518-ban, amikor feleségül vette a milánói Bona Sforzát.
Franciaországba a 16. század elején I. Ferenc király vitte be az itáliai művészeket, akik segítségével, hatalmas kiadásokkal díszes palotákat építtetett. Az írók, mint François Rabelais, szintén az itáliai reneszánszból kölcsönözték inspirációikat. Franciaországból a kor szelleme a 16. században továbbterjedt Németalföldre, a Német-római Birodalomba és Angliába, ahol I. Erzsébet királynő uralkodása alatt a legnagyobbak, William Shakespeare és Christopher Marlowe, valamint több más nagy művész, zeneszerzők és építészek hozták el az északi reneszánszt.
Az északi reneszánsz az itáliaival ellentétben a Nyugat-Európán átvonuló hatalmi centralizációs folyamatokkal, valamint a reformációval egy időben zajlott, amit hosszú lefolyású külső és belső konfliktusok kísértek a formálódó nemzetállamokban.
Nyugat-Európa egységesen a feudalizmus befolyása alatt állt, sokkal jobban, mint Itália, ez a gazdasági rendszer vezérelte az európai társadalmakat évszázadokon át. A feudalizmus azonban a reneszánsz felbukkanásakor már jelentős hanyatlásnak indult, ami elősegítette a reneszász társadalomra, kultúrára, gazdaságra kifejtett hatásainak érvényesülését.
A nyugati egyházszakadás, ezzel katolikus egyház meggyengülése, a szekuláris (világi) intézmények terjedése a 15. században szintén olyan folyamatok voltak, amelyek a reneszánsz és az azt kísérő nézetek, köztük a humanizmus számára nagyobb teret nyitottak. Az egyház, látva, hogy a kereszténység továbbra is a legnagyobb befolyással bír egész Európában, eltűrte, sőt néhol bátorította a művészi kifejezés olyan formáit, amelyeket száz éve még üldözött volna.
A reneszánsz átalakulási folyamatainak sebességét Európában a könyvnyomtatás feltalálására szokták visszavezetni. A Gutenberg-galaxis akkor érkezett, amikor Itáliában a reneszánsz már javában zajlott, de igazi hatalmát a nyomtatott iratok tömeges előállítása terén az északi reneszánsz megalapozásával fejtette ki. Az ismeretek terjesztésének a nyomtatás segítségével feltárult új módszerei a közvéleményt befolyásoló tájékoztatási lehetőségek kibővülése mellett az anyanyelvi fordításokkal új nézetek és művészetek, valamint a tudományos kutatómunka terjedését is jelentősen előmozdították és így határozták meg döntően a reneszánsz korának további alakulását.
A reneszánsz művészeti eljárásokat, miután megérkeztek Európába, mindenhol a helyi körülményeknek megfelelően fogadták és alakították át. A korszak híres festői, mint Albrecht Dürer, Pieter Bruegel, id. Hans Holbein, Leonardo da Vinci, Robert Campin, Jan van Eyck és Rogier van der Weyden az új hatások mellett többnyire sokat megtartottak a gótikus stílusból is, és ötvözték a stílusokat, amely folyamat Hieronymus Bosch munkáin fedezhető fel a legjobban. Az északi reneszánsz művészet, részben a reformáció hatására, többet hagyott meg a keresztény hagyományokból a klasszikusok mitológiákhoz képest, mint az itáliai.
A legnagyobb különbség az északi és az itáliai reneszánsz között a használt nyelv volt. Amíg az itáliai humanisták a latin és görög nyelv használatával is a múlthoz fordultak, az északiak inkább a szélesebb körben befogadott anyanyelvükön alkottak.
A reneszánsz kor talán legfontosabb technikai fejlesztése az óceánjáró vitorlás feltalálása volt. Az európai és arab hajóépítési technikák kombinációjából létrejött találmány segítségével az emberek képessé váltak hosszú távú kereskedelmi útvonalakat építeni az Atlanti Óceánon keresztül. A fejlesztés egyúttal Észak-Itália európai kereskedelmi uralmának is véget vetett, miután a vagyon és a hatalom nyugatra helyeződött át, Spanyolországba, Portugáliába, Franciaországba és Angliába, amely államok kiterjedt kereskedelmi útvonalak építésébe fogtak az afrikai, ázsiai és az amerikai kontinensek felé. A felfedezések és terjeszkedés során az európai kultúra, így a reneszánsz művészet és eszme is elterjedt szerte a világon.
Római pápák: Az V. Miklóstól X. Leóig uralkodó kilenc pápát (1447-1521) nevezi a történelemírás reneszánsz pápáknak. → Reneszánsz pápák
Peter Burke: The Italian Renaissance (Cambridge, 1988) – magyar kiadása: Az olasz reneszánsz (Osiris KK., 1999) – a legismertebb modern szakmunka

A repülőtér olyan sík terület, amely biztosítani tudja a repülőgépek biztonságos üzemeltetéséhez szükséges legalapvetőbb szolgáltatásokat. Legfontosabb eleme a futópálya, amely biztosítja a repülőgépek le- és felszállásához szükséges akadálymentes nekifutási utat. Területén rendszerint találhatóak még egyéb építmények is, mint a raktározási, karbantartási célra épített hangárok, az ezeket a futópályával összekötő gurulóutak, a légiközlekedés biztonságát szolgáló irányítótorony és az utasforgalom zavartalanságát biztosító utasforgalmi épületek, valamint egyéb, mérő és irányító eszközök, műtárgyak (rádiólokátorok, jelzőfények, meteorológiai eszközök stb.).
Kisebb repülőtereken gyakran egyik sincs jelen, csak a döngölt futópálya, irányítótorony helyett pedig a pilóta leszállás előtt kapcsolja be a repülőtér rendszereit. Ez főként kis forgalmú, időszakos repterekre jellemző. A legnagyobb, állandó és folyamatos üzemű repülőtereken (angolul fixed base of operation, FBO) azonban igen sok, a repülés biztonságát szavatoló berendezések és építmények vannak (vízirepülőgépek esetében például dokkok, stégek). A katonai repülőterek ismertek még légibázisként, illetve légitámaszpontként is.
Repülőterek Nemzetközi Tanácsa (Airports Council International) – airports.org (angolul)
Repülőtéri Tanácsadók Tanácsa (Airport Consultants Council) – acconline.org (angolul)

A restaurálás legfontosabb célja a műalkotások állapotának megóvása, élettartamának meghosszabbítása és esztétikai értékének a megőrzése. Régen a festők, szobrászok foglalkoztak restaurálással, mert ők ismerték az anyagokat, a művészi technikákat, és megfelelő művészi adottságokkal rendelkeztek a feladat ellátásához. Mára a restaurátorok feladatköre rendkívül kiszélesedett, így a szakemberek az alkalmazott anyagok és technikák szerint szakosodtak. Eszerint a klasszikus restaurátori területek – festő-, fa- és kőszobrász-restaurátorok – mellett vannak textilek, könyvek, bútorok, ékszerek, kerámiák területére és még számos más szakágra specializálódott szakemberek is. A restaurálást végző szakember, a restaurátor, munkája végzése során több, a művészeteken túli tudományág segítségét is igénybe veheti. Feladata rendkívül összetett: egyszerre kell művészeti, technikai és tudományos kérdéseket megoldania. A restaurálás mai elvei több évszázados fejlődés eredményeként alakultak ki, és ez a fejlődés elsősorban a festészet területén játszódott le. A szakterület mára „tudományosan meghatározott, módszertanában kidolgozott, és művészeti egyetemen oktatják”.
Restaurálásról voltaképpen azóta lehet beszélni, mióta emberi alkotások, műalkotások születnek. Krétán már az i. e. 2. évezredben tisztították és karbantartották a kultikus és felajánlási tárgyakat. A régi művek iránti érdeklődés azonban igazán csak a reneszánsz idején jelentkezett. Kerestek, találtak régi művészeti alkotásokat, csodálták azokat, arról azonban nincs forrás, hogy konzerválási szándék is megjelent volna. Michelangelóról például tudjuk, hogy ókori töredékeket egészített ki, nyilván saját művészi elképzelése alapján. Máskor ókori utánzatát öregítés céljából elásta, majd ókoriként tárta fel, hogy bebizonyítsa, maga is tud a régiek színvonalán faragni… A mű eredetiségének sokáig nem tulajdonítottak különösebb jelentőséget: a korabeli restaurátor egyszerűen ráfestett, kipótolt, vagy éppen letakart részeket. Szemléletes példa erre Masaccio Ádám és Éva kiűzetése a Paradicsomból című falfestménye, amelyen a szégyenlős utókor letakart részeket. Egy másik eset történt például Hubert és Jan van Eyck genti oltárának 1550-es felújításakor, amikor arra Jan van Scorel és Lancelott Blondell, karbantartási szándékkal, új részleteket festett. Az eljárást a korabeliek elismeréssel fogadták, ma önkényes beavatkozásnak tartják. Más esetben előfordult, hogy ha egy kép nem felelt meg egy főúri gyűjteményben a falon lógó szomszédos képek méreteinek, arányainak, a szimmetriának, akkor egyszerűen levágtak belőle, vagy hozzátoldottak. Például Giorgione da Castelfranco Judit című képét eredetileg fatáblára festette, de 1813-ban áttették vászonra, és ekkor a két széléből levágtak, így 13 centiméterrel lett keskenyebb a kép. A megrongálódott, elöregedés miatt romló alkotások minden korlátozás nélkül javíthatók voltak. Ezt fogalmazta meg Filippo Baldinucci művészeti író 1681-ben, a „restaurare et ristaurare” kifejezés magyarázataként: „Megcsinálni egy tárgy hibás részeit, amit öregség vagy más dolog elrontott; és amit szintén mondunk, de csak mellékesen: helyrehozni, felújítani.”
A restaurálás konzerváló-helyreállító gyakorlata meglehetősen nehezen alakult ki. A restaurátorok sokáig elzártan, titokban dolgoztak, eljárásaikról, módszereikről többnyire nem számoltak be. Csak a 18. században kezdett lassan megjelenni a törekvés, hogy a restaurálást az alkotás szolgálatába állítsák. Olyan módszereket kerestek, kísérleteztek ki, amelyekkel az elöregedés, szállítás stb. okozta károkat helyre tudják állítani. Ebben az időszakban születtek meg a konzerválás ma is alkalmazott módszerei, például a dublírozás (új vászonnal való megerősítés), a parkettázás (a fatáblák vetemedésének csökkentése) és az átültetés (többnyire fatáblára festett kép vászonra való átvitele).
A dublírozást (a francia doubler – megkettőz szóból ered) először 1660-ban említették, de csak mintegy száz év múlva írták le. Az eljárás során egy új vászonréteget ragasztottak az eredeti hátoldalára. Keményítőből vagy lisztből készítették a ragasztót, amit bőrenyvvel, melasszal és fokhagymával gazdagítottak. A módszert Kákay Szabó György írta le a Képzőművészet iskolája (1957) című könyvében. A festett oldalra előbb selyempapírt ragasztottak csirizzel, hogy a festékréteg töredezését megakadályozzák. Ezt követően a festményt óvatosan lefejtették a vakkeretről, és színével lefelé fordítva a vászon hátoldalát alaposan megtisztították a portól és más szennyeződésektől. Megfelelő méretű vakkeretre (hamis keretre, azaz „battériára”) az eredeti vászontól körülbelül 5–5 centiméterrel nagyobb új vásznat feszítettek ki. Ragasztóval (könyvkötő csirizzel, halenyvvel vagy viaszgyantával) bekenték a kép hátoldalát, majd ráfektették a vakkeretre erősített új vásznat, végül langyos vasalóval levasalták. Van olyan eljárás, amelynél nyomófával vasalnak, és csak másnap alkalmazzák a vasalót, de akkor forró vasalót, és a kép színéről vasalnak. Ilyenkor gyakran kell emelgetni a vasalót, és több réteg papírt használnak. A viaszos dublírozást holland módszernek is nevezik, 1851-ben a híres Hopmann ezzel a módszerrel kezelte Rembrandt Éjjeli őrjáratát.A parkettázást fatáblára festett képek hátoldalának megerősítésére használják. A módszert a 18. század elején már alkalmazták, és számos változata alakult ki. Egy 1770-ben írt levél szerint a vezetősínes parkettázást egy Jean Louis Hacquin nevű restaurátor fejlesztette ki, aki felismerte, hogy a fa szálirányára merőleges lécek a táblák hasadását idézhetik elő, míg ha ezeket csak vezetősínként alkalmazzák, a lapok síkban tarthatók anélkül, hogy méretváltozásuk lényegesen korlátozva lenne.
Az átültetés nagy újítás volt, azt szolgálta, hogy a vetemedésre, repedésre hajlamos fatábláról lefejtsék a festményt, és a jóval rugalmasabb tulajdonságú vászonra vigyék át. Felfedezőjének egyesek a nápolyi Alessandro Majellót tartják, de más forrás szerint a francia Robert Picault, a versailles-i gyűjtemény restaurátora találta ki. Utóbbi sok fatáblára készült képet ültetett át vászonra, például Raffaello Szent Mihályát, vagy Andrea del Sarto Caritasát. A fent említett Jean Louis Hacquin úgy végezte az eljárást, hogy a fatáblát – a festékréteg megfelelő rögzítése után – hátulról legyalulta az alapozásig, majd rögzítette a vászon hordozón. Az eljárás gyorsan elterjedt, sőt divatossá vált. Az esetek többségében persze ne gondoljunk ilyen kíméletes megoldásra, gyakran a vásznat – a festett oldalon megerősítve – egyszerűen letépték a felületről. Az átültetéseknek – a mai felfogás szerint – akkor van létjogosultsága, ha a fatábla már annyira zsugorodott vagy károsult, hogy a festékréteg emiatt sérül. A pottendorfi Esterházy-képtárban 1850 körül dolgozó Erasmus Engert munkamódszerét a következőként írták le (némi feltételezéssel): „a lakkot le kell venni, tisztítani, a régi – az eredetit hátrányosan befolyásoló – retusokat eltávolítani, a sérült részeket kiegészíteni, új lenvászonra húzni, a fatáblákat parkettázni, lakkozni.”1770-ben Velencében alakult meg az első restaurátor műhely (Laboratorio di San Giovanni e Paolo) Pietro Edwards irányítása alatt. A műhelyben évente mintegy tizenhat képen dolgoztak, és igyekeztek átgondoltan, az akkori viszonyokat tekintve korszerű módszereket alkalmazva foglalkozni a képekkel. A kiegészítésekhez masztixos lakk kötőanyagot használtak, a célkitűzésük pedig az volt, hogy a javított részek megegyezzenek az eredeti felülettel.
Az idő múlásával egyre több festménynél tapasztalták a festmény felületét borító lakk sötétedését, ami sokszor szinte teljes „sötétségbe borította” a képet. Rembrandt híres műve, az Éjjeli őrjárat is onnan kapta közkeletű nevét (eredeti címe A lövészegylet kivonulása), hogy a lakkréteg sötétedése miatt a későbbiekben éjszakai jelenetnek gondolták a kép témáját. Gyakran megtörtént, hogy amikor eltávolították a besötétült lakkot, akkor annyira más képet mutatott a festmény, hogy szakszerűtlenséggel vádolták a restaurátorokat (előfordult, hogy joggal). A kor neves restaurátora volt Max von Pettenkoffer, akinek fontos szerepe volt a restaurálás tudományossághoz való közelítésében. Ő a konzerválást tudományos és technikai oldalról közelítette meg, a figyelmet a kép anyagaira irányította, és fontosnak tartotta az alkalmazott módszerek nyilvánosságát. Szabadalmaztatott egy regeneráló ládát is, amelyben alkoholgőzöket áramoltatott, és ezek alkalmazásával – ígérete szerint – nem kellett eltávolítani a lakkréteget, a festmény eredeti ragyogása visszaáll. A módszer azonban nem volt hatásos.
A restaurálás menetébe fokozatosan vonták be a különböző természettudományokat. A restaurálás folyamata két jól elkülönített részre osztódott: a konzerválásra és az esztétikai helyreállításra. A két fázis közül a konzerválást tartják fontosabbnak: a műtárgyat előbb a pusztulástól, a további romlástól kell megvédeni, és csak ezután következhet a tisztítás és kiegészítés (bár a két rész nem mindig válik el ilyen élesen, és néha még a sorrend is fordul kicsit). A festmények restaurálásának elveit először 1930-ban rögzítették egy párizsi konferencián. Itt mondták ki, hogy a konzerválás fontosabb, mint a tisztítás. Az is fontos alapelvvé vált, hogy a restaurátornak minden rendelkezésre álló eszközt felhasználva a lehető legteljesebb képet kell alkotnia a tárgyról, annak állapotáról, és azt részletesen dokumentálnia is kell. A művelet során az eredeti mester szellemében kell munkálkodnia, és kerülnie kell minden olyan beavatkozást, ami veszélyeztetné a műtárgyat. A restaurálás sokszor már egyre inkább nem egyéni döntés kérdése, hanem szakértő csoport, szakmai bizottság hoz meg egy-egy fontos döntést. Ezért is válhatott szükségessé a restaurátorok „etikai kódexének” a megfogalmazása, amit Magyarországon a Magyar Restaurátorok Egyesülete foglalt össze. Ebben fontosnak tartották kiemelni, hogy „Restaurátorok azok a szakemberek, akik a restaurátori-konzervátori feladatok biztonságos végzéséhez nélkülözhetetlen művészi, technikai, módszertani és tudományos képzésben részesültek.”
A restaurátor szakma mára kétségtelenül nagyot fejlődött,  tudományossá és technikájában fejletté vált. Ennek ellenére – főleg nagyobb szabású, nemzetközi érdeklődésnek kitett munkák kapcsán – nagy vitákat váltanak ki egyes restaurálási események. Ilyen viták valószínűleg mindig is kísérni fogják a restaurátorok működését. „Kevés vitathatóbb kérdés van a világon, mint egy festmény restaurálása. Sosem találkoztam olyan szakmabelivel, aki elégedett volt a többiek munkájával” – írja Bernard Benson.
A vita sokszor összefügg azzal, hogy a művészettörténész és a restaurátor szakma nézetei folyamatosan változnak. Az utóbbi évtizedekben például fokozottabban került előtérbe a műtárgyak integritásának megőrzése, ami azt jelenti, hogy „a korábbiaknál jóval nagyobb jelentőséget tulajdonítanak a muzeológusok a műtárgyon található „szennyeződések”, használati nyomok információ-hordozó szerepének, és jobban törekszenek ezek megtartására, mint azelőtt”. Például ma senkinek nem jut eszébe a Szent Korona  vagy a koronázási palást korábbi javításaihoz – bármily kezdetlegesek is voltak – hozzányúlni és „visszaállítani” azokat.
Hasonló véleményt képviselt James Beck és Michael Daley is, akik erőteljesen támadták – több más példa mellett – a Sixtus-kápolna freskóinak restaurálását, és felvételekkel igazolták, mennyi részlet veszett el Michelangelo falfestményeiről (erről a bal oldali kép és szócikk végén található néhány felvétel segítségével ugyan nem lehet képet alkotni, de a restaurálás hatását egyértelműen érzékeltetik). Másik példájuk  Masaccio Ádám és Éva kiűzetése a Paradicsomból című freskójának restaurálásához fűződik: az Ádám nemi szervét takaró lomb eltávolítását hibásnak tartják, mert nem látják minden kétséget kizáróan bizonyítottnak, hogy az későbbi beavatkozás eredménye volt.
A leírtak nem bizonyítanak mást, mint hogy a restaurátor szakma folyamatos fejlődésben van, tudományos eredmények folyamatosan gazdagítják. A restaurálás mára – noha kétségkívül igényel kreativitást és kézügyességet – interdiszciplináris tudománnyá fejlődött, ami felhasználja a fizika, a kémia és a biológia eredményeit, ugyanakkor a restaurálás alapvető kérdéseiben segítségül hívja a filozófia és az etika tudományát is (és ez végső soron minden restaurátori tevékenységet megelőz).
A restaurátoroknak sokoldalú tudással, tehetséggel kell rendelkezniük, ők ugyanis művészek, művészettörténészek és műtárgyvédelmi szakemberek is egyben. Természetesen nem kell mindenhez érteniük, munkájukhoz számos tudományág segítségét kérhetik, ez napjainkban már követelményszerűen megfogalmazott gyakorlat. „Ez a közreműködés annak érdekében szükséges, hogy a beavatkozásokat előzze meg alapos történeti és természettudományos diagnosztikai vizsgálat, mely hozzájárul a szakszerű konzerválás és a hiteles helyreállítás megvalósításához.” Nem véletlenül nyilatkozott így egy restaurátor: „Sokan azt hiszik, a restaurátor csak javítómester. A munkánk ennél sokkal szerteágazóbb, már-már 'fehérköpenyes'. Órákig tudunk vizsgálni egy festményt: a vászon szövését, a festékrétegek állapotát, a kép sérüléseit – szinte háttérbe szorul, amit a kép ábrázol. Valóságos nyomozati munkát végzünk UV lámpával, infrakamerával, mikroszkóppal."
A restaurálás egyik legfontosabb eszköze a látható fény tartományában végzett fényképezés, amely egyrészt alapja a fotográfiai vizsgálatoknak, másrészt a dokumentálás alapvető eszköze is.  A normál, diffúz megvilágítás mellett készített felvételek a műtárgy állapotának, a munka közben készített felvételek pedig fázisállapotok rögzítésére alkalmasak. Ha a fényforrás helyzetét változtatja a restaurátor, akkor a súrolófény a kép fraktúrájáról, a festő alkotási, ecsetkezelési módszeréről adhat felvilágosítást (ezért a művészettörténészek is alkalmazzák). A súrolófény segítségével a restaurátor a vászon, a fatábla sérüléseire, torzulásaira, a festékréteg  hibáira deríthet fényt. A látható fénytartományon belül felvételeket lehet készíteni különböző additív színszűrők alkalmazásaival is. A rövidebb hullámhosszú kék például kevésbé hatol át a lakkrétegen, mint a vörös, így utóbbival a kép viszonylag mélyebb rétegeit is lehet vizsgálni.
A fényképezés speciális alkalmazásának tekintendő a makro- és mikrofotográfia. Előbbi a fényképészet eszközeivel elérhető nagyított felvételek készítését jelenti, míg az utóbbi esetén mikroszkóp segítségével készítenek erősen nagyított felvételeket. A nagyított képrészletek megfigyelése számos érdekes következtetésre adhat lehetőséget. A restaurátori gyakorlatban általában a polarizációs és a sztereó mikroszkópot használják. A mikroszkópos vizsgálat során be lehet tekinteni például egy festékrepedés alá, képet lehet kapni a szerkezet felépítéséről, a rétegek számáról és vastagságáról, az alkalmazott pigmentekről. Gyakran előfordul, hogy egyes kényes részek tisztítását mikroszkóp alatt végzik.
Az ultraibolya fényben készített felvételek során hasznosíthatják a felületről visszavert, vagy a felületen, az egyes anyagoknak megfelelő mértékű gerjesztett sugarakat rögzíthetik. Előbbi esetben az objektív elé az UV-sugárzást áteresztő szűrőt, míg a második esetben azt elnyelő szűrőt helyeznek. A felvételeken mutatkozó sötétebb foltokból a későbbi javításokra lehet következtetni: az első esetben a lakkozás fölötti javításokat lehet kideríteni, míg a második, lumineszcenciás felvételek sötét foltjai a lakk alatti beavatkozásokat mutatják meg. A kétfajta felvétel együttes alkalmazásával lehet kialakítani a javítási módszert.
Az infravörös fény segítségével készített felvételekkel a kép mélyebb rétegeibe lehet betekinteni. A felvételeket nem befolyásolják a színezett lakkok, így a lakkréteg esetleges eltávolítása előtt lehet képet alkotni a festményről. Az infravörös fényképezés felvilágosítást ad a festékréteg alatti korábbi kompozíciós változatokról és a festő rajzvázlatáról, a sötét lakkréteg által elfedett szignatúrákról, a hátoldalon lévő elhomályosodott feliratokról stb. Ilyen értelemben az infrafelvétel a művészettörténeti kutatásoknak is fontos eszköze.
A radiográfia alkalmazása a restaurálás során rengeteg hasznos információt nyújt a műtárgyról, bár néha csak más vizsgálatokkal együtt ad kielégítő eredményt. A klasszikus röntgenfelvételek segítségével derült fény néhány érdekes művészettörténeti jelentőségű felfedezésre. Például így derült ki, hogy Goya a Korsós lány című művét egy virágcsendéletre festette rá. De röntgenvizsgálat során jöttek rá arra is, hogy Giorgione da Castelfranco rejtélyes festményén, A viharon, a bal oldali ifjú helyén eredetileg egy női akt állt. A felvétel készítésekor a filmet a kép felületére helyezik, a sugarakat pedig alulról bocsátják rá. A felvétel azonos méretű a festménnyel, így a restaurátori munkához fontos gyakorlati segítséget nyújthat. A röntgensugárzás tartományából a nagyobb hullámhosszú, „lágyabb” sugarakat használják, mert így gazdagabb tónusú felvételeket lehet készíteni. A felvételek nem a kép rétegeiről adnak információt, hanem egy „összesített”, mindent tartalmazó képet kapunk. Lehet látni az alapozás mikéntjét, a hordozó hibáit, a fatábla erezetét, rovarjáratait, az esetleges tömítőmasszás helyeket stb.
A kémiai analitika módszereivel az alkalmazott anyagokat lehet kideríteni, bizonyos alapozó- és festékanyagok meghatározása a műalkotás kormegállapítását is segítheti. Röntgendiffrakciós vizsgálatokkal kristálytani elemzéseket lehet végezni, színképelemzéssel a különböző festőszerek anyagára lehet következtetni.
A restaurátorok által alkalmazott tudományágakról, részletes példákkal bemutatva, Tímárné Dr. Balázsy Ágnes számolt be egy konferencián. Mikroszkópos és elektronmikroszkópos felvételek segítségével vizsgáltak például történeti textíliákon alkalmazott fémszálakat. Ugyancsak mikroszkópos vizsgálatok derítettek fényt egy csalásra: egy „régi” perui babán szintetikus fonalat fedeztek fel. Elektronsugaras mikroanalízis, röntgenemisszió, gyorsított ionsugaras analízis és gázkromatográfiás vizsgálatok segítségével derítették ki egy avar kori fémtárgy kezelési módját. Rétegcsiszolat mikroszkópos és röntgendiffrakciós vizsgálatával derítettek fényt egy középkori szobor festékanyagára. Biológiai vizsgálatok segítségével sikerült kideríteni egy oklevélen megtelepedett egysejtű gomba fajtáját. A magyar koronázási palástot elektronmikroszkóppal vizsgálták, majd az így felfedezett gomba spóráit biológiai eszközökkel határozták meg.
Már korábban volt arról szó, hogy a modern restaurálás menete két részre osztható: a konzerválásra és az esztétikai helyreállításra. A két fázis között nincs éles határvonal, de egyértelmű hogy a konzerválás a fontosabb és elsőrendűbb. A műtárgyat előbb meg kell védeni állapota további romlásától vagy esetleges a pusztulástól, majd ezt követheti a tisztítás és a helyreállítás (ami egyébként néha el is maradhat).
A konzerválásnak alapvetően két válfaja van: a megelőző és a beavatkozó konzerválás. A megelőző konzerválás esetén nem nyúlnak a műtárgy anyagához, „csupán” a megfelelő környezet kialakításával igyekeznek biztosítani az alkotás állapotának megőrzését. A módszer számos megoldást jelenthet: a megfelelő világítás, hőmérséklet, klíma biztosítását, sőt esetenként inert gázok segítségével elzárhatják a tárgyat az oxigén, a kén-hidrogén, a savképző anyagok és más károsítók hatásától. A Magyar Nemzeti Galériában például hűtött tárlókban mutatják be Munkácsy Mihály aszfaltalapozású festményeit, vagy az Amerikai Egyesült Államok függetlenségi nyilatkozatát hélium atmoszférában tárolják.
A beavatkozó restaurálás konzerválási fázisában általában a hordozóanyag javítását, megerősítését és a festékréteg rögzítését végzik el. Minthogy a hordozó állapota a meghatározó, a munkálatok általában ehhez igazodnak. A festmények hordozója nagyjából a reneszánsz időkig alapvetően fatábla volt, ezt követően fokozatosan fa vakkeretre feszített vászonra kezdtek festeni a művészek.
A fatáblákat több deszka egymás mellé illesztésével alakították ki. Alapanyagnak többnyire nyár-, tölgy-, dió- és gesztenyefát használtak, de egzotikus fa alapanyagok is előfordultak. Magyarországon a hársfa és a fenyőfa táblák voltak a gyakoribbak. A fa a klíma, a levegő nedvességtartalma hatására változtatja térfogatát, hosszát, a lap pedig görbül, vetemedik. Ez a vetemedés nagy mértékben függ attól, hogy a deszkát a fatörzs melyik részéből metszették ki. A fa alapanyagból kimunkált deszkákat egymás mellé illesztették, ragasztották, hátsó oldalukon pedig keresztirányú hevederlécekkel merevítették. A hevederléceket fecskefarok alakú nútokban helyezték el, így a vetemedést jórészt sikerült megakadályozni, ugyanakkor a lap mozgására megmaradt a lehetőség. A vetemedés elleni küzdelem következő lépcsője a „parkettázás” megjelenése volt, amikor a szálirányra merőlegesen vezetőléceket fektettek fel, amiket ezekre merőleges rögzítőlécekkel odaszorították, így egy négyzethálós merevítő rendszer jött létre. A parkettázásnak az idők folyamán számos változata terjedt el, amelyek a kép egyenesen tartását voltak hivatottak megoldani. A teljes merevítést kerülték, bizonyos mozgást minden megoldásnál biztosítani kellett, egyébként a falap hasadhatott. A restaurátorok a fatáblák merevítő rendszerét vizsgálják meg, szükség esetén kiegészítik, javítják, az elmozdulásokat igyekeznek különböző megoldásokkal elősegíteni (például a fa erezetét követő rögzítőlécekkel, támasztó- vagy nyomókeret alkalmazásával stb).
A vetemedés mellett a másik gondot a fatáblák rovar- és gombafertőzöttsége szokta okozni. A rovarkárok ellen többnyire gázosítással védekeznek, a járataikat pedig például valamilyen műgyantával telítik. A telítést lehet légritka térben gyorsítani. Ha a faanyag már annyira károsult, hogy nem lehet a festményt az eredeti táblán megőrizni, ebben az esetben választhatja a restaurátor a korábban már ismertetett átültetést. A festékréteget selyempapír és esetleg vászon ráragasztással rögzítik, majd a fatáblát – fokozatosan finomodó szerszámokkal, az utolsó stádiumban már szikével – lemunkálják az alapozásig, majd rögzítik az új hordozón. A vászonra való áthúzás mára gyakorlatilag megszűnt, a festményt általában rétegezett falemezre, szendvicspanelre ültetik át. A fatáblák kiszáradás miatti zsugorodásának gyakori következménye, hogy a festékréteg felhólyagosodik, néha háztető formában kicsúcsosodik. Ilyenkor a festékréteg alá ragasztót juttatnak, és védő papírréteg védelme alatt langyos vassal levasalják a felületet.
A lenvászonra festett képek a 16. századtól kezdték kiszorítani a fatáblákat. A vászon anyaga, szövése, az alapozás módja mind segítséget nyújt a kor megállapításában. A vászon természetes öregedésén kívül komoly gond a páratartalom és a hőmérséklet változásai miatt bekövetkező méretváltozások. A méretváltozások szükségszerűen együtt járnak az alapozó és a festékréteg repedezésével, rosszabb esetben pikkelyesedésével. A vászonra festett képek restaurálásának első lépése a festékréteg és a vászon hordozó megerősítése (dublírozás). A műveletet a festékréteg felületének rögzítésével kezdik: selyempapírt ragasztanak a kép színére. Száradás után a vászon hátsó felületét alaposan megtisztítják (ha korábban már dublírozva volt, eltávolítják a dublírozóvásznat), és folyékony viasz–gyanta keverékkel bevonják. A keverék beitatódik a vászonba, amely beitatódást vákuumasztal alkalmazásával lehet segíteni. A festékréteg megerősítése után a vászon megerősítése következik. Ehhez az egyenletesen szőtt lenvásznat dublírozómasszával fölragasztják az eredeti vászon hátuljára, majd a képet – még a teljes száradás előtt – felszögelik a vakkeretre, hogy a száradási feszültség is segítse a kép kifeszülését. Előfordul, hogy az eredeti vakkeret annyira rossz állapotban van, hogy új vakkeretet kell készíteni.
A műtárgyak tisztítása a beavatkozó konzerválás talán legkényesebb fázisa, visszafordíthatatlan folyamat. A festmények tisztítása során többnyire a festmények felületén lévő besötétedett, porral, korommal, piszokkal szennyezett lakkréteg eltávolításáról van szó. A művelet nagy tapasztalatot és figyelmet igényel, és ismétlődően fel-felvetődik a kérdés: eltávolítható-e a lakkréteg a festékréteg károsodása nélkül. A művelet megkezdése előtt ismerni kell, ki kell deríteni az alkotás korát, meg kell tudni az alkalmazott lakk anyagát. De még ilyenkor is próbatisztítást végeznek a festmény kevésbé frekventált, piciny, 1 négyzetcentiméternél nem nagyobb részén. A tisztítás végső soron három réteg, a felületi piszok, a lakkréteg és a régi retusálások nyomainak eltávolításából áll.
A lakk eltávolításának alapja az, hogy a bevonat általában sokkal jobban oldódik, mint a festékréteg. A tisztítást oldószerbe mártott kis vattacsomóval, vattapálcikával vagy pálca végére tekert szövetdarabbal, míg az oldószer semlegesítését (tulajdonképpen hígítását) terpentinbe vagy lakkbenzinbe mártott vattacsomóval végzik. Az oldószer általában alkohol, benzin és éter meghatározott arányú, az adott festményhez kialakított keveréke, de természetesen más oldószerek is használatosak. A műveletet négyzetcentiméternyi, vagy még kisebb felületen végzik egyszerre. Más tisztítási módszereket is alkalmaznak, előfordul például, hogy a kikísérletezett oldószert rápermetezik a festmény felületére, majd terpentinnel eltávolítják a felpuhult lakkréteget.
A restaurálás nagy dilemmája, hogy mi történjen a tisztítás után, akkor, amikor a restaurátor megközelítette a műalkotás azon állapotát, amikor az elkészült – azzal a megjegyzéssel, hogy az az állapot, ami akkor volt, amikor a művész befejezte a munkát, soha nem állítható vissza. A festmények nagy részén különböző jellegű és nagyságú hiányok vannak. A restaurálás korábbi időszakaiban ezeknek a hiányoknak a „tökéletes” kijavítására törekedtek, hogy azt ne is lehessen észrevenni. A mai gyakorlat a hiány jellegétől teszi függővé a kiegészítést, úgy, hogy a kiegészítések mértéke sohasem kerülhet túlsúlyba az eredetivel szemben.
A hiányok pótlását a felület egy szintbe hozásával kezdik, amelyet tömítőmassza alkalmazásával érnek el. Ezután kapja meg a kép az első átlátszó, színtelen lakkrétegét. Ezt követi a hiányzó részek retusálása. Ez – leegyszerűsítve – alapvetően kétféle módon történik: a megkülönböztethető retusálásnál az eredetitől jól megkülönböztethető festőstílust alkalmaznak, a beilleszkedő retusálásnál pedig illeszkednek az eredeti stílushoz. Megkülönböztethető retusálás esetén a hiányokat függőleges vonalkázással egészítik ki, természetesen a szükséges színezéssel. E módszer révén, megfelelő távolságból szemlélve a képet, egységes benyomást kaphatunk a festményről. A 16. századtól kezdődően vászonra festett képeknél viszonylag ritkán használják ezt az eljárást, mert az ezeken alkalmazott festői eljárást a vonalkázás nem tudja megfelelő módon közelíteni. Ilyenkor a beilleszkedő retusálás módszerét alkalmazzák.
A retusált festményeket újralakkozzák. Először általában egy vékony masztixréteget hordanak fel, hogy elérjék a megfelelő színmélységet, majd egy második lakkréteggel (általában viaszlakk) a kép felületének a levegőtől való elzárását biztosítják. Az így lakkozott kép felülete kevésbé csillogó, ami a festmény műélvezetét segíti elő.
A restaurálás körüli viták minden fontosabb, a közérdeklődés központjában álló, nagyobb jelentőségű műalkotás körüli munkálatokat végigkísérik. Ezek a viták esetenként igen hevesek lehetnek (akár jogi következményekkel is), így a legkörültekintőbb restaurálási esetek is mindig megkérdőjeleződnek. Ezért látszik kialakulni az a felfogás, hogy megőrizni, konzerválni, de ne felújítani. Más kérdés, hogy a közönségben viszont erős az igény az „eredeti” műalkotás megtekintésére, a közvélemény ezért a frissítést, a felújítást támogatja. Az utóbbi időszak egyik legnagyobb vihart kiváltó restaurálási munkálatai Michelangelónak a Sixtus-kápolnában lévő freskóit érintették. A munkálatok 1984-től 1994-ig tartottak. A legnagyobb gondot és aggodalmat a mennyezeti freskók kezelése jelentette, de az Utolsó ítélet is nehéz feladat volt. A munkálatokat hosszas tudományos vizsgálatok előzték meg és – természetesen – heves viták kísérték. Az eredmény láttán az elismerések mellett a támadások csak kiéleződtek. A restaurálás hatását szemléltetik az alábbi képek.
↑ Velledits 1981:  Velledits Lajos. A restaurálás – Műhelytitkok. Budapest: Corvina Kiadó (1981). ISBN 963-13-1180-5 
↑ Balázsy 1999:  Timárné dr. Balázsy Ágnes: Műtárgyak, restaurálás és tudomány. ace.hu. Közgyűjtemények és a Tudomány Konferencia, 1999. július 1. (Hozzáférés: 2010. június 18.)
↑ Beck–Daley 2000:  James Beck, Michael Daley. Restaurálások kérdőjelekkel – Üzlet, kultúra, botrány. Budapest: Helikon Kiadó (2000). ISBN 963-208-562-0 
↑ Alapszabály:  Alapszabály. restauratorkamara.hu. Magyar Restaurátor Kamara. [2009. május 12-i dátummal az eredetiből archiválva]. (Hozzáférés: 2010. június 18.)
↑ NOL 2009:  Milliós értéket mentő mágusok. nol.hu. Népszabadság Online, 2009. május 13. [2013. január 24-i dátummal az eredetiből archiválva]. (Hozzáférés: 2010. június 18.)
↑ Sápi (Maxima):  Sápi Zsuzsa: Restaurátor – Nagy mesterek „örökösei”. maximanet.hu. Maxima. (Hozzáférés: 2010. június 18.)
↑ Mozsár:  Mozsár Eszter: Skatulyába zárt művészek?. zalamedia.hu. Zala Média online. [2006. szeptember 27-i dátummal az eredetiből archiválva]. (Hozzáférés: 2010. június 18.)
A részecskefizika a fizika egyik ága, amely az anyag elemi összetevőit, sugárzást és azok kölcsönhatásait vizsgálja. Nagyenergiájú fizikának is hívják, mivel sok elemi részecske nem fordul elő normális körülmények között a természetben, hanem más részecskék nagy energiájú ütközései során kell őket kelteni, ahogy az a részecskegyorsítókban történik.
Az atommagot alkotó proton és a neutron nem elemi részecskék, hanem még kisebb részecskékből állnak. Ezek a kvarkok. Ezen kívül elemi részecskék még a leptonok, amelyek közé az elektron és a neutrínók is tartoznak. Az összes anyag kvarkokból és leptonokból áll, közöttük négyféle kölcsönhatás léphet fel, melyeket szintén részecskék közvetítenek.
A körülöttünk álló világot döntő részben az u és a d kvark, valamint az elektron (e-) építi fel.
két d és egy u kvarkból. Az atommag-átalakulások egy részénél szerepe van még az elektronneutrínónak (νe) is, egy nagyon kismértékben kölcsönható anyagnak is.
Összesen három ilyen család létezik, de a másik kettő részecskecsaládhoz tartozó kvarkok létrejöttéhez nagyobb energiára van szükség. A világegyetem Ősrobbanás utáni korai forró időszakában sok második és harmadik családbeli kvark volt, de a világegyetem tágulásával és hűlésével egyre kisebb energia jutott egy részecskére, így azok elbomlottak kisebb tömegű részecskékre. Ezen korai fázisban a kvarkok és gluonok forró plazmát alkottak, majd a tágulás és lehűlés közben fázisátalakulás révén kialakultak a hadronok, azaz a kvarkokat az erős kölcsönhatás „börtönbe zárta”. Jelenleg nagy gyorsítókkal vizsgálják az elmélet helyességét, a kvark-gluon plazma nagyenergiájú részecskegyorsítókban való kialakulásának körülményeit és tulajdonságait.
A részecskék között négyféle kölcsönhatást ismerünk. Ezek egyre csökkenő erősséggel:
erős kölcsönhatás: a kvarkok között hat, a hadronokat és az atommagokat tartja össze.
elektromágneses kölcsönhatás: az elektromos töltéssel rendelkező részecskék között hat,
Minden részecskének (az összes leptonnak, kvarknak és a kvarkokból felépülő részecskéknek) van olyan párja, amelynek az összes töltésjellegű kvantumszáma (például elektromos töltése, barionszáma és leptonszáma) ellentétes, de a tömege azonos a részecskéével. Ezeket hívjuk antirészecskéknek. Az elektron anti-párja a pozitron. Vannak olyan részecskék is, amiknek a sajátmaguk antirészecskéi (például foton, Z-bozon, semleges mezonok egy része), ezeket valódi semleges részecskéknek hívjuk.
A kvarkokat csak kötött állapotaikban, a hadronok belsejében, közvetve figyelhetjük meg. Kétféle hadron létezik:
három kvark alkotja a legegyszerűbb barionokat (három antikvark az antibarionokat),
egy kvark és egy antikvark alkotja a legegyszerűbb mezonokat.Barion például a proton és a neutron, mezon például a pion.
A részecskéket spinjük (saját impulzusmomentumuk) alapján két lényegesen különböző tulajdonságú csoportba sorolhatjuk.
Az egyik csoport az egész spinű bozonoké (például mezonok, kölcsönhatást közvetítő részecskék).
A másik csoport a félegész spinű fermionoké (például kvarkok, leptonok, barionok). Mivel a barionszám és a leptonszám megmaradó mennyiség, ezért csak antirészecskéjükkel együtt keletkezhetnek. Fermionokra érvényes a Pauli-elv.
Az ötlet, miszerint az anyag elemi alkotórészekből tevődik össze, legalább az i. e. 6. századig megy vissza. Az atomizmus filozófiai tanát ókori görög filozófusok hirdették, mint Leukipposz, Démokritosz és Epikurosz. Bár Newton a 17. században arra gondolt, hogy az anyag apró részecskékből áll, csak Dalton jelentette ki formálisan 1802-ben, hogy minden anyagot apró atomok építenek fel.
Mengyelejev periódusos rendszere 1869-ben segített megszilárdítani ezt a 19. század során elterjedt nézetet. J.J. Thomson munkássága az 1897-ben megalapozta azt a nézetet, hogy az atomok nem oszthatatlan elemi részek, hanem könnyű elektronokból és egyéb nehezebb alkotórészekből állnak. Thomson atommodellje szerint az apró elektronok úgy ülnek egy nagy tömegű és kiterjedésű masszában, mint szilvadarabok egy nagy pudingban. Rutherford kísérlete 1911-ben azonban kimutatta, hogy az atom tömegének nagy része egy nagyon kicsi atommagba koncentrálódik. Eleinte úgy gondolták, hogy az atommag nagy tömegű protonokból és a magba zárt elektronokból áll. Ez magyarázta volna a rendszám eltérését a tömegszámtól. Később azonban úgy gondolták, hogy a protonok mellett a hozzájuk hasonlóan nagy tömegű semleges neutronok találhatók a magban, amiket Chadwick 1932-ben fedezett fel.
A 20. század korai szakaszának magfizikai és kvantumelméleti felfedezései a maghasadás (1939, Lise Meitner és Otto Hahn) és a magfúzió (1939, Hans Albrecht Bethe) felfedezésében csúcsosodtak ki. Ezek a felfedezések lehetővé tették atomok másféle atomokká való alakítását, köztük az alkimisták régi nagy álmát, az ólom arannyá változtatását.
Az 1950-es és 1960-as években azután zavarba ejtően sokféle részecskét fedeztek fel különböző kísérletekben. Az 1970-es években azután a standard modellnek meglehetősen kis számú alapvető részecskéből sikerült felépítenie a már ismert sok részecskét.
Ahogy a részecskefizika haladt lefelé a részecskék létezésének szintjein, egyre újabb és újabb tudományágak születtek és váltak ki belőle. Ilyenek többek között az atomok elektronhéjaival foglalkozó atomfizika, az atomok egymással létesített kötött állapotaival, a molekulákkal foglalkozó molekulafizika, az atommagok szerkezetével és átalakulásaival foglalkozó atommagfizika.
Az elemi részecskék fizikájának jelenlegi legjobb leírását a részecskefizika standard modellje nyújtja. Ezek szerint az alapvető kölcsönhatásokat (erős, elektromágneses és gyenge; a gravitáció nincs a modellben) bozonok közvetítik, az úgynevezett „mértékbozonok”: foton, W-, W+, Z bozonok és a 8-féle gluon. Ezen kívül 12 alapvető ún. anyagi részecske (az antirészecskék és a kvarkok színeinek figyelembevétele nélkül), építi fel az anyagot. Végül az elmélet jósol egy még fel nem fedezett részecskét, a Higgs-bozont, ami tömeget ad a modell többi részecskéjének.
A kölcsönhatások elmélete bizonyos lokális szimmetriatulajdonságokból vezethető le: az ilyen elméleteket mértékelméleteknek nevezzük.
Az elmélet korlátainak kiküszöbölésére alkották meg többek között az alábbi elméleteket:
a szuperszimmetriát (SUSY), mellyel többek között lehetővé válik a három kölcsönhatás egyesítése.
a húrelméletet, mely az egyik kísérlet arra, hogy a gravitációt is belefoglalhassuk az elméletbe.
A kísérleti adatokkal való egyezés keresése sok új ötlettel ajándékozta meg a részecskefizikát. Az egyik ilyen gyümölcsöző irány az általunk tapasztalatból ismert háromdimenziós tér egységes keretben való tárgyalása a tőle függetlennek látszó idővel, illetve új – nem szokványos, hanem kompakt – térdimenziók hozzáadása a fizikai leíráshoz. Az ilyen kiterjesztések általában új típusú részecskék megjelenésével járnak az elméleti jóslatokban.
A speciális relativitáselmélet a Lorentz-transzformációval kapcsolatot teremtett a „hétköznapi” euklideszi hármastér és az idő között, egyben kimondva, hogy a transzformáció szimmetriája a természetnek. A felépített új ún. négyestér (vagy téridő) matematikai leírására a keretet a Minkowski-tér biztosítja. Az idődimenzió nem lett teljesen ekvivalens a térdimenziókkal, például az idő továbbra sem tud visszafelé folyni, és a kauzalitás, a dolgok egymásutánisága sem sérülhet.
Az elméletet a kvantumechanikában érvényesítve megjósolta az antirészecskék létezését, amelyek későbbi felfedezése az elmélet nagyszerű bizonyítéka.
A szuperszimmetria elmélete a négyes téridőt szupertérré bővíti, ami ötödik és további dimenziókként nem a négyesteret leíró valós számot, hanem Grassmann-számokat ad hozzá a leíráshoz. A szuperszimmetria az így kiterjesztett téren lehetséges transzformációkkal szembeni szimmetriát jelenti. Jóslata szerint minden általunk ismert részecskének létezik egy – nyilván kis tömegű, mivel eddig még nem fedeztük fel őket – ún. szuperpartnere. A fermionok szuperpartnere bozon és megfordítva. A szuperszimmetrikus modellek a standard modell sok problémáját képesek megoldani, a részecskefizika egyik mai legfontosabb feladata a szuperszimmetria igazolása avagy kizárása.
A részecskegyorsítókban a töltött részecskéknek feszültség hatására nagy mozgási energiára tesznek szert. A detektorokban az ütközések során, a világűrben stb. keletkező részecskék tulajdonságait (helyét, energiáját, lendületét, sebességét) mérik.
CERN, a francia–svájci határon Genf mellett. Itt fedezték fel a W- és Z-bozonokat. A nagy elektron-pozitron ütköztetőgyűrű (Large Electron Positron collider ring, LEP) volt 2000-ig a főműszere, jelenleg a helyén, ugyanabban az alagútban épül az LHC (http://lhc.web.cern.ch/lhc ), a nagy hadronütköztetőgyűrű (Large Hadron Collider).
DESY, a németországi Hamburgban és Zeuthenben. Itt fedezték fel a gluonokat. Legfőbb műszere a HERA, amely elektronokat és pozitronokat ütköztet.
SLAC, Kalifornia államban, Palo Alto (USA) mellett helyezkedik el. Itt fedezték fel a c (charm) kvarkot és a tau-részecskét. Főműszere a PEP-II, amely elektronokat és pozitronokat ütköztet.
Fermilab, Chicago (USA) mellett található. Itt fedezték fel a b (bottom) és t (top) kvarkot és a tau neutrínót. Fő műszere a Tevatron, amely protonokat és antiprotonokat ütköztet.
A Brookhaveni Nemzeti Laboratórium New York közelében Long Islanden (USA) található. Itt fedezték fel a c (charm) kvarkot az SLAC-tól függetlenül. Fő műszere a Relativisztikus Nehézion Ütköztető (RHIC) Relativistic Heavy Ion Collider, amely nehézionokat (például aranyionokat) valamint protonokat ütköztet. Ez az első nehézion ütköztető.
Vannak olyan kísérleti részecskefizikai kutatóhelyek is, ahol nem részecskegyorsítókat alkalmaznak.
Egyik fajtájukban a földfelszínen vizsgálják a kozmikus sugárzást, amelyben a gyorsítókban jelenleg előállíthatónál nagyobb energiájú részecskék is előfordulnak, de ritkán és szabályozhatatlanul.
A másik fajtájukban a detektorokat mélyen a föld alá, többnyire mély bányákba, telepítik, hogy a Napból és más kozmikus sugárzásból származó töltött részecskék, illetve gammasugárzás háttérzaját elnyomják. Ilyen kísérleti berendezéseket használnak a protonbomlás vizsgálatában és a kozmikus- és napneutrínók megfigyelésére. Ezek közül például a Gran Sasso Nemzeti Laboratóriumban tervezik, hogy a CERN-ből ideirányított neutrínónyalábot vizsgálják majd. (Neutrínó kísérletek)
Leon Lederman: Az isteni a-tom, TypoTeX, Bp. 2000, ISBN 963-7546-54-5A fizika fejlődésének olvasmányos, tartalmas, regényszerű leírása,
Mikrovilág, A Természet Világa folyóirat különszáma, 2000Változatos cikkek a részecskefizikáról a témakör magyar
Brian Greene: Az elegáns univerzum, Szuperhúrok, rejtett dimenziók és a végső elmélet kihívása, Akkord Kiadó Kft, 2003 ISBN 963-9429-32-5, A húrelméletet művelő szerző írása a húrelméletről. (Miért van rá szükség, lehetséges-e a bizonyítása.)
Simonyi Károly: A fizika kultúrtörténete, Gondolat, Bp. ISBN 963-281-583-1Az 5.5. fejezet foglalkozik a részecskefizikával. Pár magyar név a
Hudson–Nelson: Útban a modern fizikához (LSI Oktatóközpont, Bp. 1994) részecskefizika fejezete ISBN 963-577-197-5Tömör áttekinthető összefoglalás feladatokkal
Richard Feynman: QED A megszilárdult fény, Scolar, Bp., 2003 ISBN 963-9193-58-5Az elektromágnesességet leíró kvantumelektrodinamikát (QED)
Frank Close, Michael Marten, Christine Sutton: The Particle Explosion, Oxford University Press, New York, Tokio, Melburne, 1987 ISBN 0-19-853999-1A részecskefizika olvasmányos története angol nyelven színes
Lovas István: Részecskefizika és asztrofizika (jegyzet), 2000, elérhető a Debreceni Egyetem ElmFiz honlapjáról
Francis Halzen, Alan D. Martin: Quarks & Leptons, An Introductory Course in Modern Particle Physics, Wiley, 1984; ISBN 0-471-88741-2
Donald H. Perkins: Introduction to High Energy Physics, Addison Wesley, 1987; ISBN 0-201-12105-0
CERN sajátkezűleg, 3D-s eseménynézegető és leírás az elméleti háttérről, gyorsítókról, detektorokról
A CERN – az európai részecskefizika központja. A webhelyen általános információk találhatók a részecskefizikáról, linkek a kísérletekhez és néhány tudnivaló tanárok számára. Érdemes egy pillantást vetni az antianyag webhelyre
Particle Adventure, többnyelvű élvezetes ismeretterjesztő oldal a részecskefizikáról.
A Returner (Jami no súen) (Returner ～闇の終焉～; Hepburn: Returner (Yami no Shūen)) Gackt japán énekes kislemeze, mely 2007. június 20-án jelent meg a Nippon Crown kiadónál. Ez volt Gackt első slágerlista-vezető kislemeze. A Fúrin kazan című televíziós sorozat betétdala volt. 11 hétig szerepelt az Oricon heti listáján. A dalt az év végi Kóhaku uta gasszen című műsorban is előadta.

Rhode Island állam és Providence ültetvény (röviden: Rhode Island) az Amerikai Egyesült Államok időrendben 13. tagállama, az államok új-angliai részén. Fővárosa Providence. Ez a legkisebb területű állam (a területe szinte megegyezik Győr-Moson-Sopron megye területével). Szomszédai: nyugaton Connecticut, északon és keleten Massachusetts; délnyugaton tengeren New York állam (Long Island).
Rhode Island nevével („Rodosz-sziget”) ellentétben nem sziget, hanem nagyrészt a szárazföldön fekszik. A teljes neve két kolónia nevéből adódik: Providence ültetvény a mai Providence városának helyén feküdt, az „eredeti” Rhode Island pedig valószínűleg a mai Aquidneck-sziget megnevezése volt (ez az állam legnagyobb szigete) a Narragansett-öbölben. Ezek összetételéből született a hivatalos Rhode Island állam és Providence ültetvény megnevezés. Becenevét, az Óceánállamot azért kapta, mert az állam területének közel harmada az Atlanti-óceánhoz tartozó vízfelület.A 13 amerikai kolónia közül Rhode Island nyilvánította ki először függetlenségét a brit uralomtól, de közülük az utolsóként ratifikálta az amerikai alkotmányt. 1524-ben az olasz Giovanni da Verrazzano volt az első olyan európai, aki Rhode Island területére tévedt. Mivel az állam az Atlanti-óceán partján fekszik, az gazdaságában és kultúrájában is meghatározó szereppel bír; számtalan ételkészítési mód az Amerikai Egyesült Államokban szinte kizárólag csak Rhode Islandre jellemző, más államokban nem vagy csak nehezen lelhető fel.
Nem tisztázott, hogy lett a korábban Aquidneck Island néven ismert helyből Rhode Island. 1524-ben Giovanni da Verrazzano fedezett fel a Narragansett-öbölben egy szigetet, ami a görög Rodoszra emlékeztette. Luisának nevezte el a francia királyné, Savoyai Lujza tiszteletére, és „nagyjából Rodosz-méretűnek” írta le. Nem világos, melyik szigetre utalnak Verrazzano feljegyzései; mindenesetre a későbbi gyarmatosítók úgy döntöttek, a Rhode Island nevet az Aquidneck Islandre alkalmazzák. Legkorábbi említése Roger Williamsnél fordul elő 1637-ben, és hivatalosan 1644-től alkalmazzák a szigetre: „Aquethneck mától fogva az Ile of Rods vagy Rhod-Island nevet viseli.” Isle of Rodes („Rhodosz szigete”) néven szerepel jogi dokumentumokban 1646-ban is.Egy másik népszerű elmélet a név eredetére abból a tényből fakad, hogy Adriaen Block az 1610-es években tett expedíciói során elhaladt az Aquidneck Island mellett, melyet az utazásairól 1625-ben írt beszámolóban „vöröses kinézetű szigetként” írt le (korabeli holland nyelven een rodlich Eylande). A holland térképek már 1659-ben Roode Eylant, azaz „Vörös sziget” néven említik. A történészek feltételezése szerint a szigetet a hollandok (valószínűleg maga Adriaen Block) vagy vöröses őszi lombjairól vagy a part egyes szakaszain található vörös agyagról nevezték el. Block 1614-ben felfedezett egy másik szigetet is a környéken, a saját magáról elnevezett Block-szigetet; egy feltételezés szerint valójában ez volt az, amit Verrazzano felfedezett, de a későbbi gyarmatosítók azt hitték, az Aquidneck-szigetről írta, hogy Rodoszra emlékezteti.Roger Williams volt azon első teológusok egyike, akik a vallásszabadságért, az állam és az egyház szétválasztásáért, a rabszolgaság eltörléséért és az őslakóknak nyújtandó jogokért lépett síkra, és akit ezen nézetei miatt száműztek a Massachusetts-öbölbéli Kolóniából. Williams és követői a mai Providence helyén találtak új otthonra, ahol Providence-ültetvény néven hozták létre saját közösségüket, mint úgynevezett szabad kolóniát. A providence jelentése isteni gondviselés, az „ültetvény” szó az angol nyelvben ekkoriban a kolónia egyik szinonimája volt.
A Rhode Island és Providence Ültetvény a leghosszabb amerikai államnév. 2009. június 25-én az állam törvényhozása úgy határozott, hogy a lakosság egy népszavazás során döntsön arról, hogy kivegyék vagy megtartsák-e a hivatalos elnevezésben a Providence Ültetvény tagot, mivel a legtöbben az ültetvény szó alapján (ez esetben tévesen) a rabszolgaságra asszociálnak és azt hiszik, a megnevezés erre utal. A referendumot 2010. november 2-án tartották meg, amin a helyiek elsöprő többsége (78%) a megnevezés megtartása mellett tette le voksát.
Rhode Island teljes területe mintegy 3140 km², északon és keleten Massachusetts, nyugaton Connecticut, délen a Rhode Island-i szoros és az Atlanti-óceán határolja. Tengeri határa a Block-sziget és Long Island között New York állammal érintkezik.
Felszíne többnyire lapos, számottevő kiemelkedéssel nem rendelkezik, átlagos magassága 60 méter a tengerszint felett. Legmagasabb természetes pontja a Jerimoth Hill, amely 247 méterrel magasodik a tenger szintje fölé. Számos tengerparti stranddal rendelkezik.
Tágabban értelmezve maga az állam az Appalache Régió új-angliai (New England) tartományán belül helyezkedik el. Földrajzilag az államnak két elkülönülő tájegysége van: Kelet-Rhode Islandben találhatóak a Narragansett-öböl alföldjei, míg Nyugat-Rhode Island az Új-angliai felföld részét képezi. Erdői az Északkeleti partvidéki ökorégió részét képezik.A Narragansett-öböl mélyen benyúlik délről az állam területére, ezért igen meghatározó a terület földrajzában. Mintegy 30 szigete közül a legnagyobb az Aquidneck-sziget, ahol Newport, Middletown és Portsmouth városa található. A második legnagyobb sziget Conanicut, a harmadik pedig Prudence. A Block-sziget a parttól mintegy 19 km-re délre található az Atlanti-óceánban.
Egyedül az állam területén (pontosabban Cumberland városában) található meg a cumberlandit nevű ásvány, ami az állam egyik jelképe. Eredetileg két helyen lehetett bányászni, de mivel az ásvány a vasérc egy fajtája, az egyik lelőhelyét a vastartalomért teljesen kibányászták.
Rhode Island éghajlata nedves kontinentális, meleg, csapadékos nyárral és hűvös téllel. A Rhode Islandben valaha mért legmagasabb hőmérséklet 40 °C volt 1975. augusztus 2-án, Providence-ben. A valaha mért legalacsonyabb hőmérséklet -32 °C, 1996. február 5-én, Greene-ben. A havi átlaghőmérséklet -7 °C és +28 °C között ingadozik.
1636-ban Roger Williams, miután a Massachusetts-öbölbeli kolóniáról száműzték vallási nézetei miatt, a Narragansett-öböl csúcsán telepedett le, azon a földön, amelyet a narragansett és a pequot indiántörzs adott át neki. Ezt a földet Providence-nek nevezte el és kinyilvánította a vallásszabadságot. A lelkiismereti szabadság lenézői a földet Rogue’s Island (Szélhámosok szigete) néven is emlegették. A terület kolóniáinak törvényei megelőzték korukat: eltörölték a boszorkánypereket, az adósok börtönét, a halálbüntetés legtöbb formáját, és 1652. május 18-án a rabszolgaságot is.1638-ban, miután tárgyaltak Williamsszel, Anne Hutchinson, William Coddington, John Clarke, Philip Sherman és más vallási disszidensek az Aquidneck-szigeten telepedtek le (amit akkoriban Rhode Island néven emlegettek). Ezt a szigetet a helyi őslakóktól, a pokasszet törzstől vásárolták meg. Az ott lévő Portsmouth városát a Portsmouthi Szerződés alapján kormányozták. A sziget déli részén, miután összekülönböztek az alapítókkal, létrehozták Newport települést.
Samuel Gorton 1642-ben Shawometnél megvette az őslakos indiánok földjeit, ezzel fegyveres konfliktust robbantott ki a Massachusetts-öbölbeli Kolóniával. 1644-ben Providence, Portsmouth és Newport közös függetlenséggel egyesült Rhode Island és Providence Ültetvény név alatt, és innentől egy választott tanács és annak az elnöke kormányozta. II. Károly angol király 1648-ban külön okiratban erősítette meg Gorton és társai jogait; Gorton támogatója után Warwicknak nevezte el települését. Ezek a szövetséges kolóniák az 1663-as cikkely alapján egyesültek, amelyet 1842-ig az állam alkotmányaként kezeltek.
Bár Rhode Island békében élt az őslakos indiánokkal, más új-angliai kolóniák kapcsolata feszült volt velük. Ez néha vérontáshoz is vezetett annak ellenére, hogy Rhode Island vezetése megpróbált közvetíteni köztük a béke érdekében. A Metacomet wampanoag indián törzsfő angol nevéről „Fülöp király háborúja”-ként ismert fegyveres konfliktus (1675–1676) alatt mindkét oldal rendszeresen megsértette Rhode Island semlegességét. A háború legnagyobb csatája is Rhode Island területén zajlott, amikor Massachusetts, Connecticut és Plymouth csapatai Josiah Winslow tábornok vezénylete alatt, 1675. december 19-én megtámadták és elpusztították a narragansett indiánok megerősített települését Rhode Island déli részén, a Nagy Mocsárban. A narragansett indiánok is támadtak, és Rhode Island számos városát felégették, beleértve Providence-t is, bár ők megengedték a lakosságnak, hogy időben távozzanak. A háború egyik utolsó csatájában a connecticuti csapatok Rhode Island területén levadászták és megölték a narragansett háborús vezetőt, Metacometet.
A kolóniát 1686-ban – amikor II. Jakab angol király megpróbálta megerősíteni a királyi fennhatóságot Brit Észak-Amerika önálló kolóniái felett – beolvasztották az Új-angliai Domíniumba (New England Dominium). Az angol polgári forradalom (1688) után a kolónia kivívta függetlenségét a Királyi Cikkely hatálya alól. A gazdaság alapja továbbra is a földművelés volt, különösen a tejgazdaságok és a halászat. A fakitermelés és a hajóépítés is fontos iparággá vált ebben az időben. Ismét megjelent az 1652-ben már eltörölt rabszolgaság is, bár nincsenek adatok arról, hogy a törvény engedélyezte volna. A történelem fura fintora, hogy a rabszolga-kereskedelemnek köszönhetően a kolónia később virágzásnak indult, a rabszolga-kereskedelmi háromszög egyik jövedelmező szakaszaként a Karib-térségből származó cukornádból főztek rumot, melyet Afrikában értékesítettek.A területén található Brown Egyetemnek köszönhetően Rhode Island egyike annak a mindössze nyolc államnak, amelynek már a függetlenségi háború előtt is felsőoktatási intézmény működött a területén.
Rhode Island függetlenségi hagyományai vezető szerepet biztosítottak számára az amerikai függetlenségi háborúban. 1772-ben itt omlott először vér a háború során, amikor providence-i polgárok egy csoportja megtámadott egy lehorgonyzott brit hajót, melynek feladata a népszerűtlen brit kereskedelmi szabályozások kikényszerítése volt. Az incidens Gaspee-ügyként lett ismert.
Rhode Island volt az első a 13 amerikai gyarmat közül, amely feladta a brit koronának tett állampolgári hűségét, 1776. május 4-én. Ugyanekkor ez az állam volt a 13., azaz az utolsó az egykori gyarmatok közül, amely ratifikálta az Amerikai Egyesült Államok alkotmányát – 1790. május 29-én tette meg, miután biztosították afelől, hogy a Bill of Rights az alkotmány részévé válik, és miután megfenyegették, hogy exportcikkeit úgy adóztatják meg, mint minden idegen országét.
A forradalom alatt a britek elfoglalták Newportot. Egy vegyes, francia–amerikai egység azért harcolt, hogy kiszorítsa őket az Aquidneck-szigetről. Portsmouth volt az első afroamerikai katonai egység, az Első Rhode Island-i Ezred állomáshelye, amely 1778. augusztus 29-én a Rhode Island-i csatában harcolt. A francia flotta érkezése a briteket arra kényszerítette, hogy elsüllyesszék a saját hajóikat, mintsem, hogy a franciáknak adják át őket. Newportban kezdődött az 1781-es menetelés a virginiai Yorktownba, az amerikai katonákat vezető George Washington tábornok, valamint a XVI. Lajos francia király által küldött francia katonák élén álló Comte de Rochambeau vezénylete alatt. Ez Yorktown ostromába és a chesapeake-i csatába torkollott, melyben a briteket végleg legyőzték. Ez a szövetséges sereg egy évet töltött Rhode Island területén, a döntő ütközetre készülve. Számos hazafi, akik itt éltek, bekapcsolódtak az amerikai forradalomba, köztük Samuel Ward és Stephen Hopkins királyi kormányzók – utóbbi a Brown Egyetem első kancellárja –, James Manning tiszteletes, James Mitchell Varnum tábornok, John Brown, Dr. Solomon Drowne, Ezra Stiles (a Yale Egyetem elnöke) és Theodore Foster (Rhode Island első szenátora).
Az ipari forradalom Amerikában 1789-ben kezdődött, amikor Thomas Somers angol tervek alapján textilgyártó gépet épített. Részt vett a Beverly Gyapotmanufaktúra létrehozásában, amely felkeltette a providence-i Moses Brown figyelmét. Brown pénzt fektetett a Samuel Slater által tervezett és működtetett textilmalomba, ami Amerika második textilmalma lett. Ahogy az ipari forradalom egyre több embert vonzott a városokba, úgy kialakult egy földtulajdon nélküli, és így szavazati joggal sem rendelkező osztály. 1829-re az állam szabad fehér férfi lakosságának 60%-a nem volt szavazásra jogosult. Számos kísérlet történt ennek a problémának a megoldására, de egyik sem volt sikeres. 1842-ben Thomas Dorr megfogalmazott egy liberális alkotmányt, amit a népszavazás el is fogadott, de a hatalmon lévő konzervatív kormányzó, Samuel Ward King szembeszállt az emberek akaratával. Ez vezetett a Dorr-lázadáshoz. Bár ez nem érte el a célját, novemberben elfogadták az alkotmány módosított változatát, ami megengedte, hogy bármelyik fehér férfi szavazhasson, amennyiben földet birtokol, vagy 1 dolláros adót fizet.
A háború utáni években Rhode Island, az iparosodáson kívül, erősen érintett volt a rabszolga-kereskedelemben is. A rabszolgaság az államban már 1652 óta létezett, és 1774-re Rhode Island lakosságának 6,3%-a volt rabszolga, majdnem kétszer annyi, mint bármelyik más új-angliai kolónián. A 18. század második felében számos Rhode Island-i család vett részt a rabszolga-háromszögben zajló kereskedelemben. Ezek közül Brown Egyetem nevét adó Brown család fiai, John és Nicholas voltak a legismertebbek (bár néhány Brown, különösen Moses, kiemelkedően rabszolgaság-ellenes volt). A forradalom utáni években a Rhode Island-i kereskedők 60 és 90% közötti mértékben uralták az amerikai rabszolga-kereskedelmet.
Az amerikai polgárháború alatt Rhode Island volt az első állam, amely Lincoln elnök kérésére katonákat küldött az államok megsegítésére. 25 236 katonát toborzott, akik közül 1685 elesett. Rhode Island, a többi északi állammal együtt, ipari kapacitását az uniós hadsereg támogatására használta, elősegítve a győzelmet. Newport városa volt az Egyesült Államok tengerészeti akadémiájának ideiglenes székhelye a polgárháború alatt.
Az állam folyamatos fejlődése és a modernizáció a városi tömegközlekedés létrehozásához és javuló egészségügyi ellátáshoz vezetett. 1866-ban Rhode Island eltörölte a faji elkülönítést az állami iskolákban.A háború utáni bevándorlás megnövelte a lakosság számát. Az 1860-as évektől az 1880-as évekig a legtöbb bevándorló Angliából, Írországból, Németországból, Svédországból és Québecből jött. A század vége felé a legtöbb emigráns viszont már Kelet-Európából és a Földközi-tenger térségéből érkezett Rhode Islandre. A századfordulón az államnak kirobbanóan erős gazdasága volt, ami ideális táptalajt biztosított a bevándorlási hullámnak. Az első világháborút megelőző években az állam alkotmánya reakciós maradt, összehasonlítva az ország többi részén mutatkozó reformokkal. Az állam sosem ratifikálta az alkotmány 18. kiegészítését, ami az alkohol nemzeti tilalmát vezette be. Az első világháború során Rhode Island 28 817 katonát küldött a háborúba, akik közül 612-en elestek. A háború után az államot nagymértékben érintette a spanyolnátha pusztítása. Az 1920-as és az 1930-as években a vidéki területeken jelentősen megugrott a Ku Klux Klan tagjainak száma, főleg az államba történő jelentős bevándorlás hatására. Úgy tartják, hogy a klán gyújtotta fel Scituate-ben a Watchman Ipari Iskolát, melybe afroamerikai gyerekek jártak.
A 20. században az állam tovább fejlődött, bár az ipari hanyatlás számos városrészt tett lepusztulttá. Ezeket tovább sújtotta az Interstate állami utak, valamint a GI-törvényjavaslat (a leszerelő katonáknak nyújtott, egy évig járó heti húsz dollár segély megszavazása) okozta szuburbanizáció.
A nagy gazdasági világválság óta az államban a Demokrata Párt uralja a helyi politikát. Az állam széles körű egészségbiztosítási rendszert nyújt a szegény sorsú gyermekeknek és kiterjedt szociális hálóval rendelkezik, számos városrészben azonban még mindig nagy a gyermekszegénység. A bostoni lakosok beáramlásának következtében emelkedtek a lakhatási költségek, ami a hajléktalanok számának növekedését eredményezte.
Jelentős Rhode Island-i demokrata személyiségek: William Murphy házelnök, Joseph Montalbano, a szenátus elnöke, David Cicilline providence-i polgármester, A. Ralph Mollis külügyminiszter, Frank Caprio kincstárnok, M. Teresa Paiva-Weed, a szenátus többségi vezetője és Elizabeth Roberts kormányzóhelyettes. Az elmúlt években John Harwood korábbi házelnök, John Celona szenátor és William Irons szenátor botrányok közepette mondtak le.
A Republikánus Párt, amely szinte nincs is jelen az állami törvényhozásban, időnként sikeresen állított az összállami „jókormányzati reform”-ot képviselő jelölteket, akik kritizálták az állam magas adóit és amit a Demokrata Párt túlkapásainak tartottak. Az East Greenwichből származó Donald Carcieri – az állam kormányzója 2003–2011 között) és a korábbi polgármester, a providence-i Vincent A. „Buddy” Cianci is (aki később független politikai vezető lett) is republikánus reformerjelöltként indult.
Rhode Island fővárosa Providence. Az állam egyike azon kevés államoknak, ahol a kormányzónak nincs állandó rezidenciája. Az állami törvényhozás a Rhode Island-i Közgyűlés, ami a 75 fős képviselőházból és a 38 fős szenátusból áll. Mivel az állam lakossága alig éri el a szövetségi szavazatok minimális küszöbét, a lakosságszámhoz viszonyítva igen nagy arányban képviseli a polgárokat az egy lakosra jutó nyolcadik legnagyobb elektori számmal és a második legtöbb képviselői hellyel.
Szövetségi szinten Rhode Island az egyik legmegbízhatóbb demokrata állam az elnökválasztási kampányok során. 1908-ig ugyan a republikánusok voltak hatalmon, de a következő 24 elnökválasztás során mindössze hét alkalommal született más eredmény. A demokrata elnökjelöltek rendszeresen itt érik el a legjobb eredményeket, így például 1980-ban Rhode Island egyike volt annak a hat államnak, amelyek a republikánus Ronald Reagan ellen voksoltak. 1984-ben ugyan nyert itt Reagan – ebben az évben 49 államban aratott győzelmet –, de itt érte el a második leggyengébb eredményét eközül a 49 szövetségi állam közül. Rhode Island volt a legmagasabb arányú demokrata győzelmet hozó állam 1988-ban és 2000-ben, és a második legmagasabb arányt hozta 1966-ban, 1996-ban és 2004-ben. Legegyértelműbb demokrata győzelem 1964-ben született, amikor az állam szavazóképes polgárainak több mint 80%-a szavazott Lyndon B. Johnsonra. A 2004-es elnökválasztás során Rhode Island több mint 20 százalékpontos győzelmi eltérést hozott John Kerrynek George W. Bush-sal szemben (a harmadik legnagyobb különbség az államok között), a szavazatok 59,4%-ával. Az állam 39 városából 36-ban a demokrata jelölt ért el többséget. Ez a három kivétel East Greenwich, West Greenwich és Scituate volt. 2008-ban Rhode Island Barack Obamának 29%-os fölényt eredményezett (a harmadik legnagyobb), a szavazatok 63,13%-ával, John McCain ellenében. Scituate városát kivéve minden Rhode Island-i város a demokrata jelöltre szavazott.Rhode Island nagyon korán eltörölte a halálbüntetést, másodikként Michigan után. Az utolsó kivégzés az 1840-es években történt. (Jelenleg 15 amerikai államban nincs halálbüntetés.) 2009 novemberétől az állam területén már nem legális a prostitúció, ami a korábbi harminc év során volt; Rhode Island az utolsó előtti állam, ahol betiltották. Egy 2009-es tanulmány szerint Rhode Island a kilencedik legbiztonságosabb állam az Egyesült Államokban.Rhode Island a harmadik állam az Egyesült Államokban, ahol engedélyezték a marihuána gyógyászati célú felhasználását, 2011-ben. Ugyanezen év július 2-án engedélyezték a regisztrált élettársi kapcsolatot azonos neműek között, ezzel ez lett a nyolcadik amerikai állam, ahol törvényesen létezik vagy házasság vagy regisztrált élettársi kapcsolat az azonos neműek részére.Az állam adói az országban a legmagasabbak közé tartoznak, kiváltképp ilyen a vagyonadó, ami a hetedik legmagasabb a helyi és az állami adók között, és hatodik az ingatlanadók között.
Rhode Island lakosságának nagy része Providence megyében él, a népsűrűség Cranston városában a legmagasabb. Ugyanakkor Providence környékétől északnyugat felé haladva, a Blackstone folyó mentén, egészen Woonsocketig elterülő sávban is magas, mivel itt malmokra épülő ipar virágzott a 19. században. Az Egyesült Államok Népszámlálásügyi Irodája szerint 2005-ben az állam becsült lakossága 1 076 189 fő volt, ami 3727-tel több, mint az azt megelőző évben (0,3%-os növekedés), és 27 870-nel több, mint 2000-ben (2,7%-os növekedés). Ez a szám tartalmazza az utolsó népszámlálás utáni 15 220 fős természetes növekedést (66 973 születés és 51 753 halálozás) és a 14 001 fős bevándorlást – külföldről 18 965 fő vándorolt be, az államból más államokba 4964 fő költözött el.
A hat legnagyobb nemzetiség Rhode Island területén származás szerint: olaszok (19%), írek (18,3%), angolok (12,1%), portugálok (8,2%), franciák 8%, francia kanadaiak (6,4%), guatemalaiak (4,4%), Puerto Ricó-iak (3,6%), dominikaiak (3,5%) és kínaiak (2,2%). Az állam népességének 12,7%-át teszik ki a spanyol ajkúak, főként guatemalaiak, Puerto Ricó-iak és dominikaiak.A 2000-es amerikai népszámlálás szerint az 5 éves vagy annál idősebb lakosság 8,07%-a otthon spanyolul beszél, 3,8%-uk portugálul, 1,96%-uk franciául és 1,39%-uk olaszul.A 2005-ös népszámlálás adat szerint az 5 éves vagy annál idősebb lakosság 9,89%-a spanyolul, 3,49%-a portugálul, 1,39% franciául, 0,9%-a olaszul, 0,48%-a laoul, 0,45%-a oroszul, 0,39% kambodzsaiul és francia kreolul, 0,31%-a kínaiul, 0,27%-a németül, 0,20%-a koreaiul, 0,18%-a lengyelül, 0,17% tagalogul beszél otthon.Az állam lakosságának 6,1%-a 5 év alatti, 23,6%-a 18 év alatti és 14,5%-a 65 éves vagy annál idősebb. A nők a lakosság mintegy 52%-át alkotják.
Az összes államközül Rhode Islandnek van a legnagyobb arányú, portugál származású amerikai lakossága (akik többségében Bristol megyét lakják), beleértve a portugál-amerikaiakat és a zöld-foki szigeteki amerikaiakat is. A libériai bevándorlók aránya is itt a legnagyobb, több mint 15 000 lakossal. A francia kanadaiak Providence megye északi területének nagy részén élnek, az olasz-amerikaiak Providence megye közepén és déli részén, míg az ír-amerikaiaknak Newport és Kent megyékben van erős jelenlétük. Az angol származású jenkiknek még mindig van nyoma az államban, főképp Washington megyében, és gyakran mocsári jenkikként hivatkoznak rájuk. Az afrikai bevándorlók, beleértve a zöld-foki szigetekieket, libériaiakat, ghánaiakat és nigériaiakat is, jelentős számban fordulnak elő Rhode Islandben.
A 2000-es népszámlálás során 2127 személy vallotta magát magyar származásúnak, de közülük csak 112 ember használja a nyelvet a mindennapok során. Az államban nincsenek szervezett formában működő magyar közösségek.Rhode Island területe a legkisebb az amerikai államok közül, és itt a második legnagyobb a népsűsűség (New Jersey után).
Más vallású – 1,9%A legnagyobb protestáns felekezet az episzkopálisoké 26 756 hívővel és a baptistáké 20 997 hívővel.Rhode Islandnek van az amerikai nemzeten belül a legnagyobb arányú római katolikus felekezetű népessége, az ír, az olasz és a francia kanadai bevándorlóknak köszönhetően (ez a három csoport alkotja mintegy 55–60%-át az állam lakosságának), valamint jelentős portugál és spanyol ajkú vallási közösségek is alakultak az államban (ez a két nép Rhode Island lakosságának mintegy 20%-át teszi ki). Bár az összes államot tekintve itt a legnagyobb a katolikusok aránya, Rhode Island egyik megyéje sem számít a tíz legkatolikusabb megye közé az Egyesült Államokban, mivel a katolikusok szétszórtan élnek az államban. Jelen van egy Old Catholic beállítottságú kisebbség is, amelyet főleg olyan tagok alkotnak, akik a megosztó kérdésekben képviselt, politika által motivált állásfoglalásai miatt hagyták el a római katolikus vallást. E felekezetek egyike a 2007-ben alakult North American Old Catholic Church providence-i gyülekezete. Rhode Island és Utah az egyedüli két állam, ahol a lakosság nagyobb része egyetlen vallási közösség tagja – Utah-ban a mormon, Rhode Islandben a római katolikus.
Rhode Island zsidó közösségének Providence a központja. 1880 és 1920 közt került sor nagy arányú zsidó bevándorlásra az állam területére. A newporti Touro Zsinagóga, az Egyesült Államok legrégebbi létező zsinagógája a legjelentősebb jelképe annak, hogy ez a bevándorlásnak csak második hulláma volt; az állam zsidó közössége már a gyarmati korban létrejött, portugál zsidók kisebb mértékű bevándorlásával.
Rhode Islandben 39 város található, melyek közül 31 úgynevezett „town” státuszú, 8 pedig „city” státuszú. A főbb lakóközpontok történelmi tényezők miatt alakultak ki, a vízimalmok munkaigénye miatt főleg a Blackstone, Seekonk és Providence folyók partján. Több más új-angliai államhoz hasonlóan itt is egyes városokon belül ún. falvak találhatóak – ezek a falvaknak nevezett tulajdonképpeni városrészek történelmi kisvárosok, melyeket közigazgatási okokból vontak össze. Ilyen falvak például a South Kingstownhoz (27 921 fő) tartozó Kingston, ahol a Rhode Island-i Egyetem található, és a North Kingstownhoz (26 326 fő) tartozó Wickford, mely évente nemzetközi művészeti fesztiválnak adnak otthont.
Legnagyobb városa az állam fővárosa, Providence, 171 557 lakosával (2008). Az üzleti életen túl gazdag egyetemi élete is van, itt található a legtöbb felsőoktatási intézmény.
A Kent megyében lévő Warwick (85 925 fő) a második legnagyobb város az államban. Nathanael Greene szülővárosa a legrégibb Rhode Island-i városok egyike, a Függetlenségi háború első mozzanatai itt zajlottak. Itt található az állam legfontosabb repülőtere, a T. F. Green repülőtér, valamint a Rhode Island-i Nemzeti Gárda. A harmadik legnagyobb város a providence megyei Cranston (81 479 fő), amely egy 2006-os felmérés szerint a 100 legélhetőbb hely között van Amerikában. Emellett az ország 25 legbiztonságosabb városainak egyike.
A szintén Providence megyében lévő Pawtucket (72 998 fő) az amerikai ipari forradalom bölcsője, itt épült fel Samuel Slater gyapotmalma 1793-ban. East Providence (49 123 fő) az állam ötödik legnagyobb városa, valójában Providence külvárosa. Woonsocket (43 940 fő) a massachusettsi határ mellett fekszik, de mint a legtöbb fontos város, a Blackstone folyó partján helyezkedik el.
A hetedik legnagyobb Rhode Island-i város Newport (24 409 fő), ez az állam egyik legrégibb települése, 1639-ben alapították, az Aquidneck-szigeten található. Itt van a Salve Regina Egyetem, a Tengerészeti Főiskola. Eisenhower és Kennedy elnöksége idején a nyári pihenéseket az elnök és környezete Newportban töltötte, ezért a várost „Nyári Fehér Háznak” is hívták.
Rhode Island gazdasága a gyarmati korban a halászaton alapult, amelyet a függetlenség elnyerése után a hajózás és a feldolgozóipar vett át. A Blackstone-folyó völgye az „amerikai ipari forradalom szülőhelyeként” ismert. Pawtucketben állította fel Samuel Slayer a Slater-malmot 1793-ban, amely a Blackwater folyó vízerejét hasznosító gyapotmalom volt. Rhode Island egy ideig a textilipar egyik vezető régiója volt, de a nagy gazdasági világválság idején a legtöbb amerikai textilgyárat délre költöztették. A textilipar még mindig része a gazdaságnak, de már nem akkora a jelentősége, mint egykor volt. Rhode Island történelmében fontos iparág volt még a kézművesipar, az ékszer- és az evőeszközgyártás. A Rhode Island-i ipartörténelem érdekes mellékterméke az elhagyott gyárépületek felújítása és lakó-, irodaépületként, múzeumként vagy öregek otthonaként való hasznosítása. Napjainkban az állam gazdaságának alapja a szolgáltatóiparokon, főképp az egészségügyön és az oktatáson, valamint kis mértékben továbbra is a gyárakon nyugszik.A Citizens Financial Group – az Egyesült Államok 14. legnagyobb bankja – providence-i székhelyű. A Fortune magazin 500-as listáján szereplő CVS és Textron vállalatok Woonsocketben, illetve Providence-ben székelnek. Az FM Global, a Hasbro, az American Power Conversion, a Nortek és az Amica Mutual Insurance, melyek a Fortune 1000-es listáján szerepelnek, mind Rhode Islandben találhatóak. A GTECH vállalat fő központja is Providence-ben van.
2000-ben Rhode Island éves bruttó termelése 33 milliárd dollár volt, ezzel akkor a 45. helyen állt az Egyesült Államokban. Ez egy főre számítva 29 685 dollárt jelent, amivel a 16. helyen állt. Az Egyesült Államok államai között Rhode Islandnek volt a legalacsonyabb az egy főre jutó energiafogyasztása. Energiafelhasználás tekintetében az 5. leghatékonyabb állam. 2010 decemberében a munkanélküliség 11,5% volt.Az egészségügyi szolgáltatás Rhode Island legnagyobb iparága. A második a turizmus, mely 39 000 állást biztosított és 3,26 milliárd dolláros bevételt hozott 2000-ben. A harmadik legnagyobb gazdasági ágazat az ipar. Az állam legfontosabb iparágai: az ékszerészet, a vas- és acélipar, az elektromos berendezések gyártása, a gépgyártás és a hajóépítés. Rhode Island főbb mezőgazdasági termékei a zöldségfélék, a tej és a tojás. Az államból származik a Rhode Island tyúk, amelynek két változata van, a fehér és a piros.Rhode Islandnek magasabbak az adói, mint a szomszédos államoké, mert jövedelemadója a szövetségi jövedelemadójának 25%-án alapul. Carcieri kormányzó kijelentette, hogy a magas adó gátolja új vállalkozások létrejöttét, és felvetette, hogy csökkenteni kellene a versenyképesség érdekében. 2010-ben az állam törvényhozása új törvényt hozott a jövedelemadóról, Carcieri június 9-én írta alá. Így Rhode Island versenyképes lett más új-angliai államokkal, mert az adó maximuma 5,99% lett, és az adósávok számát is háromra csökkentették. Az államban 1971 óta fizetnek jövedelemadót.
2011. márciusi adatok alapján Rhode Islandben a következők rendelkeznek a legtöbb alkalmazottal (nem számítva a települések alkalmazottait):
Rhode Island tömegközlekedését a Rhode Island Public Transit Authority (RIPTA), Rhode Island közlekedési felügyelete működteti, amelynek központja Providence belvárosában található. 1966-ban alakult, és a 39 Rhode Island-i város közül 38 közlekedését látja el buszokkal. A RIPTA 56 buszjáratot, 2, „LINK” néven ismert turista-trolibuszjáratot és egy Newportba közlekedő időszakos kompot üzemeltet. Az MBTA (Massachusetts Bay Transportation Authority – Massachusetts-öböl Közlekedési Felügyelet) ingázó vonatai a providence-i déli pályaudvarra, illetve a T. F. Green repülőtérre érkeznek, ezek kötik össze a várost Bostonnal. A kompszolgáltatás a Block-szigetet, a Prudence-szigetet és Hog-szigetet köti össze a szárazfölddel.
A térség két fő repülőtere a T. F. Green repülőtér Warwickban és a Logan nemzetközi repülőtér Bostonban. Az ingázó vonat nyomvonalát meghosszabbították, hogy a repülőteret összekössék Providence-szel és így Bostonnal is.
Az I-95-ös autópálya átlósan szeli keresztül az államot, összekötve a legsűrűbben lakott területeket, míg a 295-ös főút Providence körül vezet. Az I-95 az Egyesült Államok egyik legveszélyesebb útja, 2004 és 2008 közt 36 halálos baleset történt itt, majdnem mérföldenként egy.A Narragansett-öbölben számos híd található, az Aquidneck-szigetet és a Conanicut-szigetet kötik össze a szárazfölddel. A legjelentősebbek a Claiborne Pell Newport-híd és a Jamestown-Verrazzano-híd.
2011 júniusában fejeződött be a Pawtucketen és Providence-en áthaladó bicikliút építése. Ez az út összeköti a Keleti-öbölbeli kerékpárutat a Blackstone folyó kerékpárúttal, ezzel 53,9 kilométeres utat alkot az állam keleti részén.
Az első újság Rhode Islandben a Rhode Island Gazette volt, 1732. szeptember 27-én adták ki az első, 1733. március 24-én pedig az utolsó példányt Newportban. Az állam területén 2009-ben nyolc napilapot jelentettek meg. A legtöbbjét a 19. században alapították.
Rhode Island legnagyobb napilapja a The Providence Journal, amelyet 1829-ben alapítottak Providence Daily Journal néven (a Daily szó 1920-ban esett ki a címéből), így ez Rhode Island legrégibb, még ma is megjelenő újságja. 2008 első negyedében hétköznap 120 783 példányt adtak el belőle, szombaton 156 980-at, míg vasárnap az eladott példányok száma 171 231 volt; ez csökkenést jelentett az előző évhez képest. 1868-ban az újság elindította délutáni kiadványát, a The Evening Bulletint. Az újság már négy Pulitzer-díjat nyert. Érdekesség, hogy a Szívek szállodája című tv-sorozatban Rory Gilmore egyszer ennél az újságnál volt állásinterjún.
A The Brown Daily Herald a Brown Egyetem diáklapja, 4000 példányban jelenik meg. 1866-ban alapították, ezzel a második legrégibb diáklap az országban.A woonsocketi The Call napilap, 1892-ben alapították. Providence megyét látja el hírekkel, de Massachusetts déli részén is olvassák. Az 1990-es évekig délutáni újság volt The Evening Call néven. A Kent County Daily Times egy, a hét hat napján megjelenő újság, több megyében olvassák, beleértve a fővárost is. 2009-ben 3930 példányt adtak el naponta. A The Newport Daily News szintén hatnapos kiadvány Newport városában, amely 12 000 példányban jelenik meg. A pawtucketi The Times a hét hat napján, naponta 4766 példányban megjelenő újság, melyet 1885-ben alapítottak. A Warwick Daily Times is hat napon át jelenik meg Warwickban, ezt 2006-ban alapították, míg elődjét, a Pawtuxet Valley Daily Times-t 1892-ben. A The Westerly Sun napilap Westerlyben, 1857-ben alapították és Rhode Islanden kívül még Connecticutban is olvassák.
Rhode Island területén 8 televíziós, 22 FM rádiós és 16 AM rádióscsatorna sugároz. Az állam egy részén Connecticut és Massachusetts állam rádiói is hallhatók. A televíziós csatornák nagy TV-társaságok (NBC, CBS, FOX) alcsatornái. Mindegyiknek rövidített neve van, a legrégebbi csatornák alapításai az 1940-es és 1960-as évekre tehetők: 1949 (WJAR), 1953 (WNAC-TV), 1955 (WPRI-TV), 1963 (WLNE-TV), 1967 (WSBE-TV).
Rhode Island területét 50 iskolai körzetre osztották.Az állam területén 14 főiskola és egyetem található. A köz- és magánegyetemek általában 2 és 4 éves képzést nyújtanak, a 2006–2007-es tanévben az egyetemeken és a főiskolákon tanulók száma 71 175 fő volt. Egy négyéves képzés díja átlagosan 21 577 dollár (állami egyetemen 7192 dollár, magánegyetemen 28 066 dollár).Rhode Island, mint az egyik legrégibb amerikai terület, számos régi és neves oktatási intézménynek ad otthont. Közülük a legrangosabb a Brown magánegyetem, ami az úgynevezett Borostyánliga (Ivy League) egyetemei (az Egyesült Államok legnevesebb felsőoktatási intézményei) közé tartozik, akárcsak a Harvard vagy a Yale. Pólya György matematikus 1940 és 1942 között volt itt matematikatanár. A legtöbb felsőoktatási intézmény az állam fővárosában, Providence-ben található, ilyen a Brown Egyetem, a Johnson & Wales Egyetem, a Providence-i Főiskola, a Rhode Island-i Főiskola és a Rhode Island School of Design. Több más városban is találhatunk felsőoktatási intézményeket. A Rhode Island-i Egyetem Kingstonban van, a Salve Regina Egyetem és a Tengerészeti Főiskola Newportban. A Bryant Egyetem Smithfieldben, a Community College of Rhode Island pedig az állam több városában tart fenn helyi iskolákat, de a központja Warwickban található, ahol az Új-Angliai Technológiai Intézet is székel. A Roger Williams Egyetem Bristolban található.
Négy főiskolát zártak be az idők folyamán. A Barrington Főiskolát 1900-ban alapították, és 1985-ben, pénzügyi okok miatt zárták be. A Gibbs főiskolát 2009-ben zárták be, 88 éves működés után. A Mount Saint Joseph College és a providence-i Miasszonyunk szeminárium (alapítva 1939-ben) 1975-ben fejezte be működését.
Rhode Island a hagyományok őrzője, a fesztiválok hazája, az „Óceánállam”. Új-Anglia részeként itt az európai hagyományok dominálnak.
A newporti Redwood Library and Athenaeumot 1747-ben alapították, ez az Egyesült Államok legrégibb kölcsönkönyvtára.Az 1840-es évektől, az 1996-os bezárásáig működött Warwickban a Rocky Point Amusement Park, a Csodapark. 1877-ben Rutherford B. Hayes elnök volt az első elnök, aki telefont használt, és az innen 13 km-re fekvő Providence-t hívta fel. A park Rhode Island egyik legfelkapottabb látványossága volt.Az Egyesült Államok legrégebbi július 4-i ünnepsége a Rhode Island-i Bristolhoz kötődik. 1785-ben itt ünnepelték meg először az alkotmány aláírásának napját.Newport a fesztiválok városa. A newporti Folk Festivalt 1959 óta rendezik meg és 1969 óta szintén Newport ad otthont a Newporti Zenei Fesztiválnak is. 1997-től itt kerül megrendezésre a Sunset Zenei Fesztivál.
Rhode Island az egyetlen állam, ahol még ünneplik a Japán Birodalom feletti győzelem napját. A helyiek ez VJ-napnak vagy egyszerűen csak a győzelem napjának nevezik.
Providence, az állam fővárosa mindig is az állam zenei életének központja volt. Napjainkban helyi rockegyüttesek (Lightning Bolt és az Arab on Radar) zenéje hallható a városban. A Providence School of Designban találkozott a Talking Heads együttes három tagja, de az együttest majd csak New Yorkban alapították meg. 1996-ban a Rhode Island, It’s for Me című dal lett Rhode Island hivatalos „himnusza”. Szövegét Charlie Hall, zenéjét Maria Day írta.
Beceneve, az Óceánállam, meghatározza az állam kultúráját. A newporti kikötőben számos hajó horgonyoz. A T. F. Green Repülőtér előcsarnokában egy életnagyságú vitorláshajót állítottak ki, és az állam rendszámtábláján is egy hullám látható. Ehhez kapcsolódik a Washington megyében található számos strand (a helybeliek csak Déli megyének nevezik a területet), a Rhode Island- i lakosok ide járnak nyaralni.A Rhode Islandben a 17. században meghonosítottak egy eredetileg Anglia nyugati részén jellemző építkezési módot, amikor a lakóház egyik rövidebb oldala gyakorlatilag egy hatalmas kőkéményből áll. Ez az úgynevezett „stone ender”.
A Family Guy című rajzfilm a kitalált Quahog városában játszódik, Rhode Island államban, azon belül is Providence megyében. A sorozat kitalálója, Seth McFarlane, a providence-i School of Design-ban tanult, az általa kitalált városkában, a háttérben többször láthatóak a jól felismerhető providence-i épületek, mint például a One Financial Center, az 50 Kennedy Plaza és a Bank of America torony. Ezek az épületek azt sugallják, hogy Quahog a belvárostól nyugatra helyezkedik el. Ennek ellenére a kertvárosi jelleget Cranston városa ihlette, ami akkor látható jobban, amikor Quahog tengerpartját ábrázolják (Providence-nek alig van tengerparti szakasza).
A felső tízezer című film, melynek főszereplői Bing Crosby, Grace Kelly és Frank Sinatra voltak, Newportban játszódott.
Részben itt játszódik és itt is forgatták az Én és én meg az Irén című filmvígjátékot.
David Lafleche író két könyvet írt Thundermist kitalált városáról: Thundermist 04167 és A Week Without Sunshine. Thundermist Woonsocket város indián eredetű nevének lehetséges angol változata, egyben gyakori intézménynév a városban.Don Bousquet képregénykészítő számos Rhode Island-témájú történetet rajzolt a helyi Providence Journal nevű újság és a Yankee magazin számára. Bousquet, együttműködve Mark Patinkin újságíróval, két könyvet írt Rhode Islandről: The Rhode Island Dictionary (A Rhode Island szótár) és a The Rhode Island Handbook (A Rhode Island kézikönyv).
Rhode Island tiltotta be először a rabszolgaságot Észak-Amerikában, 1652. május 18-án.
A pawtucketi Slater-malom volt az első, teljesen gépesített, anyagilag sikeres gyapotfonó malom Amerikában, alapítása az Egyesült Államok ipari forradalmának kezdetét jelzi.
A legrégebbi július 4-i parádét a Rhode Island-i Bristolban tartották, azóta is minden évben sor kerül rá.
A Newport Mercury újságírója, Ann Smith Franklin volt az első női szerkesztő Amerikában, 1762. augusztus 22-én nevezték ki. Halálának kétszázadik évfordulóján, szintén első nőként, bekerült az Újságíró Hírességek Csarnokába is, a Rhode Island Egyetemen.
Amerika első zsinagógáját, a Touro Zsinagógát 1763-ban alapították Newportban, bár egy másik forrás a New York-i, Mill Street-i zsinagógát tartja a legrégebbinek, amit 1929-ben vagy 1730-ban szenteltek fel, de ezzel is a Touro Zsinagóga a második legrégibb.
Az első fegyveres lázadás a brit uralom ellen a Gaspee-szkúneren tört ki a Narragansett-öbölben 1772. június 10-én.
Az Alkotmányozó kongresszus ötlete egy Providence-i gyűlésen született meg 1774. május 17-én, erre a kongresszusra Rhode Island Stephen Hopkinst és Samuel Wardot küldte 1774. június 15-én.
Rhode Island volt az első állam a gyarmatokon, ahol az első állandó hadsereg felállt (1500 katona), 1775. április 22-én.
Az amerikai függetlenségi háború első tengeri hadművelete 1775. június 15-én zajlott egy Abraham Whipple kapitány vezénylete alatt álló szkúner és a brit Rose frigatt között. Whipple hajója foglyul ejtette a briteket. Június második felében a Rhode Island-i közgyűlés döntött az amerikai haditengerészet megalapításáról – Whipple kapitányt sorhajókapitánnyá léptették elő, és rábízták a felfegyverzett Katy (később USS Providence) és a Washington hajókat.
Rhode Island volt az első amerikai gyarmat, amelyik kikiáltotta a brit korona alóli függetlenségét, 1776. május 4-én.
A newporti Pelham Street volt az első utca Amerikában, ahol bevezették a gázvilágítást, 1806-ban.
Az első sztrájk az Egyesült Államokban, amiben nők is részt vettek, a Rhode Island-i Pawtucketben volt 1824-ben.
Az animált képeket levetítő mozgóképvetítőt Providence-ben szabadalmaztatták 1867. április 23-án.
Az első állami tulajdonú egészségügyi laboratórium Providence-ben létesült 1894. szeptember 1-jén.
A Rhode Island-i Parlamenté az első teljesen márványból készült kupola az Egyesült Államokban (1895–1901).
Az első automobilparádét Newportban tartották, a Belcourt-kastély udvarán, 1899. szeptember 7-én.
Az első éjszakai NFL-mérkőzést a providence-i Kinsley Parkban tartották 1929. november 6-án, a Chicago (ma Arizona) Cardinals legyőzte a Providence Steam Rollerst 16-0-ra.
Rhode Island volt az első és egyetlen tagállam, ahol dekriminalizálták a prostitúciót (ezt végül 2009-ben visszavonták).
Rhode Islandnek két profi sportcsapata van, mindkettő egy felsőbb ligás bostoni csapat fiókcsapata. Az egyik a Pawtucket Red Sox, ami a Boston Red Sox baseballcsapat fiókcsapata. A Pawtucket Red Sox a McCoy Stadiumben játszik, 1973-ban és 1984-ben bajnoki címet nyert. A McCoy Stadiumban zajlott a történelem leghosszabb profi baseballmérkőzése. A másik profi csapat a Providence Bruins, amelyik a Boston Bruins NHL-es jégkorongcsapat fiókcsapata. A Providence Bruins a Dunkin Donuts Központban játszik Providence-ben, és az 1998–1999-es szezonban elnyerte az Amerikai Jégkorongliga Calder Kupáját. A Nemzeti Futball-ligába tartozó New England Patriots a Gillette Stadiumban lép pályára Massachusettsben, Foxborough mellett, Providence-től 29 kilométerre északra.
Rhode Island az otthona négy, a Nemzeti Főiskolák Atlétikai Szövetsége 1-es divíziójában induló iskolai csapatnak is. A négy csapat négy különböző csoportban vesz részt a küzdelmekben. A Brown University Bears a Borostyánligában szerepel, a Bryant Bulldogs az Északkeleti Csoportban, a Providence Friars a Nagy Keleti Csoportban a Rhode Island Rams pedig az Atlanti 10-es csoportban. Az iskolák közül három (a Brown, a Bryant és a Rhode Island) a főiskolai futball második legmagasabb szintjén, az FCS divízióban játszik.
Az államnak hosszú időre visszatekintő és mozgalmas sportmúltja van. Providence és Rhode Island jelentős szerepet játszott a versenysport támogatásában, már annak elterjedése előtt. A Providence Grays 1884-ben megnyerte az első baseball-világbajnokságot, ekkor elég volt három mérkőzést megnyerni ehhez. A csapat otthona a régi Messer Street Fielden volt, Providence-ben. A Nemzeti Ligában 1878 és 1885 között szerepeltek. Babe Ruth híres baseball-játékos 1914-ben a Providence Grays csapatánál játszott kölcsönben és első hivatalos hazafutását épp azelőtt ütötte itt, mielőtt a Boston Red Sox visszarendelte.
A Providence Steam Roller mára már feloszlott profi amerikaifutball-csapat 1928-ban NFL-bajnoki címet szerzett. A 10 000-fős Cycledrome-ban játszottak. A hasonló nevű Providence Steamrollers a BAA nevű ligában játszott, amely a mai NBA egyik elődje volt.
Newportból indult az America’s Cup vitorlásverseny 1930 és 1983 közt. Az első Gravity Games és X Games extrémsport-versenyeket Providence-ben rendezték.
Rhode Island az otthona a Tenisz Nemzetközi Dicsőségcsarnokának. Ez Newportban található, a Newport Casinóban, ahol 1881-ben az első amerikai bajnokságot rendezték. A csarnokot és a múzeumot 1954-ben James Van Alen alapította. A múzeum közel 2000 négyzetméteren mutatja be a sportág történelmét a 12. századtól napjainkig. A csarnokhoz 13 füves pálya is tartozik, ezeken rendeznek az Egyesült Államokban egyedül füves borításon profi versenyt Hall of Fame Tennis Championships néven (szponzorált neve: Campbell’s Hall of Fame Tennis Championships). A dicsőségcsarnokba először 1955-ben választottak be híres teniszjátékosokat, 2008-ban már 207 tagja volt.
Az állami parlament épülete fehér georgiai márványból készült. A tetején a világ negyedik legnagyobb önhordó márványkupolája található. Itt őrzik az 1663-ban kiadott Rhode Island-i Kiváltságlevelet, a Brown Egyetem alapító okiratát és más állami kincseket. Providence-ben található az ország első teljesen automata postahivatala is.
Providence az otthona Amerika első baptista egyházának, melyet 1638-ban Roger Williams alapított; jelenlegi templomuk 1774–75-ben épült.
Newportban található a Touro zsinagóga, amelyet 1763. december 2-án szenteltek fel és a helybeli lakosok szerint az első zsinagóga volt az országban – más adatok szerint egy New York-i zsinagóga megelőzi. A klasszikus gyarmati és szefárd stílusú zsinagóga a Roger Williams által hirdetett vallásszabadságot jelképezi. Ma is működik.Newport tengerparti városában számos híres kúria van, például a Breakers-, a Marble-ház és a Belcourt-kastély. A Newport Toronyról sokan úgy tartják, hogy viking kori, de a történészek szerint valószínűleg csak egy gyarmati kori szélmalom maradványa. A Newport Casino ad otthont a Nemzetközi Tenisz Dicsőségcsarnoknak, egyben aktív teniszklubként is működik.Az 1A út (a helybeliek szerint az Óceánút) Narragansettben nagy kőkapuk, a Tornyok otthona. Egykoron ez volt a bejárata az 1900-ban leégett Narragansett kaszinónak. A tornyok ma turista-információs irodaként üzemelnek, de kiadják bankett-termeknek is. A Narragansett-öbölben lévő Fort Adams az Eco-Challenge befutója volt 1995-ben.Rhode Island az otthona egy út menti látványosságnak, a Nibbles Woodawaynak (másik nevén: Big Blue Bug), a világ legnagyobb termeszének, amely egy kártevőirtó cég reklámfigurája.Rhode Island híres volt a vámpírnőkről szóló legendáiról. A mendemondák szerint 1798 és 1889 között 5 fiatal lány, Sarah Tillinghast, Nancy Young, Juliet Rose, Mercy Lena Brown és Nelly Vaughn sorban egy más után haltak meg egy furcsa betegségben. Nem sokkal haláluk után mindannyian visszatértek a sírból, s a családtagjaik vérét szívták. De Nelly Vaughn holttestének 1889-es elégetése után a gyanús halálesetek megszűntek.
Részletes történelmi cikk Rhode Islandről az 1911-es kiadású Encyclopedia Britannicából

A Rhône (ejtsd: rón, németül Rhone) folyó Svájc és Franciaország területén. Dél-Franciaország legjelentősebb folyója, amely a történelem folyamán fontos kereskedelmi útvonalnak számított. Ma jelentős iparvidék és fontos közlekedési útvonal. Svájcban, Wallis kantonban ered, a Nyugati-Alpokban, 1753 m magasan, majd átfolyik a Genfi-tavon, és Port-Saint-Louis-du-Rhône-nál, nagy deltával torkollik a Földközi-tengerbe.
A folyó környékén a felső őskőkortól találni emberi nyomokat. Az Ardèche vidékén jellemzőek a bonyolultabb barlangfestmények és a menhirek, amelyek az i. e. 8. évezredben huzamosabb ideig tartó emberi jelenlétre utal. Folyamatos emberi jelenlétről azonban csak az i. e. 4. évezredtől lehet beszélni, amikor is a Rhône folyó hosszában elterjedt a földműveléses gazdálkodás. Az i. e. 2. évezred környékén beköszöntő bronzkorban a Rhône völgye fontos ón- és borostyánkő-kereskedelmi útvonallá vált.
Az i. e. 7. századtól kelta népek népesítették be a folyó környékét. Az alsóbb szakaszokon, főleg a folyó jobb partján az allobrogok, a felsőbb vidékeken, illetve a folyó bal partján a helvétek váltak uralkodó népcsoporttá. Közben a Rhône-delta (Camargue) környékén a görög gyarmatosítók is megvetették a lábukat, és megalapították Massila (Marseille) és Theline (Arles) városokat, illetve továbbélénkítették a kereskedelmet a folyó mentén.
A rómaiak i. e. 140 környékén kezdték meg a folyó középső szakaszának elfoglalását. I. e. 127-ben jutott római kézre Vienna (a mai Vienne), amely ezt követően több mint egy évszázadig a környék központjává vált. I. e. 58-ban a germán népek által szorongatott helvétek dél felé kezdtek vonulni a Rhône mentén, ám az addigra már stabilan állomásozó római légiók megállították, és visszafordulásra kényszerítették őket egészen a mai Genf környékéig, amely területet befolyásuk alá is vonták. 
Az i. e. 43-ban alapított Lugdunum Sequanorum (a mai Lyon) gyorsan átvette Vienna szerepét, és i. e. 27-re már Gallia provincia fővárosává vált. Az 1. és a 2. század a Rhône völgyének virágkora volt. A folyó mentén épült települések: Arelate (Arles), Nemausus (Nîmes), Arausio Orange, Valentia (Valence) és Vienna a Római Birodalom jelentős városaivá váltak. Lugdunum (Lyon) pedig egyenesen a császárság második fővárosának számított, ahol még saját pénzverde is működött.
Az i. e. 2. században a Camargue, illetve Lyon környékén jelentős keresztény közösségek jöttek létre, amelyek hamar a keresztényüldözések célpontjaivá váltak. A 3. századra a térség jelentősége nagyban csökkent, a kereskedelem mértéke visszaesett.
A népvándorlás korában a Rhône völgye nagyrészt a Burgund Királyság része lett, melynek a központja Vienne volt. 534-ben a Frank Birodalom kebelezte be a területet, ahol egészen a 9. századig számos kolostor alapult. A környék fejlődését valamelyest visszavetette az arabok többszöri Rhône menti kalandozása a 8. században, azonban tartósan nem tartózkodtak itt.
A 843-as verduni szerződés alapján a Rhône völgye I. Lothár birodalmának részévé vált. Azonban Boso (II. Károly sógora) Burgundia királyává koronáztatta magát, és egy független államalakulatot hozott itt létre. A királyság 911 és 954 között többször szenvedte el a magyarok kalandozását. A meggyengült államhatalom utat engedett a viviers-i püspökség hatalmának növekedésének és környékének (Vivarais) felvirágozásának. Így a 11–12. század során jelentős számú apátság alapulhatott itt. Eddigre a Burgund királyság megszűnt, helyét kis államok vették át, amelyek Német-római Birodalom részévé váltak. Közülük a későbbiekben Savoyai Grófság vált a legjelentősebbé.
A 13. században, a kereskedelem újraindulásával jelentős városiasodás jellemezte a környéket, egyre több város vívta ki magának a különböző városi jogokat. 1260-ban a sioni püspök háborút indított Savoya ellen, és 1301-ben független államot hozott létre a Rhône felső folyása mentén (a mai Wallis/Valais kanton keleti része). A Rhône alsóbb szakaszain eközben folyamatosan nőtt a francia befolyás. Szép Fülöp idejében vált a Rhône vidéke ismét kiemelkedő jelentőségűvé, amint 1303-ban egyetemet alapított Avignonban, majd 1309-ben a pápát is odaköltöztette rákényszerítve az „avignoni fogságot” 1377-ig, és így a folyó völgyét Európa egyik legforgalmasabb kereskedelmi útjává tette. 1349-ben a Dauphiné megszerzésével a francia király végérvényesítette a hatalmát a Rhône völgyének nagy része felett.
1355 körül egy laza berendezkedésű településszövetség, a Sieben Zenden (a hét tizek), jött létre, amely többszöri függetlenségi harc után 1416-ban csatlakozott a Svájci Államszövetséghez.
1419-ben rendezték meg az első lyoni vásárt, amely a későbbiekben meghozta a városnak a korábbi gazdasági és kulturális jelentőségét a Rhône völgyében. A 15. század végétől folyamatosan terjedtek el a reformáció eszméi a folyó mentén. A Burgundiától 1513-ban Svájchoz került Genfi-tó északi partján és az 1535-ben ide csatlakozó Genfben egyeduralkodó vallássá lett a kálvinizmus, de az orange-i egyetem is áttért a református hitre. Mindazonáltal a legtöbb helyen nem fogadták el a reformáció szellemét, így a Rhône környéke több véres megtorlásnak is a színhelye volt. Ezek közül az egyik legjelentősebb Privas, a hugenották székhelyének, lerombolása 1629-es volt.
A kaotikus helyzet a 18. századra stabilizálódott a Rhône környékén, miután a lyoni selyemmanufaktúrák európai jelentőségre tettek szert, és a folyó mint a Földközi-tengerrel összekötő kereskedelmi folyosó kezdett szolgálni, amelyen a selymen és szöveteken kívül a folyó völgyének borainak (Côte du Rhône) szállítása is folyt.
A 19. század elején Lyonból indulva a Rhône teljes hosszában nagymértékű iparosodás volt jellemző. A környék számtalan feltalálónak és tudósnak volt egyben lakóhelye. 1825-ben a Rhône-on épült az első függőhíd. 1880-ban a filoxéra nagyrészt az egész Rhône környéki borvidéket megfertőzte. Így a szőlők nagy része megszűnt, helyettük gyümölcsösök alakultak.
1934-ben alakult a Rhône Nemzeti Vállalat (Compagnie nationale du Rhône), amely a folyó szabályozását, illetve vízerőművek létrehozását tűzte ki feladatául. Azóta Franciaországban 23 vízerőmű épült a folyón, amelyek éves össztermelése meghaladja a 16 000 GWh-t. Az 1960-as évektől a Francia-középhegységben korábban kibányászott, ma már nagyrészt importált uránércre alapozva sorban nyíltak meg az atomerőművek a Rhône mellett. Ezek közül a legnagyobb, Pierrelatte-i Nukleáris Központ, 24 000 GWh-s termelésével Franciaország energiafogyasztásának 5%-át termeli meg.
Ma a Rhône völgye Franciaország legfontosabb közlekedési útvonala, amely főleg a nyári időszakban kifejezetten zsúfolttá válik. Valamelyest orvosolja a közúti közlekedés nehézségeit, hogy 1994-től a folyó teljes hosszában nagysebességű vasút található, amelyen TGV-k szolgálják a vasutat választó utasokat.
A Rhône-t alapvetően négy, egymástól jól elkülöníthető szakaszra lehet osztani: az alsó, a középső, a felső, és a magashegységi szakaszra, amely azonban egybeköthető a felső szakasszal.
Az első, a forrástól a Genfi-tóig terjedő, 164 kilométeres magashegységi szakasz. A folyó itt 1753 méter magasságról 375 méter tengerszint feletti magasságra folyik rövid távolságon belül. Nagymértékű esése (átlagosan 0,89%) magyarázza a folyó komoly pusztító munkáját, amelyet a felső Rhône-völgy nagy mélysége mutat. A gyors folyás miatt a Rhône vonala itt szinte teljesen egyenes, csak Martignynál találni egy éles kanyarulatot, amikor is a korábbi kelet-nyugati folyásirány helyett dél-észak irányban folytatja útját. A folyó legfelső szakaszának jellemzője a kifejezetten nagy vízszintingadozás, mivel a vízgyűjtőterületen eső csapadék mintegy 50%-a hó formájában esik le, amely a késő tavaszi és nyári hóolvadáskor nagyban felduzzasztja a vízszintet.
A Genftől az Ain torkolatáig tartó rész is felső szakasz jellegű, azaz a folyó rombolómunkája a meghatározó. A magashegyi szakaszhoz mérten azonban jóval kisebb esésű (0,1%) folyó itt már mély kanyonszerű völgyben kanyarog 175 kilométer hosszan.
Az Ain torkolata és Valence között található a folyó középső szakasza, ahol a Rhône gázlók és hordalékkúpok formájában építő munkát is végez a pusztítás mellett. Itt folyik a Saône is a Rhône-ba, és jelentősen növeli  a vízhozamát. 
Végül, az alsó szakaszon annyira lelassul a folyó, hogy nagy szigeteket hoz létre. A Rhône különlegessége, hogy még alsó szakaszán is viszonylag mély völgyben fut, így csak kis mértékben tudja építő munkáját végezni. Ezen a szakaszon a Francia-középhegységből és a mediterrán hatás alatt lévő alpesi vidékekről folyó bővizű folyók növelek, a végül delta-torkolattal a Földközi-tengerbe folyó Rhône hozamát.
A Rhône szinte teljes hosszában viszonylag gyors folyásúnak számít. Így a főágból csak nagyon kevés mellékág ágazik ki, és azok is nagyrészt mesterséges csatornák. A főágat azonban rengeteg mellékfolyó és vízfolyás táplálja. A Rhône érdekessége, hogy a Rhône–Saône–Doubs vonalon hosszabb (mintegy 1100 km) utat tesz meg a víz, mint a főágon.
A Rhône-t számtalan kisebb-nagyobb vízfolyás táplálja. Ezek közül a legnagyobb  vízgyűjtőterületű és legbővízűbb is a Saône, amely Lyonnál folyik bele a Rhône-ba.
A Rhône alapvetően három eltérő élővilági övön folyik keresztül. A folyó legfelső szakaszán a hegyvidéki társulás jellemző, míg a Camargue-ban a mediterrán éghajlat alakította ki az élővilág sajátosságait. Azonban a Rhône legnagyobb részét mégis csak a kontinentális hatás jellemzi. Ennek fényében lehet beszélni a folyót közrefogó ártéri és az azt határoló erdős társulásról, amelyeket azonban a mezőgazdasági és ipari tevékenységek (főleg Lyon és Avignon környékén) az utóbbi időkben nagyban pusztították.
A folyó azon szakaszain, ahol lassabb a folyása, illetve a Camargue területén jellemző csak a nádas. Az ezzel szomszédos ártéri erdőkben a fűz és éger a jellemző fatípusok. Az ártéri övezet azonban már sok helyen eltűnt a folyó mellől, helyét nagyrészt füves társulások vették át, ahol a japán keserűfű és a parlagfű nagyban elszaporodott. Máshol kőrislevelű juharral pótolták a kiirtott erdőket.
A Rhône hegyvidéki és felső szakaszának élővilága kifejezetten gazdag, de az alsóbb szakaszokon is sok élőlény él. Itt számtalan plankton él a vízben, amelyek táplálékot biztosítanak a halaknak. A legjellemzőbb halfajok a Rhône-on a csuka, a compó, a veresszárnyú keszeg és a tükörponty. Az alsóbb szakaszokon találkozni továbbá az angolna és a finta halfajokkal is. A rendszeres rovarirtás következtében a rovarállomány szegényes. Főleg a Camargue környékén találkozni a maláriaszúnyog és a szitakötő faj képviselőivel.
Az emlősállatok elsősorban a folyó felső szakaszán, illetve a Camargue-ban élnek. A legjellemzőbb populációkat a hódok, a vidrák és az őzek alkotják. A Rhône környékének madárvilága igen gazdag. A nagyfokú urbanizáció következtében a házigalamb, a cinke és a veréb mindenhol otthonos a folyó mentén. Azonban ezek mellett több ritkább (köztük védett) faj is szívesen választja a folyó környékét életterének. Így a szürke gém (Ardea cinerea), a jégmadár (Alcedo atthis), az inkább Kelet és Közép-Európában honos halászsas (Pandion haliaetus) és a fokozottan védett fekete sas is. A Camargue környékének meghatározó madara a rózsaszín flamingó (Phoenicopterus ruber).
A Rhône vidéke erősen iparosodott vidék, mivel egyrészt jó szállíthatóságot biztosít a folyó, másrészt a Rhône nagy esését kihasználó vízerőművek, illetve vízhűtésű atomerőművek sokasága biztosítja a termeléshez szükséges energiát.
Elzász és Lotaringia mellett a Rhône környéke Franciaország fémkohászati központja. A színesfémkohászatban a termelés kifejezetten nagy mértékű. A fémkohászatra épülve a gépgyártás is nagyban jellemzi a vidéket, a francia teherautógyárak mind a Rhône környékén sorakoznak. Kiemelkedően fontos a térség életében az import kőolajra épülő vegyipar, illetve a hagyományos textilipar.
A Rhône környéke hagyományosan nyitott az innovációk és új iparágak iránt. Ennek köszönhető, hogy a legjelentősebb nanofizikai kutatóintézet (a CERN) Genfben található, és a készülő kísérleti fúziós erőmű (ITER) se távol, a Rhône egyik mellékfolyóján, a Durance-on fog épülni.
A Rhône völgyében a különleges mikroklímának köszönhetően a hagyományos növénytermesztést visszaszorította a gyümölcstermesztés. A legjellemzőbbek az őszibarackfa- és körtefa-ültetvények, Továbbá az alma, a cseresznye, a szelídgesztenye és a sárgabarack a jellemző termés. A Camargue-ban rizstermelés is folyik, és a hagyományos gyümölcsök mellett citrusfélék és olajfák is jellemzőek.
A Rhône fontos hajózási útvonal, amelyen Lyon, Valence, Avignon és Arles városa, valamint Fos-sur-Mer és Marseille tengeri kikötője között folyami hajók közlekedhetnek. A folyóhoz kapcsolódó Saône szintén hajózható, és kisebb hajók számára fontos vízi út Franciaországon belül, mivel csatornákon keresztül a Loire-ral, a Rajnával, a Marne-nal, és a Szajnával áll összeköttetésben. Mindazonáltal a Rhône veszélyes útvonalnak számít nagy sodrása miatt. Egyes szakaszon, ahol a folyó sebessége a 10 km/h-t is elérheti, nappalonként hajózási tilalmat rendelnek el.
A Rhône környék turizmusa igen élénk. A legfelső szakasz Svájc egyik legjelentősebb síparadicsomának számít, míg a Genfi-tó partja az elit fürdőhelyekről híres. A Genf és Lyon közötti szakasz turizmusa valamelyest mérsékeltebb, elsősorban kirándulók és kerékpárosok jellemzőek errefelé. A Lyon és az attól délre eső vidékeken jelentős mértékű az idegenforgalom, amely elsősorban a nagy tranzitforgalomnak köszönhető. Ugyanis a Rhône völgye kapcsolja össze Észak-Franciaországot (így Párizst is) a földközi-tengeri nyaralóhelyekkel. A völgyben számtalan panorámaút fut, rengeteg műemlék látogató, illetve sorakoznak a történelmi helyek, amelyek a római időkből vagy a középkorból maradtak itt. A legjelentősebb célpontok: Lyon, Vienne, Valence, Montélimar, Viviers, Orange, Avignon, Beaucaire, Arles és Les Baux.

Ricardo Carvalho (Amarante, 1978. május 18. –) portugál válogatott labdarúgó, hátvéd.
Felnőtt karrierjét az egyik legsikeresebb portugál csapatban, az FC Portóban kezdte. Hét évet töltött itt, mégis csak hetvennégy mérkőzésen lépett pályára. 1997-től 2001-ig csapata folyamatosan kölcsönadta, sorrendben a Leça, a Vitória Setúbal és az Alverca csapatainak. A Portóval háromszoros bajnok, kupa- és szuperkupa-győztes, ezenkívül Bajnokok Ligája és UEFA kupa-győztesnek is mondhatja magát. A BL-győzelem után ő lett a sorozat legjobb hátvédje.2004-ben edzőjével, José Mourinhóval és több más portugál játékossal együtt a Chelsea-hez szerződött. A vételára 30 millió font volt. A londoni csapattal három-három alkalommal lett bajnok és kupagyőztes, a szuperkupát és a ligakupát kétszer-kétszer sikerült megnyernie. 2008-ban csapattársai a szezon legjobbjának választották.2010 augusztusa óta hat Chelsea-nél töltött év után 6,6 millió £ vételárért cserébe a spanyol Real Madrid játékosa lett, így ismét együtt dolgozhatott korábbi edzőjével, Mourinhóval.A válogatottban 2003-ban mutatkozott be. 2010-ig négy tornán, a 2004-es Európa-bajnokságon, a 2006-os vb-n, a 2008-as Eb-n és a 2010-es vb-n szerepelt. Legjobb eredménye a 2004-es Eb-döntő, ahol Portugália Görögországtól szenvedett 1–0-s vereséget.
Carvalho Amarante-ban született és ott kezdett el focizni a helyi Amarante Futebol Clubban. 1996-ban csatlakozott a Porto utánpótlás-akadémiájához. A következő szezonban felnőtt mérkőzésen is bemutatkozhatott, majd kölcsönadták a Leça FC, jelenleg a negyedosztályban szereplő csapatnak. Bár a következő idényben visszatért Portóba, mindössze egy meccsen kapott játéklehetőséget, így ismét kölcsönadták, előbb a Vitória Setúbalnak, majd az Alvercának. A 2001-02-es szezontól kezdve már nem adták többször kölcsön, ő lett a harmadik számú jelölt a középső védő posztjára, Jorge Costa és Jorge Andrade mögött. Jorge Costa 2002 áprilisában öt hónapra a Charltonhoz került kölcsönbe, így Carvalho kezdő lehetett. A szezon során huszonöt mérkőzésen lépett pályára.A következő szezonban Costa visszatért, míg Andrade a Deportivóhoz igazolt. Ekkor ismét úgy tűnt, hogy leginkább csak csere lesz Costa és Pedro Emanuel mögött, ám a szezon közben mutatott jó formája révén egyre többet játszott. Év végén megnyerte első nemzetközi trófeáját, amikor a Porto az UEFA-kupa döntőjében a Celtic együttese felett diadalmaskodott 3–2 arányban. Jó teljesítményének köszönhetően ő lett az év játékosa is.A 2003–04-es szezon rendkívül jól sikerült számára. Csapatával másodszor is portugál bajnok lett, emellett a meglepetéscsapatok döntőjében, a Monaco felett aratott 3–0-s győzelemmel a BL-serleget is elhódította. Carvalho minden meccsen, így a döntőben is játszott. A szezon végén ő lett a legjobb hátvéd, valamint bekerült az UEFA év csapatába is. Tagja volt annak az ötven játékosnak is, amelyet az Aranylabdára jelöltek, itt kilencedik lett.Meghívót kapott a válogatottba is, amely az Európa-bajnokságon egészen a döntőig jutott. A kontinenstornán Carvalho bekerült az álomcsapatba. Nyáron több sztárcsapat, köztük például a Real Madrid is szerette volna leigazolni, ám a „királyi gárda” által kínált hétmillió fontot a Porto nem fogadta el, végül a Chelsea igazolta le 19,85 millió fontért.
Carvalhóval egyidőben szerződött a Chelsea-hez csapattársa, Paulo Ferreira, és vezetőedzője, José Mourinho. Első szezonja rendkívül jól sikerült, a Chelsea ugyanis ötven év után első bajnoki címét szerezte, valamint megnyerte a Ligakupát is. Első gólját a Norwich ellen szerezte. A szakértők szerint a Chelsea győzelmében nagy szerepe volt Carvalhónak és a másik belső védőnek, a csapatkapitány John Terrynek.A 2005–06-os szezon nem kezdődött jól számára. Amiért kritizálta Mourinho válogatási elveit, az kihagyta őt a kezdőcsapatból az Arsenal ellen, valamint nyolcvanötezer fontra büntette. A későbbi időkre ez nem volt hatással, bár szeptember hónap folyamán nem minden alkalommal volt a kezdőcsapat tagja. Első gólját a szezonban a Real Betis ellen szerezte a Bajnokok Ligája csoportkörében. Később folytatta jó sorozatát, az Anderlecht ellen ismét betalált. Januárban, egy Charlton elleni mérkőzésen, megkapta Chelsea-s pályafutása első piros lapját, miután egy hátulról történő becsúszás után, amelyet Darren Bent ellen követett el, megkapta második sárga lapját is. Szezonbeli harmadik gólját pont a Chelsea legnagyobb riválisa, a Manchester United ellen szerezte. A meccset a „kékek” 3–0-ra nyerték, bebiztosítva ezzel ismételt bajnoki címüket.A következő idény során újra gólt rúgott a Manchesternek, amivel 1–1-re alakította az állást, fontos pontot szerezve csapatának. Április 17-én, a Tottenham ellen nagy gólt lőtt, mintegy harminc méterről talált be Paul Robinson kapujába. Spurs elleni győzelmének köszönhetően a Chelsea ekkor három pontra megközelítette az élen álló Manchestert. Három héttel később a Bolton ellen megsérült, így kihagyni kényszerült mind a Liverpool elleni Bajnokok Ligája-elődöntőt, mind a kupadöntőt, amelyet egyébként Didier Drogba hosszabbításban szerzett góljával a Chelsea nyert meg. Május 17-én, éppen huszonkilencedik születésnapján, öt évvel hosszabbította meg lejáró szerződését. A szezon végeztével több elismerésben is részesült, többek között esélye volt, hogy megnyerje a Chelsea év játékosa-elismerést is, ám ez végül Michael Essienhez került.A soron következő szezonban ismét rendkívül jó formában játszott. José Mourinho távozása után a Real Madrid megint megpróbálta őt leszerződtetni. Egy madridi forrás szerint a transzfer korábban Carvalho és Mourinho jó kapcsolata miatt nem jöhetett létre. Ám hiába nem dolgoztak már együtt, Carvalho végül nem hagyta el a Chelsea-t. Az Aston Villa elleni mérkőzésen, egy Gabriel Agbonlahor ellen elkövetett brutális szabálytalanságért ismét kiállításra került. Ebben a szezonban először pont a jubileumi, százötvenedik meccsén talált be, ráadásul a Middlesbrough elleni találata egyben győzelmet is jelentett. Április 26-án századik bajnoki meccsét is lejátszotta. A Manchester United elleni mérkőzés nem sikerült jól számára, mert bár a Chelsea 2–1-re nyerni tudott, az egyetlen United-gól pont az ő hibájából született. Végigjátszotta a csapat történetének első BL-döntőjét is. A 120 perc alatt egy sárga lapot kapott. A döntőt végül a Manchester United nyerte tizenegyesekkel, 6–5 arányban. Év végén ő lett a csapattársak által legjobbnak választott Chelsea-játékos, megelőzve Michael Ballackot és Joe Cole-t.
Luiz Felipe Scolari menesztésével a 2008–09-es szezon nagy részében a cserepadra került, ugyanis az új menedzser, Guus Hiddink az ő posztján inkább Alexet szerepeltette. Emiatt, valamint egy térdsérülés következtében, mindössze tizennyolc alkalommal lépett pályára, ebből kétszer csereként, ezeken egy gólt szerzett.2009 nyarán kijelentette, hogy az Internazionaléhez szeretne igazolni, hogy együtt dolgozhasson José Mourinhóval. Nyilatkozatában elmondta, hogy az első négy itt töltött idénye csodálatos volt, azonban a 2008–09-es szezon során már több nehézséggel kellett szembenéznie. Végül maradt.Az új vezetőedző, Carlo Ancelotti kinevezésével szép lassan visszaszerezte helyét a kezdőcsapatban. A szuperkupa-döntőn ő lett a meccs legjobbja. A trófeát végül a Chelsea tizenegyesekkel szerezte meg. December 20-án, Chelsea-játékosként került sor kétszázadik fellépésére. Az ellenfél a West Ham volt, a végeredmény 1–1 lett. Márciusban, a Portsmouth ellen súlyosnak tűnő bokasérülést szenvedett, ám végül nem kellett emiatt sokat kihagynia. Egy ideig azonban csapatának mindössze két bevethető belső védője maradt Alex és Terry személyében, és veszélyben volt világbajnoki szereplése is. A sérülés miatt néhány fontos meccset ki kellett hagynia, így például a bajnoki címet bebiztosító győzelmet a Wigan ellen, vagy a kupadöntőt, amelyet a Chelsea végül Drogba góljával nyert meg. Ezzel a klub története során először tudott duplázni.
2010. augusztus 10-én jelentették be, hogy a Real Madrid leigazolta Carvalhót. A felek kettő plusz egyéves szerződést kötöttek, az átigazolás nyolcmillió euróba került a klubnak. Így ismét együtt dolgozhat José Mourinhóval, aki korábban a Portónál, és egy ideig a Chelsea-nél is tréner volt. Az újbóli közös munkának Carvalho rendkívül örült.Első meccsét a Bayern München elleni felkészülési meccsen, Franz Beckenbauer „búcsúmeccsén” játszotta. A bajnokságban augusztus 29-én debütált a Mallorca ellen, első gólját már a 2. meccsén megszerezte, szeptember 7-én az Osasuna ellen jegyzett győztes találatot.2010. október 19-én nagyon izgalmas 2010–11-es UEFA-bajnokok ligája G csoport mérkőzésén a királyi gárda győzött az AC Milan ellen a Santiago Bernabéu stadionban. Ezen a mérkőzésen Carvalhot választották a mérkőzés játékosának a spanyol újságírók. November 7-én, az Atlético Madrid ellen ismét gólt szerzett, és ismét ő lett a mezőny legjobbja. Első kiállítására a Sevilla ellen került sor, miután egy Álvaro Negredo elleni szabálytalanság után megkapta második sárga lapját is. Később a szezon hátralévő részében szinte mindig kezdő volt, és a szezon végén megszerezte első madridi trófeáját, miután a Copa del Rey döntőjében a Real legyőzte a Barcelonát.
2017. január 9-én írt alá a kínai Shanghai SIPG csapatához, akik ingyen szerezték meg a szabadon igazolható Eb-győztes játékost.
Carvalho első mérkőzését 2003. november 11-én, az albán nemzeti csapat ellen játszotta. A 2004-es Európa-bajnokságon már kulcsembere volt csapatának. A második csoportmérkőzésen került be a kezdőcsapatba, a halványabb teljesítményt nyújtó Fernando Couto helyére. A torna után bekerült az álomcsapatba is, csapattársaival, Maniche-sal, Luís Figóval és Cristiano Ronaldóval együtt. Carvalho mind a hat meccsen játszott.
Következő nagy tornája a 2006-os németországi világbajnokság volt. A negyeddöntőben, Anglia ellen fontos szerepet játszott a meccs kimenetelének alakulásában. Wayne Rooneyt ugyanis egy ellene elkövetett szabálytalanság után állította ki Héctor Elizondo játékvezető. Az angol sajtó szerint ebben nagy szerepe volt Rooney manchesteri csapattársának, Cristiano Ronaldónak is, aki szerintük befolyásolta a bírót döntésében. A franciák elleni elődöntőben, az általa elkövetett szabálytalanság miatt megítélt tizenegyesből szerzett gólt Zinédine Zidane. Több gól nem esett, így a franciák jutottak a döntőbe. A büntetőt érő szabálytalanság után később ki is állították, így kihagyni kényszerült a bronzmérkőzést Németország ellen, amit egyébként a házigazda meg is nyert. A vb végeztével ismét bekerült annak All Star-csapatába.A soron következő 2008-as Európa-bajnokságon ismét tagja volt a válogatottnak. A négy meccsből hármon is játéklehetőséget kapott, a végállomást Portugália számára a negyeddöntő és Németország jelentette.
A 2010-es világbajnokságon ugyancsak szerepelt. Portugáliának ismét négy meccs jutott, és amíg a csapat versenyben volt, Carvalho a torna minden percét végigjátszotta. A csapatot a nyolcaddöntőben a később világbajnoki címet szerző Spanyolország állította meg.
Carvalho teljes pályafutása során középhátvédként játszott. Bár nem olyan robusztus testalkatú, mint sok, a posztján szereplő labdarúgó, ezt gyorsaságával és jó fejjátékával kompenzálja. Többször hasonlították a Milan legendás olasz védőjéhez, Franco Baresihez.Alkatáról és a különbségekről közte és az angol hátvédek között, egy alkalommal így nyilatkozott:
A Manchester United több, jóval magasabb játékosa ellenében nyert már meg fejpárbajt. Itt Rio Ferdinand (189 cm) és Nemanja Vidić (188 cm) szerepel a védelem közepén, Carvalho ellenük mégis három alkalommal is gólt tudott szerezni.

Ricardo Moniz (Rotterdam, 1964. június 17. –) holland labdarúgó, majd edző. 2012. augusztusától 2013. december 1-jéig a Ferencváros vezetőedzője volt.
Profi játékos pályafutása alatt öt klubban – FC Eindhoven, HFC Haarlem, RKC Waalwijk, FC Eeklo és Helmond Sport – fordult meg 1981 és 1993 között.
Edzői pályafutása elején a Grasshoppers és a Tottenham csapatainál volt technikai edző,  de tevékenykedett a PSV Eindhoven utánpótlás képzésében is. A londoni csapatottól három szezont követően, 2008 májusában távozott.2008. június 8-án került a német Hamburg gárdájához mint másodedző. A csapat vezetőedzője Martin Jol volt. 2010-ben már Bruno Labbadia irányította a hamburgiakat, aki a 2009–10-es bajnokságának vége előtt távozott, ezért az utolsó két fordulóban Moniz vezette a Hamburgot, egészen Armin Veh kinevezéséig.2011. április 8-án nevezték ki az osztrák élcsapat, a Red Bull Salzburg élére. A 2011–12-es évad végén bajnoki címet, és kupagyőzelmet ünnepelhetett csapatával. A Red Bull akadémiai rendszerének köszönhetően az Egyesült Államokban, Brazíliában és Ghánában is edzősködött.2012. augusztus 21-én jelentették be, hogy Moniz lesz a Ferencváros vezetőedzője. A csapatot négy forduló után, a kilencedik helyen vette át. A labdarúgás iránti elkötelezett, szenvedélyes stílusával hamar a szurkolók szeretetét is kivívta magának. A bajnokságot végül is a csapattal az 5. helyen zárta (3 ponttal lemaradva az Európa Liga indulást érő dobogóról), de megnyerte a Ligakupát.2013. július 2-án a klub 2016 nyaráig meghosszabbította szerződését. A következő bajnokságot jól kezdte a csapattal, többek között megnyerve az Újpest FC elleni derbit is, 3-1 arányban.Az ezt követő időszak már nem úgy sikerült, amit nagyban befolyásolt a csapat egyik labdarúgójának, Akeem Adams szívinfarktusa és halála.
2013. december 1-én, a csapat sikertelen szereplése miatt a Ferencváros szerződést bontott vele.2014. március 27-én a lengyel Lechia Gdańsk vezetőedzője lett. A Lechiát a bajnokság negyedik helyére vezette, de 2014. június 4-én személyes okokból lemondott pozíciójáról, majd nem sokkal később az 1860 München vezetőedzője lett. Itt több vitatott döntést is hozott, többek között az akkor 18 éves Julian Weiglt nevezte ki csapatkapitánynak, de Király Gábor mellőzése miatt is sok kritika érte. 2014. szeptember 24-én a gyenge eredmények miatt menesztették.2015. április 7-én az angol harmadosztályban szereplő Notts County-hoz írt alá hároméves szerződést.  2015. december 29-én menesztették, miután a Notts csak a 15. helyen állt a bajnokságban. 2016 júliusában az FC Eindhoven élére nevezték ki, de a 2016-17-es évad végén elhagyta a klubot.2017. október 8-án a dán élvonalban szereplő Randers FC vezetőedzője lett. Három és fél hónap múlva menesztették.2018 júniusában a szlovák AS Trenčín edzője lett. 2018 októberében távozott a csapttól.2019. április 8-án az Excelsior csapatához került, annak reményében, hogy a bajnokság végeztével biztosan bennmaradnak az első osztályban. Ez végül nem jött össze, ugyanis 1 ponttal a Fortuna Sittard mögött lemaradva osztályozóra kényszerült, ahol a RKC Waalwijk csapata búcsúztatta 3-2-es összesítésben.
Ez a szócikk részben vagy egészben  a   Ricardo Moniz című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.

Richard Fortus (1966. november 17. –) amerikai gitáros, 2002 óta a Guns N’ Roses tagja. Fortus többször is együttműködött olyan előadókkal, mint Richard Butler, a The Psychedelic Furs frontembere, vagy Frank Ferrer. Fortus a Love Spit Love, Thin Lizzy és a The Dead Daisies együttesek tagja is volt.

Wilhelm Richard Wagner (Lipcse, 1813. május 22. – Velence, 1883. február 13.) német zeneszerző, karmester, esztéta.
Bár korán kapcsolatba került a színházi világgal, kezdetben az irodalom jobban érdekelte, mint a zene: gimnazista korában még tragédiákat is írt. Rendszeres zeneoktatásban sohasem részesült, a mesterségbeli felkészültség legfontosabb elemeit – néhány hónap alatt – Theodor Weinligtől, a lipcsei Tamás-templom nagyra tartott karnagyától sajátította el. Beethoven IX. szimfóniájának megismerése volt az a meghatározó zenei élmény, amelynek hatására a muzsikus pálya mellett döntött. 1833-ban karigazgatóként a würzburgi színházhoz került, majd egy évvel később a magdeburgi városi színház karmestere lett. Itt ismerte meg Minna Planert, akivel 1836-ban házasságot kötött. 1837-ben Königsbergben, majd Rigában lett karmester, azután 1839-ben Párizsba menekült hitelezői elől, és ott a legnagyobb nyomorban élt, amíg első sikeres operáját, a Rienzit Drezdában be nem mutatták. Ennek sikere segítette az ottani színház karmester állásához. Részt vett az 1848-as forradalmi megmozdulásban, emiatt menekülnie kellett német földről. Svájcban telepedett le, és ott ismerkedett meg Mathilde Wesendonckkal, egy zürichi üzletember feleségével, aki miatt elvált feleségétől. 1861-ben visszatérhetett hazájába. II. Lajos bajor király Münchenbe hívta, és ettől kezdve rendezett, sőt, fényűző körülmények között az alkotásnak szentelhette idejét. Kicsapongó és költséges életvitele felháborította a münchenieket, ezért 1865-ben távoznia kellett a bajor fővárosból. Svájcban, Luzern közelében telepedett le. Itt, Tribschenben kapcsolta össze sorsát Liszt Ferenc leányával, Cosimával, akiben nemcsak megértő élettársra, hanem eszméinek lelkes támogatójára is talált. Életének utolsó éveiben megvalósult álma, a bayreuthi operaház. Itt mutatták be legismertebb kompozícióját, a Ring-tetralógiát.
A 19. század egyik legnagyobb hatású zeneszerzője, a német opera megreformálója volt. Zeneszerzőként operái tették halhatatlanná, bár számos más műfajban is alkotott (színpadi kísérőzenék, zenekari, kamarazenei és kórusművek, dalok, áriák, zongoradarabok, átiratok és hangszerelések). Zenéjének a Gesamtkunstwerk (összművészet: a szöveg, a zene és a színpadi cselekmény elválaszthatatlan egysége), a vezérmotívumok következetes alkalmazása, a végtelen dallam, és a Sprechensang, a deklamáló énekbeszéd a meghatározó jellemzői. Igen jelentős zeneelméleti munkássága is, bár írásainak többsége művészettörténeti, filozófiai, esztétikai jellegű. Ezek általában a német kultúrkört magasztalják, helyenként Arthur de Gobineau, helyenként Schopenhauer és Nietzsche filozófiáját tükrözve, helyenként pedig ezeken túllépő antiszemitizmussal.
Richard Wagner a bautzeni csata másnapján, 1813. május 22-én, szombati napon született Lipcsében, a Brühl-negyed Vörös és fehér oroszlán cégéres házában. A család kilencedik gyermeke volt (a nyolcadik gyermek korán meghalt). Apja Friedrich Wilhelm Wagner (1770–1813), rendőrtisztviselő volt a városban. Anyját, Johanna Rosine Paetzet (1774–1848) lekötötte a gyereknevelés. A család legjobb barátja a festő és színész Ludwig Geyer volt. A hazafias gondolkodású, Napóleon-ellenes művész és a hivatalánál fogva császárhű rendőrtisztviselő barátsága jól jellemezte az akkori lipcsei közhangulatot. Miután Napóleon seregei fegyverszünetet kötöttek a porosz és orosz hadakkal, megadatott a lehetőség Wagnerék számára, hogy kiköltözzenek a túlzsúfolt Lipcséből egy környékbeli faluba, ahol az anya kipihenhette magát. A fegyverszünet azonban nem tartott sokáig, és mivel a családfő volt az egyetlen a lipcsei rendőrségen, aki franciául beszélt, visszahívták a városba. Ezt az alkalmat használták fel a gyermek Richard megkeresztelésére, augusztus 16-án a híres Tamás-templomban.1813. október 13–16. között a Lipcse mellett megvívott népek csatájában Napóleon seregeire döntő vereséget mértek. Szászország, a franciák csatlósa is megszenvedte a háborút, északi területeit Poroszországnak kellett átengednie. A háború nyomában fellépő tífuszjárvány megtizedelte a város lakosságát, ennek esett áldozatául november 23-án, negyvenhárom éves korában Friedrich Wilhelm Wagner is, magára hagyva feleségét és gyermekeit.A család csak Ludwig Geyer segítségére támaszkodhatott, mivel Friedrich bátyja, Adolf Wagner, különc filozófus volt, aki munkájába temetkezett és a világtól visszahúzódva élt. 1814-ben Geyer magával vitte az asszonyt és a gyermekeket Drezdába, a szász királyi fővárosba, ahol állást kapott az Udvari Színháznál. Miután állását elfoglalta, augusztus 28-án házasságot kötöttek. Mivel szűkösen éltek, a gyerekeket koszt-kvártélyba adták: Rosalie-t, a legidősebb lányt átmenetileg egy közeli barátnőjükhöz; Luisét egy énekesnő fogadta be; Albert az iskolájában lakott; a család többi tagja (Gustav, Julius, Klara, Theresie, Ottilie és Richard) pedig a Moritz utca egyik házában rendezkedett be. 1815. február 16-án megszületett Cäcilia Geyer, a Wagner-gyermekek féltestvére.1817-ben érkezett Drezdába Carl Maria von Weber, a német opera úttörője. Karmesterként első dolga volt, hogy új színészeket gyűjtsön maga köré, így figyelt fel Geyerre is. Weber többször meglátogatta a családot, részben ez is hozzájárult ahhoz, hogy a gyermekek megszerették a zenét. Albert, a legnagyobb fiú a boroszlói színház tagja lett, ugyancsak a színpadot választotta Rosalie, Luise és Klara is. Richard alig ötesztendős volt, amikor megkapta első színházi szerepét. Mivel rendkívül tehetséges akrobatának bizonyult, nevelőapja előszeretettel nevezte „kis kozák”-nak. 1818-ban pár szavas szerepet kapott egy színdarabban. Geyer különös figyelemmel kísérte az ifjú Richard fejlődését és megtanította festeni-rajzolni, még mielőtt a fiú írni-olvasni tudott volna. Az ifjú Wagnernek azonban nem volt ínyére a festészet, inkább zongorázott, de azt sem sok kedvvel.Amikor nyolcéves lett, az ifjú Richardot rábízták egy Drezda melletti falu, Possendorf lelkészére, Christian Wetzel tiszteletesre, aki megtanította írni-olvasni. Ábécéskönyv híján egy Mozart-életrajzot, valamint egy, a görög szabadságharc híreivel teli újságot kapott. Ekkor ismerkedett meg a görög mitológiával és az ókori Hellász történelmével. Geyer 1821-ben súlyos tüdőgyulladást kapott, és szeptember 30-án meghalt.Geyer öccse, Karl, aki Eislebenben volt aranyműves, október közepén magához vette Richardot, hogy könnyítsen az özvegy gondjain. A fiút egy magániskolába íratta be. Az ifjú Wagner 1822 tavaszán Eislebenben hallotta először Weber A bűvös vadász című operájának nyitányát és néhány részletét. Ez volt első maradandó zenei élménye, amely után kedvet kapott, hogy zongorázzék. Mivel 1822 nyarán Geyer öccse megnősült, a fiút nem tudta tovább magánál tartani. Nagybátyja, Adolf Wagner sem vállalta a pótapaságot, így Richard ismét visszakerült a családjához, Drezdába. Ősszel anyja beíratta a híres Kreuzschuléba, Wilhelm Richard Geyer néven. A tízéves gyermeket különösen a görög-latin mitológia, valamint az ókori történelem érdekelte. Magánszorgalomból németre fordította az Odüsszeia néhány énekét. Az iskolán kívül minden idejét a zenének és Weber csodálatának szentelte: pajtásaival közösen előadta A bűvös vadászt, mindent emlékezetből, ahogyan azt a színházban látták. 1824-ben egyik iskolatársa halálára verset írt, amellyel pályadíjat nyert. Ezen felbátorodva elhatározta, hogy tragédiát ír, de a Leubald és Adelaidét nővérei kinevették. Az önérzetes szerző a csúfos bukás láttán tűzbe dobta művét, és elhatározta, hogy végképp felhagy a költészettel és drámával, és a zene felé fordul.
1827 decemberében, rövid prágai tartózkodás után Richardot beíratták a lipcsei Nikolai-iskolába. A tananyag azonban nem kötötte le figyelmét, inkább Adolf nagybátyjának filozófiai eszmefuttatásai érdekelték, illetve a híres Gewandhausban rendezett hangversenyek, ezek során megismerkedett Beethoven művészetével. Saját bevallása szerint az Egmont-nyitány késztette arra az elhatározásra, hogy komolyabban hozzálásson a zeneszerzés alapismereteinek elsajátításához. 1829-ben rövid ideig hegedülni tanult a Gewandhaus zenekarának egyik zenészétől, majd Christian Gottlieb Müller hegedűs-komponistától tanult összhangzattant. Ekkor írta első kompozícióit. A következő esztendőben otthagyta az iskolát, azonban Müllerrel tovább dolgozott, miközben korrektorként segített Luise férjének, Friedrich Brockhaus könyvkiadónak. 1830 júliusában ismét beiratkozott, ezúttal a neves Tamás-iskolába. Zenei tanulmányait azonban nem hagyta abba: zongorakivonatot készített Beethoven IX. szimfóniájából, illetve Müller irányításával zenés pásztorjáték komponálásába kezdett. E munkát azonban hamar félretette, helyette a B-dúr nyitányt fejezte be, amelyet a karácsonyi színházi hangversenyen be is mutattak.1831. február 23-án befejezte középiskolai tanulmányait és a Lipcsei Egyetem hallgatója lett, pontosabban studiosus musicae, azaz zenei növendék. Rendszeres zenei oktatásban azonban nem az egyetemen részesült, hanem ősztől kezdve, magánúton, Theodor Weinling, a Tamás-templom és iskola nagy tudású kántor-karnagya irányította tanulmányait. A mester megtanította Wagnernek az ellenpont szabályait és a zenei formákat. Ebben az esztendőben több zongoraművet komponált és befejezte d-moll zenekari nyitányát, amit december 5-én a Gewandhausban be is mutattak. Az előadás nem volt nagy siker, de bukás sem, ami munkája folytatására ösztönözte a kezdő zeneszerzőt. 1832 első felében megírta a C-dúr nyitányt, amit áprilisban mutattak be. Időközben a lipcsei Breitkopf & Härtel cég kiadta B-dúr zongoraszonátáját: ez volt első nyomtatásban megjelent műve. Mivel úgy érezte, hogy a város, amelyet Goethe korábban „a németek kis Párizsá”-nak nevezett, nem tud többet nyújtani neki, úgy döntött, elutazik. Először Bécsbe ment, ahol azonban nem talált lehetőséget az érvényesülésre, így továbbutazott Prágába. A Pachta családnál vendégeskedett a közeli Pravonínban. Itt vázolta fel egy új opera, Az esküvő tervét. Ezután az öreg Dionys Weber karmester és igazgató jóvoltából a konzervatórium zenekarának előadásában újra hallhatta C-dúr szimfóniáját. A nagy tudású, de konzervatív Weber elismerte ugyan az ifjú komponista tehetségét, de művében nem látott többet egy ügyesen megoldott Beethoven-tanulmánynál. Wagner novemberben hazatért Lipcsébe, ahol nekifogott Az esküvő megkomponálásához. Bár Rosalie nővérének lesújtó véleménye miatt széttépte az egész szövegkönyvet, a bevezető jelenet teljes partitúrája elkészült. Rosalie hatására elfordult ettől – a Leubald és Adelaide légkörét idéző – sötét rémdrámától. Azonban inspirációja hamarosan új forrást talált: Carlo Gozzi fantasztikus történetei közül a Kígyóasszony meséje ragadta meg fantáziáját. Ennek alapján vázolta fel már decemberben A tündérek szövegkönyvét, nekilátott a kidolgozásához, és már a következő év januárjában elkészült a teljes szöveggel.
1831-ben Würzburgba utazott Albert bátyjához, hogy műveinek előadásáról tárgyaljon. Rövid látogatásnak szánta, de majdnem egy évig ott maradt, a színháznak ugyanis nem volt karigazgatója, így szerény fizetésért elvállalta a munkakört. Elsőnek egy Paër-operát, azután Meyerbeer Ördög Róbert-jét, majd Marschner Vámpír-ját tanította be. A próbákat lelkesen vezette, és hogy bátyjának, aki Marschner operájának tenor-főszerepét játszotta, kedvében járjon, egy új betétáriát komponált. Részben az ária sikerének, részben pedig munkájának elismeréseként a színházban műsorra tűzték C-dúr nyitányát és Szimfóniáját. A színházi szünet alatt tovább folytatta A tündérek komponálását. December 11-én levélben jelentette Rosalie nővérének, hogy már csak az utolsó felvonás hangszerelése van hátra. December 12-én az opera néhány részletét bemutatták egy hangversenyen. Ennél többet azonban a würzburgi társulat nem tudod tenni érte, hiszen nem voltak felkészülve egy közel négyórás alkotás színrevitelére. Karácsonykor, feladva karigazgatói állását, visszatért Lipcsébe, ahol véglegesítette operáját és benyújtotta a helyi színházhoz. Itt azonban váratlan ellenállásba ütközött: sem a rendező, sem a karmester nem volt hajlandó a művet színre vinni, hiába hivatkozott tanulmányaira és würzburgi tapasztalataira. Tavasszal bemutatták Bellini I Capuleti ed i Montecchi című operáját. Ennek az élménynek és saját kudarcának hatására tanulmányt publikált név nélkül A német opera címmel, amelyben az olaszok természetesen áradó dallamosságát állította szembe a németek mesterségbeli tudásával. Elégedetlensége kora erkölcsi felfogására is kiterjedt. Új operaterve is tiltakozás volt a polgári álszenteskedés, a puritanizmus ellen. Shakespeare Szeget szeggel című drámája nyomán, meglehetősen szabadon dolgozta ki A szerelmi tilalom című kétfelvonásos opera vázlatát. A Szicíliában játszódó történetben egy német helytartó halálbüntetéssel akarja sújtani a házasságon kívüli szerelmet, ám az első halálra ítélt nemes ifjúnak hajlandó megkegyelmezni, ha annak húga titkon az övé lesz. A zsarnokot leleplezik, a szerelem visszanyeri jogait. A mű programszerűen hirdette a természetes életösztön diadalát az erénycsőszök felett. Az opera librettóját Teplitzben fejezte be. Rövid ideig Prágában tartózkodott, visszatértekor a magdeburgi Bethmann-színtársulat meghívása várta: karmesternek kérték fel. Wagner eleinte húzódozott a szétzüllött és szegény társulattól, de miután megismerkedett Wilhelmine Planerrel, a társulat első drámai színésznőjével, pillanatok alatt megváltoztatta elhatározását. A társulat műsorának gerincét Marschner és Weber művei alkották. Wagner a betanítás és a karmesteri teendők mellett nekilátott új operája partitúrájának megírásához, és azt tervezte, hogy Itáliába, majd Franciaországba megy szerencsét próbálni.1835 januárjában Wagner és Minna már jegyeseknek tekintették magukat, az esküvőt azonban elhalasztották, remélve, hogy anyagi helyzetük jobbra fordul. Egyelőre Minna többet keresett, de neki támogatnia kellett a családját. Wagner viszont, bár egymaga volt, többet költött, mint amennyit megkeresett. Ez azonban nem tántorította el attól, hogy nyitányt írjon barátja, Theodor Apel új drámájához. A Columbus menthetetlenül megbukott, bár a nyitány nagy sikert aratott, áprilisban és májusban Lipcsében is előadták. Májusban, miután végzett magdeburgi kötelezettségeivel, Wagner hazatért Lipcsébe, ahol megismerkedett Felix Mendelssohnnal, aki ekkoriban vette át a Gewandhaus zenekarának vezetését. Átadta neki C-dúr szimfóniája nyitányát, amihez nagy reményeket fűzött, de még választ sem kapott. Július–augusztusban Wagner körutat tett a nagyobb német városokban, hogy a társulat számára új tagokat toborozzon, majd rövid pihenő után visszatért Magdeburgba, ahol Spohr Jessonda című operáját vitte színre. Az előkelő és nagy hírnévnek örvendő énekesek ellenére az előadás nem vonzott telt házat, így a társulat pénzügyi helyzete tovább romlott. Wagner, adósságai növekedtével egyre nagyobb hévvel dolgozott A szerelmi tilalom befejezésén. Minna, félve a bizonytalan helyzettől, novemberben Berlinben vállalt állást, de Wagner kérésére visszatért az akkor már erősen megcsappant létszámú társulathoz. A szerelemi tilalom 1836. március 4-re készült el. A társulat csődbe jutott, de Wagnernek sikerült meggyőznie az énekeseket és zenészeket, és azok tíz nap alatt betanulták a darabot. A március 29-i bemutató bukás volt, és ezt követően a társulat feloszlott.
Minna előbb Berlinbe, majd Königsbergbe szerződött, Wagner pedig hitelezői elől Lipcsébe vonult vissza, majd Berlinbe, ahol karmesteri állással hitegették. Ott-tartózkodása egyetlen élménye azonban Spontini Fernand Cortez című operájának megtekintése volt. A nagy tekintélyű mester népszerű művének hatására kezdett érdeklődni az olaszos francia nagyopera csillogó műfaja iránt. Továbbutazott Königsbergbe, ahol csekély fizetéssel asszisztensként működött Louis Schuberth karmester mellett. Munkája alig volt, a komponálással sem haladt, mindössze a Rule, Britannia!-nyitányt írta meg. Az Ezeregyéjszaka meséiből vett vígopera tervét hamar elvetette, helyette egy nagyopera vázlatát vetette papírra, amelyet elküldött Párizsba Eugène Scribe librettistának kidolgozásra, de még választ sem kapott. 1836. november 24-én Richard és Minna házasságot kötöttek.A következő év áprilisában Schuberth távozott a társulattól és Rigába utazott. Helyét Wagner foglalta el. A königsbergi színház azonban májusban tönkrement, így alig látott munkához, újra állás nélkül maradt. Minna, megelégelve férje féltékenységét és anyagi gondjait, Drezdába szökött egy jómódú férfival. Wagner utánuk utazott, de nem sikerült kibékülniük. Ebben a hangulatban került kezébe Bulwer-Lytton regénye, a Cola Rienzi. Egy új nagyopera terve fogant meg benne az 1347-es római plebejus-polgári felkelés vezérének győzelméről és tragikus bukásáról.1837. augusztus végén – barátai közbenjárásának köszönhetően – állást kapott a rigai színháznál. Szeptemberben sikerült végre kibékülnie Minnával, aki férje kívánságára, nehezen bár, de a színházról is lemondott, és vele utazott Rigába. Itt Wagner próbákat vezetett, előadásokat vezényelt, betétáriákat komponált, szabadidejében pedig új operáján, a Rienzin dolgozott, azonban tudta, hogy megfelelő énekes- és zenészgárda hiányában Rigában nem mutathatja be. Párizsban szerette volna a darabot színre vinni, ezért Meyerbeerhez fordult, akitől egyelőre A szerelmi tilalom bemutatásához kért segítséget. A Rienzi komponálásával lassan haladt: az első felvonás csak 1838 decemberére készült el.Az 1839-es esztendő kedvezőtlenül kezdődött. A színház élére új igazgató került, aki azonnal felmondta Wagner karmesteri állását. A házaspár távozni kényszerült Rigából, azonban utazásukat előre nem látott akadály késleltette: a cári törvények értelmében az útlevélkérelmeket közzétették a helyi lapokban. Ha ez megtörténik, akkor Wagner a párizsi postakocsi helyett az adósok börtönébe kerül, mivel magdeburgi hitelezőit még nem elégítette ki. Egyik jóbarátja segített nekik átszökni Kelet-Poroszországba. Minna a kiállott izgalmak miatt azonban ágynak dőlt, így útjuk tovább húzódott. Pillau kikötőjében titokban – hiszen nem volt útlevelük – hajóra szálltak London felé, a hatnapos utazás azonban az időjárási viszonyok miatt elhúzódott. A Skagerraknál hajójuk megsérült, ezért egy norvég fjordban kellett várakozniuk, amíg megjavították. Wagner itt ismerkedett meg Heinrich Heine A bolygó hollandi című elbeszélésével. Három és fél hetes viszontagságos utazás után érkeztek meg Londonba, ahonnan rövid tartózkodás után továbbutaztak Boulogne-sur-Merbe. Itt Wagner meghangszerelte a Rienzi második felvonását, amelyet bemutatott néhány itt nyaraló zenei előkelőségnek is, akiktől ajánlólevelet kapott a párizsi Nagyoperához.
Első párizsi tapasztalatai kiábrándítóak voltak. A Nagyopera igazgatója fogadta ugyan, de cseppet sem hatódott meg Meyerbeer ajánlólevelétől. A nagy hírű François-Antoine Habeneck karmester próbaképp lehetőséget adott neki: egyik művét hajlandó volt eljátszani a Conservatoire-hangversenyek egyik próbáján. Wagner a Columbus-nyitányt adta oda, ám e fiatalkori darabbal elzárta az utat érettebb alkotásainak bemutatása elől. Scribe is megközelíthetetlen maradt. Néhány kitűnő énekes pártfogásába ajánlotta műveit, akik udvariasan fogadták ugyan, de nem segítettek rajta. Egyedüli támogatója Cäcilia húgának vőlegénye, Eduard Avenarius könyvkereskedő volt. Időközben megérkezett Párizsba Meyerbeer is, aki nem csodálkozott ajánlólevele sikertelenségén, és azt ajánlotta Wagnernek, keressen valamilyen szerény bérmunkát. Hazautazása előtt Meyerbeer bemutatta zeneműkiadójának, Maurice Schlesingernek, akivel azonban nem jutottak dűlőre. Ugyancsak Meyerbeernek köszönhetően a Théâtre de la Renaissance meghallgatásra tűzte A szerelmi tilalom című operáját, a színház azonban hamarosan bezárta kapuit. Vezérügynökének, Gouinnek sikerült elérnie, hogy Scribe is meghallgassa a művet – nem rajta múlott, hogy az Opéra vezetőségének nem kellett a darab. Anyagi helyzete kilátástalanná vált, kénytelen volt elzálogosítani javait, sőt, a zálogcédulákat is eladta. Bevétele csak a Gazette Musicale-nak írt tárcákért kapott honoráriumokból volt. Pénztelenségét jellemzi, hogy amikor Minna súlyosan megbetegedett, az elzálogosított jegygyűrűk árából sem sikerült fedezni a gyógyszerek és az ellátás költségeit. Ebben a helyzetben kezdett hozzá – Heine engedélyével – A bolygó hollandi feldolgozásához.1840 nyarán Meyerbeer ismét Párizsba érkezett, s elvitte Wagnert az Opérába, ahol személyesen ajánlotta az új igazgató, Léon Pillet jóindulatába. Az igazgató javaslatát, hogy valakivel közösen írjon egyfelvonásos balettet, Wagner nem fogadta el. Az ő ajánlatát viszont, hogy egy rövid operát komponál A bolygó hollandi címmel, az igazgató utasította vissza. Az új darab kivonata azonban az igazgatónál maradt. A szorító gondok ellenére szeptember 19-re elkészült a Rienzi ötödik felvonása, már csak a nyitány volt hátra. Októberben azonban Wagner az adósok börtönébe került. Minna régi barátjának, Theodor Apelnek a segítségét kérte, aki hamarosan elérte, hogy Wagner kiszabaduljon. November 19-én elkészült a Rienzi nyitánya is. A teljes művet sietve Drezdába küldte, mivel úgy érezte: már nem Párizs, hanem szülőföldje jelenti számára a felemelkedés lehetőségét – a szász királyhoz fordult segítségért. A mű elfogadtatásában ismét Meyerbeer játszott közre.A drezdai válaszra várva feladta városi lakását és Meudonba költözött. 1841. július elején itt érte a hír, hogy az új drezdai királyi színház bemutatja a Rienzit. Ezzel egy időben levelet kapott az Opérától is; felajánlották, hogy megvásárolják tőle A bolygó hollandi vázlatát, amit Louis Philippe Dietsch zenésít majd meg. A darabért 500 frankot kapott. Rögtön zongorát bérelt és hozzáfogott saját Hollandijának megkomponálásához, bár törvény szerint ehhez semmi joga nem volt, hiszen eladta. Az egész darab zenéjét – a hangszerelés kivételével – hét hét alatt megkomponálta. Ekkorra elfogyott a pénze, ezért kénytelen volt ismét bérmunkát vállalni. A Schlesinger-kiadó Halévy új operájának, a Ciprus királynőjének zongorakivonatát rendelte meg tőle. Októberben a Hollandi kész partitúrájával visszaköltözött Párizsba. A darabot azonban nem az Opérának, hanem a berlini színháznak küldte, számítva Friedrich Wilhelm von Redern főintendáns és Meyerbeer támogatására. Mivel a Rienzi próbái késtek, kénytelen volt a francia fővárosban maradni, és írásaiból eltartani magát és feleségét. Ekkor írta a Halál Párizsban és a Zarándokút Beethovenhez című novelláit. Szakmai cikkeket is írt, elsősorban elemzéseket a német zenéről és az egyes operaelemekről. Ebben az időben ismerkedett meg a Hohenstaufok történetével, ami alapján rögtön újabb operavázlatot készített A szaracén nő címmel. E tervet azonban hamarosan ejtette, mivel egy nyelvész barátján keresztül megismerkedett a wartburgi dalnokverseny, illetve a Vénusz-hegy legendájával. E kettő ötvözeteként megírta a Tannhäuser vázlatát. Ugyancsak nyelvész barátjától kapta meg a königsbergi Német Társaság évkönyvét is, benne a Lohengrin-eposz kivonatával, amely újabb ötletet adott a zeneszerzőnek.
1842. április 7-én Wagner Párizsból Szászországba indult. Minna társaságában április 12-én érkezett Drezdába, hogy részt vegyen a Rienzi próbáin. Júniusban Teplitzben üdült, ahol elkészítette következő operájának, a Tannhäusernek (akkori címén: Der Venusberg) két prózafogalmazványát. Drezdába visszatérve a várost a Rienzi közelgő bemutatóját váró, lelkes és izgatott állapotban találta. A premier 1842. október 20-án minden várakozást felülmúló sikert aratott. Azonnal elhatározták Wagner következő operája, A bolygó hollandi bemutatását is. Néhány nappal a Rienzi premierje után, október 28-án elhunyt Francesco Morlacchi királyi karnagy, és utódját mindenki Wagnerben látta. Először habozott, azzal érvelt, hogy a Tannhäuser és más tervei megvalósításához több időre van szüksége. Hamarosan mégis beadta derekát, és 1843. február 2-án kinevezték örökös királyi karnagynak, 1500 tallér éves fizetéssel.Királyi karnagyi minőségében 1843. február 7-én vezényelte először A bolygó hollandit (a bemutatóra január 2-án került sor). A darab anyagi helyzetén is javított: sikerült magdeburgi és párizsi kölcsöneinek egy részét törlesztenie. Drezdai éveinek egyik legfontosabb eseménye Liszttel kötött barátsága volt. A bolygó hollandi révén kerültek kapcsolatba, köszönhetően a női főszerepet éneklő Wilhelmine Schröder-Devrientnek.Ezzel a bemutatóval vette kezdetét hosszú és keserves küzdelme a drezdai udvar zenei és politikai vezető köreivel, ami csak Wagner Németországból való száműzetésével ért véget. Kezdetben csupán eredeti karmesteri egyénisége váltotta ki az énekesek és a zenekari tagok nemtetszését. Különösen ellentmondásos volt Mozart-tolmácsolása. Nagyobb sikert aratott Gluck Armidájának 1843. március 5-én bemutatott felújításával, illetve ugyanezen szerző Iphigénia Auliszban című operájának áthangszerelésével és revíziójával. A zenekar és Wolf Adolf August von Lüttichau, az udvari színház főintendánsa heves ellenállással fogadta Wagnernek azt a tervét, hogy 1846. április 5-én, virágvasárnapon előadja Beethoven IX. szimfóniáját. Újszerű olvasata azonban (amit Goethe Faustjából vett idézetek egészítettek ki a műsorlapon) lehengerlő sikert aratott, és az előadást a következő év virágvasárnapján megismételték.Királyi karmesteri bemutatkozása másnapján, 1843. február 8-án Heinrich Laube a Zeitung für die elegante Welt hasábjain megjelentette Wagner önéletrajzi vázlatának második részletét. Ebben olvasható a legkorábbi leírás a norvég partok mentén Londonba vezető 1839-es tengeri útjáról, és az a híres és nagy hatású állítás, hogy a norvég sziklák és zátonyok közötti hajóút meghatározó befolyást gyakorolt A bolygó hollandi sajátos színezésére. Wagner azonban elhallgatta, hogy csupán néhány héttel a premier előtt tette át a cselekmény helyszínét Norvégiába (ezt az autográf partitúra és a drezdai szólamok számos változtatása tanúsítja). Mint Heinrich Marschner Vámpír-ja, eredetileg a Hollandi is Skóciában játszódott, és néhány szereplő skót nevet viselt. Annak lehetősége, hogy esszét publikálhat saját magáról a rangos folyóiratban, ellenállhatatlan kísértést jelenthetett Wagnernek, hogy az opera auráját szuggesztív önéletrajzi részletekkel gazdagítsa. Írásaiban sehol sem utal e változtatásra, sem a sok egyéb módosításra, amelyeket az 1840-es és '50-es években eszközölt a művön. Önéletrajzi írásában, a Mein Lebenben azt írja, hogy 1842-es, Párizsból hazafelé vezető utazása során „széltől, zimankótól és a zsidóktól megviselt szívére melengetően hatott” a történelmi Wartburg látványa Türingiában, és életre keltette benne a Tannhäuser harmadik felvonásának színpadképét. Itt ismét vastag önéletrajzi mázzal vonja be a Tannhäuserrel kapcsolatos gondjait és azt a jelentős tényt, hogy e darabját többször kellett átdolgoznia, mint bármely más nagyobb művét. Már a librettó befejezése, 1843. május 22. után nem sokkal elvetette az eredeti Der Venusberg címet, nem pedig két évvel később, kiadója, Meser javaslatára, ahogy azt a Mein Lebenben állítja.A Tannhäuser langyos fogadtatása az 1845. október 19-i premieren, majd állandóan növekvő népszerűsége a pár nappal későbbi harmadik előadás után nem annyira a közönség szellemi renyheségével magyarázható, amint a wagneriánusok és maga Wagner később sugallták, hanem azzal a ténnyel, hogy az első előadás után húzásokkal és átdolgozásokkal kísérelte meg áthidalni a szakadékot saját merész drámai újításai és azok nem kielégítő technikai megvalósítása között. (A módosítások közé tartozott az első és második felvonás fináléjának megkurtítása és a harmadik felvonás előjátékának új változata.) Közel két év múlva Wagner új befejezést írt az operához, amelyben újra megjelenik Vénusz, és elmarad az ifjú zarándokok kórusa. Ezt 1847. augusztus 1-jén mutatták be Drezdában.A királyi karnagyi állás magas, politikailag érzékeny poszt volt, ahonnan Wagner a királyi operaházon kívüli intézményekbe és eseményekbe is betekintést nyert. 1844 novemberében egyik szervezője volt Weber hamvai hazahozatalának Londonból Drezdába. E nagyszabású társadalmi eseményre írta An Webers Grabe című kórusát és az Euryanthe témáit feldolgozó fúvós gyászzenét. Egy évvel korábban kulcsszerepet játszott egy hatalmas kórusfesztivál megszervezésében; erre az alkalomra írta férfikarra és nagyzenekarra Das Liebesmahl der Apostel című bibliai jelenetét. A művet alig két hónap alatt írta meg és tanította be, a bemutatót 1843. július 6-án vezényelte a drezdai Frauenkirchében, Szászország dalárdáiból toborzott 1200 énekes és 100 tagú zenekar élén.1844 és 1849 között Wagner sok befolyásos személyiséggel találkozott, és felvázolt vagy kidolgozott néhányat legjelentősebb művei közül. 1844 őszén a drezdai udvari színház nevében meghívta Spontinit annak híres operája, A vesztaszűz új produkciójának vezénylésére. 1845. július 16-án Marienbadban elkészítette a A nürnbergi mesterdalnokok első prózafogalmazványát, augusztus 3-án pedig a Lohengrin részletes szövegtervét. A Mesterdalnokok ötlete Gervinus Német irodalomtörténetének olvasása közben fogant meg benne, amikor Hans Sachsról és 16. századi költőtársairól olvasott. 1845. december 17-én a drezdai Engel Klubban zenésztársak – közöttük Robert Schumann és Ferdinand Hiller – jelenlétében felolvasta a Lohengrin szövegkönyvét. Többszöri megszakítás után, 1848. április 28-án fejezte be a partitúrát; ugyanazon év szeptember 22-én, a drezdai királyi udvari zenekar fennállásának 300. évfordulóját ünneplő hangversenyen elvezényelte az első felvonás fináléját.Wagner 1846. március 1-jén keltezte a királyi udvari zenekar reformjáról írott tanulmányát, és több mint két évvel később, 1848. május 11-én fejezte be a Szász Királyság német nemzeti színházának megszervezésére vonatkozó részletes tervét. Művészi ténykedésébe gyors ütemben keveredett a nyílt politikai aktivitás: a színházban a reakciós társadalom tükrét látta, és a társadalom megváltoztatásától remélte művészi céljai megvalósítását. Minél határozottabb elutasításban részesültek színházi reformtervei (sikertelenül próbálkozott azzal is, hogy Bécsben felkeltse Franz Grillparzer és Eduard Hanslick érdeklődését), annál jobban belekeveredett a politikai felforgató mozgalmakba. Barátja, August Röckel közvetítésével 1848 nyarán megismerte a híres orosz anarchistát, Mihail Bakunyint. Hamarosan már névtelen cikkekben magasztalta a forradalmat, az anarchiát, miközben a monarchia fenntartása mellett érvelt. Állásfoglalása kétértelműségének köszönhetően megtarthatta hivatalát, de hamarosan nyilvánvalóvá vált, hogy monarchista érzelmei ellenére a királyság eltörlése mellett agitál. 1849 első hónapjaiban a politikai helyzet gyorsan rosszabbodott. Május elején a szász király alkotmányszegése miatt kitört a nyílt forradalom, és ez Wagner királyi karnagyi pályájának végét is jelentette. Feleségét Chemnitzbe menekítette Klara nővéréhez, ő maga Drezdában maradt, azt azonban már a Frigyes Ágost király megsegítésére érkezett porosz seregek ostromolták. Wagner Weimarba menekült Liszthez. Közben Drezdában lábra kapott a hír, miszerint ő gyújtotta volna fel az operaházat, és emiatt körözőlevelet adtak ki ellene. Wagner Jénában találkozott feleségével, majd Widman néven, hamis útlevéllel, egyedül elindult Franciaország felé. Rövid zürichi tartózkodás után Párizsba érkezett, azonban a kolera és a köztársasági felkelés miatt nem maradhatott. Liszt anyagi segítségével visszautazott Zürichbe, és odahívta feleségét is, aki a bizonytalan helyzet miatt eleinte habozott, de végül elutazott a svájci városba. Wagner itt írta meg első művészetfilozófiai írását, A művészet és forradalmat, amelyben az összművészeti alkotás megteremtését sürgette, mintegy a forradalmi megújhodás alapjaként.
1850 elején felesége és Liszt unszolására Párizsba utazott, hogy bemutassa az Opérának a Tannhäuser-nyitányt valamint Wieland, a kovács című operájának a tervét. A francia fővárosban azonban csak üres ígéreteket kapott. Kétségbeesésében Montmorencyben húzódott meg, innen írt feleségének, hogy válni akar. Az esetben egy nő: Jessie Laussot, egy bizonyos Mrs. Taylor lánya játszott szerepet, akit Wagnerék Zürichben ismertek meg, és akivel Párizsban hozta ismét össze a sors. A lány nagy rajongója volt a komponista zenéjének, és amikor Wagner kétségbeesésében kijelentette, hogy menekülni akar a világ elől sikertelenségei miatt, pártját fogta. Minna rémülten férje után utazott, de már nem találta ott, időközben ugyanis Wagner Bordeaux-ba utazott, hogy Jessie férje, Eugène Laussot elé álljon. Ott azonban a csendőrség várta és kitiltotta a városból. Mrs. Taylor sem támogatta tovább a szerelmeseket, így a kaland lezárult, és a zeneszerző visszatért feleségéhez, Zürichbe.Mivel Liszt sem tudott neki segíteni, hogy operáját, a Lohengrint Weimarban bemutassák, komponálni kezdett: a Siegfried felvázolásába fogott, de hamarosan abbahagyta. Ekkor írta meg máig vitatott A zsidóság a zenében című tanulmányát, amely elsősorban jótevője, Meyerbeer sikerei iránt érzett ellenszenvének kiütközése. A száműzetésben élő szerző örömére végre 1850. augusztus 28-án Liszt vezényletével Weimarban bemutatták a Lohengrint. A darab csak mérsékelt sikert aratott, nagyrészt ötórás hossza okán. Decemberben újabb siker érte, a párizsi Opéra bemutatta a Tannhäuser-nyitányt. A köztes időszakban írta összefoglaló tanulmányát. az operáról mint műfajról, amelynek stílusosan az Opera és dráma címet adta.A következő évben a Breitkopf-kiadó megjelentette a Lohengrint, de nem fizetett, mivel Wagner tartozott a cégnek. Az év közepére befejezte a Siegfried költeményének teljes feldolgozását. Megírta három romantikus operakölteménye előszavának szánt tanulmányát (Híradás barátaimnak), amelyben többek között beszámolt az általa elképzelt Nibelung-tetralógiáról. Gyomorpanaszai miatt Albisbrunnba utazott. Itt öltött testet a Nibelung-terv: Nyitány: A Rajna kincse; Első nap: A walkür; Második nap: Az ifjú Siegfried; Harmadik nap: Siegfried halála. Betegsége és fáradtsága miatt csak 1852-ben kezdett hozzá A Rajna kincse felvázolásához, és miután április 25-én Zürichben bemutatták A bolygó hollandit, visszavonult Zürichbergbe, hogy nyugodtan dolgozhasson. Itt ismerkedett meg Georg Herwegh költővel, Gottfried Semper építésszel, Gottfried Kellerrel valamint Conrad Ferdinand Meyerrel, akik megismertették Schopenhauer filozófiájával, ami a későbbiekben erősen hatott gondolkodására. Május 29-én levélben újságolta Lisztnek, hogy a Nibelung-tetralógia teljes vázlata készen áll.Az év végére enyhült a politikai helyzet Németországban, és egyre több színház érdeklődött a Tannhäuser iránt: Schwerin, Wrocław, Prága, Wiesbaden, sőt Berlin is. Száműzetésében 1852. december végéig befejezte a hatalmas tetralógia vázlatának versbe öntését is. Hírneve egyre nőtt, amit jól mutat, hogy 1853. május 18-22 között a zürichi színház koncertsorozattal ünnepelte a zeneszerzőt. Mielőtt teljesen elmerült volna a komponálásban, találkozott Liszttel Bázelben. Együtt rövid párizsi utazást tettek, Wagner ekkor ismerkedett meg Liszt három gyermekével: a tizennyolc éves Blandine-nal, a tizenhat éves Cosimával és a tizennégy éves Daniellel.1854 júniusában fejezte be A Rajna kincse partitúráját és fogott hozzá A walkür komponálásához. Wagner nevében felesége, Minna intézte németországi ügyleteit. Az asszony októberben, a frissen trónra került János szász királyhoz fordult, kegyelmet és bocsánatot próbált kieszközölni száműzött férje számára. Az uralkodó azonban Károly Sándor szász–weimar–eisenachi nagyherceg (aki Liszt barátja és Wagner csodálója volt) közbenjárása ellenére sem bocsátott meg.A zeneszerző lassan haladt a komponálással, hátráltatta, hogy időközben lekötötte figyelmét egy új téma, a Trisztán és Izolda. E terv csábításának ellenállva befejezte A walkürt, majd a londoni Filharmóniai Társaság meghívására az angol fővárosba utazott, ahol egy koncertsorozatot vezényelt. Noha fellépései sikeresek voltak, a kritika mögött Meyerbeer ügynökeit látta, a zenekart összehasonlíthatatlannak tartotta a párizsival, a hallgatóságról pedig úgy nyilatkozott, hogy „a világ legegykedvűbb közönsége”. Sikere egyik biztosítéka volt, hogy Viktória királynő és Albert herceg lelkesen megtapsolták és az udvarban is fogadták.Útján hazafelé megismerkedett a buddhizmussal, és indiai mondák alapján felvázolta a Győztesek című opera tervét. Otthon sokat betegeskedett (orbánc), a Trisztán és Izolda szövegén valamint A walkür hangszerelésén dolgozott. 1856 elején Berlinben nagy sikerrel vitték színre a Tannhäusert. Március végére készen lett A walkür partitúrája, és Wagnert ismét kegyelmi kérvénye problémája foglalkoztatta. Liszt vállalkozott a közbenjárásra, de a kérvényt Wagnernek kellett írásban előterjesztenie.
Mivel változás szükségét érezte, kiköltözött a Zürich melletti Wesendonck-villába, amelyet Otto Wesendonck selyemkereskedő, pártfogója és kiadója osztott meg vele. Itt látott neki a Siegfried komponálásának, de egyre többet foglalkozott a Trisztánnal és a Győztesekkel is. Wagnert gyöngéd kapcsolatok fűzték ebben az időben Mathilde Wesendonckhoz, házigazdája feleségéhez. Mathilde hatására Wagner felhagyott a Nibelung-tetralógia komponálásával, és a szerelmi történetet feldolgozó Trisztán és Izolda megzenésítésébe temetkezett. Mathilde költőnő volt, Wagner szívesen zenésítette meg a verseit, amiket baráti társaságuk előtt elő is adtak. Ezeket később Wesendonck-dalok címen publikálták.1858 áprilisában Minna megtalálta Richard Mathildéhez írt levelét. Botrányt rendezett és értesítette Wesendonckot is. A nyilvános botrányt ugyan Richard és különösen Otto finom tapintata révén sikerült elkerülni, de a szakítás a két házaspár között elkerülhetetlenné vált. Minna, folyamatos szívfájdalmakra panaszkodva a Hallwilersee melletti Brestenberg üdülőhelyre utazott, férje pedig otthon maradt, és a látszat megőrzése érdekében folytatta látogatásait szomszédainál, amíg Wesendonckék Itáliába nem utaztak. Ezek után Minna hazautazott Drezdába, Wagner pedig, feladva mindkét asszony szerelmét, Velencébe ment, ahol a Palazzo Giustinianban szállt meg. Továbbra is próbálkozott kegyelemért folyamodni, azonban felmentő levél helyett a helyi rendőrség kereste fel, ugyanis a drezdai királyi kormány közbenjárt az osztrák kormánynál, hogy Wagnert Velencéből is tiltsák ki. Csak orvosi bizonyítvánnyal tudta tartózkodását meghosszabbítani. Közben folytatta a Trisztán és Izolda komponálását. Mivel a politikai hangulat is egyre forróbbá vált a lagúnák városában (olasz szabadságmozgalmak), Milánón keresztül visszatért Svájcba, ahol Luzernben telepedett le. Itt folytatta a Trisztán és Izolda komponálását, amit augusztus 6-án fejezett be, azon a napon, amikor tízéves késéssel ugyan, de Drezdában is bemutatták a Lohengrint. Októberben a karlsruhei Trisztán-bemutató terve végképp megbukott, mert nem akadt olyan énekes, aki vállalni merte volna a címszerep újszerű nehézségeit. Bécs és Drezda is érdeklődött ugyan az új opera iránt, de e két lehetséges bemutató reménye távoli volt, és Wagnert egyre inkább szorították anyagi gondjai. Az év végén Minna csatlakozott hozzá. Az asszony józanabbul ítélte meg a zeneszerző pénztelenségét, és mindent megtett, hogy takarékoskodni tudjanak. Wagner újabb tervet szőtt: mivel ő maga nem léphetett német földre, úgy határozott, hogy operáit (Trisztán és Izolda, Tannhäuser és Lohengrin) Párizsban mutatja be, német énekesekkel. Ehhez azonban pénzre volt szüksége, ezért megkérte Otto Wesendonckot, akinek korábban eladta a Nibelung-drámák kiadói jogait, hogy engedje ezeket át a mainzi Franz Schott, Schott’s Söhne cégének, aki már régóta érdeklődött irántuk. Az 1860-as esztendőt sikeresen kezdte, sikerült eladnia A bolygó hollandi, a Tannhäuser és a Lohengrin jogait Franciaországban és Belgiumban. Január 25-én koncertet adott a Théâtre-Italienban, amelynek legnagyobb sikere a Trisztán és Izolda nyitánya volt. Diplomata barátai, közöttük von Seebach báró, a párizsi szász követ, magukévá tették Wagner ügyét, és akciót kezdeményeztek, hogy az immár Franciaország legnagyobb hatalmasságainak kegyét élvező német zeneszerző amnesztiában részesüljön hazájában. Erőfeszítéseik eredményeképpen 1860. július 15-én von Beust báró, szász miniszterelnök és külügyminiszter von Seebachnak írt levelében engedélyezte Wagner szabad belépését német területre, Szászország kivételével.
1860 nagyobb részében és 1861 első hónapjaiban a Tannhäuser első két jelenetének újraírása, a francia szövegkönyv elkészítése és a partitúra számos részletén végrehajtandó változtatások foglalkoztatták. A bolygó hollandi, a Tannhäuser, a Lohengrin és a Trisztán Paul Challemel-Lacour készítette francia prózafordításához előszóképpen megírta egyik legjobb tanulmányát (A jövő zenéje ironikus címmel). A Tannhäuser-szöveg színpadra szánt fordítását Wagner segítségével Charles Nuitter készítette el. 1861. január 28-án befejezte a bacchanália és a Vénuszbarlang-jelenet új változatát, de a partitúrán egészen a március 13-i első előadásig újabb és újabb változtatásokat kellett eszközölnie, elsősorban a zenekarral és a Pierre Louis Philippe Dietsch karmesterrel támadt nehézségek miatt. További problémát okozott Albert Niemann, a főszerepet megformáló híres tenor, aki nem akarta elfogadni a revíziókat a második felvonás dalnokversenyében. A premier botrányosra sikerült. Wagner az operaház vezetőségének kérését teljesítve, és a francia operahagyományoknak eleget téve egy balettjelenettel toldotta meg a nyitóképet. Az arisztokrácia azonban nemtetszését fejezte ki eziránt a megoldás iránt, hiszen ők jobban szerették volna a táncjelenetet a második felvonás elején látni. Ennek az a gyakorlati oka volt, hogy az elhúzódó vacsorák miatt az arisztokrata urak rendszeresen lekéstek a darab elejéről, így a lenge öltözetben táncoló bacchánsnőkről is. Ez a botrány a további, március 18-i és 24-i előadások előtt újabb, esetenként radikális változtatásokra késztette Wagnert. A párizsi Tannhäuser-előadások nevezetes furoréját nem csupán az arisztokrácia konzervatív ízlése váltotta ki, hanem befolyásos személyiségek intrikája is, akik az eseményt leplezett politikai tüntetéssé változtatták III. Napóleon Ausztria-barát politikája ellen. (Metternich hercegnő, Wagner pártfogója, akinek döntő szerepe volt abban, hogy az Opéra elfogadta a Tannhäusert, a párizsi osztrák követ felesége volt.) A harmadik előadás után a művet levették a műsorról.Wagner Párizsból hamarosan Karlsruhéba ment, hogy a fiatal badeni nagyherceggel, I. Frigyessel, megvitassa a Trisztán ottani bemutatásának lehetőségét. Rövid időre még visszatért Párizsba, majd énekeseket keresve Bécsbe utazott. A bécsi udvari opera annyira élénk érdeklődést tanúsított, hogy Wagner annak intendánsával, Lanckoronski gróffal is tárgyalni kezdett. A bécsi opera 1861. május 11-i próbáján hallotta első ízben színpadon a teljes Lohengrint. Alois Ander énekelte a címszerepet, és Wagner nyomban őt választotta ki Trisztán szerepére is. Különböző források szerint kész volt arra, hogy rendkívüli kompromisszumokat tegyen az énekszólam átdolgozásával és terjedelmes húzásokkal, amikor rájött, hogy Ander képtelen felnőni a feladathoz. 1864 márciusában a tervet el kellett ejteni.1861. október 30-án Wagner egy nagy vígopera, A nürnbergi mesterdalnokok ötletét tárta Franz Schott kiadó elé. A műért kapott előleggel kívánta csökkenteni felhalmozódott adósságát. Önéletrajzi vallomása szerint a Mesterdalnokok megkomponálását azután határozta el, hogy Velencében a Frari-templomban látta Tiziano híres festményét, a Mária mennybemenetelét.1862-ben Biebrichben, egy Rajna menti faluban bérelt lakást, és intenzíven dolgozni kezdett a zenén. Júniusban vagy júliusban befejezte az előjáték partitúráját, az első felvonás kompozíciós munkája azonban a következő nyáron megszakadt, nagyrészt azért, mert Wagner összekülönbözött Schottal az újabb, vágyva vágyott előlegen. Biebrichben meglátogatta őt Minna, akivel tíz nap után mindörökre elváltak. Orvosi tanácsra Minna Drezdában telepedett le. 1862. március 25-én Wagner teljes amnesztiáért folyamodott a szász királyhoz. A kérvényhez régi barátja, Anton Pusinelli részletes orvosi tanúsítványt mellékelt Minna egészségi állapotáról. A kérést március 28-án teljesítették.Wagner életének következő két évét művei előadásaival kapcsolatos utazgatás és néhány múló szerelmi kaland töltötte ki. 1862. szeptember 12-én Frankfurt am Mainban vezényelte első ízben a Lohengrint, november 1-jén pedig a lipcsei Gewandhausban a Mesterdalnokok előjátékának első előadását. Három fontos bécsi hangversenyen (1862. december 26., 1863. január 1. és 11.) saját átdolgozásában részleteket vezényelt a Ring-tetralógiából és a Mesterdalnokok már elkészült részeiből. A hangverseny előkészületei során Peter Cornelius és a zongorista Carl Tausig volt segítségére, a szólamok másolásában Brahms is közreműködött. A Rajna kincse részletein kívül ekkor hangzott el első ízben a valkűrök lovaglása. Hasonló hangversenyeket adott Prágában, Pesten, Karlsruhéban és Breslauban. Számottevő pénzbeli nyereséggel csak a pétervári és a moszkvai hangversenyek zárultak, 1863 februárja és áprilisa között. Ám orosz turnéjának 12 000 márkás bevétele hamar elolvadt, és újabb adósságai nyomán a börtön fenyegette. A lengyelországi zavargások lehetetlenné tették, hogy ismét Oroszországba utazzék. 1864. március 25-én sietve elhagyta Bécset, a Zürich melletti Mariafeldbe, majd Stuttgartba ment. A sváb hegyekbe akart visszavonulni, hogy befejezze a Mesterdalnokokat. Az év május 3-án azonban II. Lajos, Bajorország új királya Münchenbe rendelte.
1864. május 4-én a müncheni palota fogadótermében először állt szemben egymással Wagner és II. Lajos. A komponista ekkor ötvenegy éves volt, a király tizenkilenc.
„Legyen meggyőződve arról, mindent elkövetek, ami csak erőmből telik, hogy kárpótoljam Önt az elmúlt szenvedésekért. A mindennapi élet alantas gondjait elűzöm feje felől, s az áhított nyugalmat nyújtom Önnek, hogy gyönyörűséges művészete tiszta légkörében zavartalanul bontakoztathassa ki géniuszának hatalmas szárnyalását. Örömeim egyetlen forrása volt Ön zsenge ifjúságomtól fogva, mikor erről mit sem tudott – jó barát, ki szívemhez szólt, mint senki más, a legjobb tanítóm és nevelőm. Mindezt viszonozni kívánom, ahogy tudom!”Wagner első dolga az volt, hogy a királytól kapott pénzösszegből kifizesse hitelezőit (Magdeburg, Königsberg, Riga, Párizs, Drezda, Zürich, Bécs), és visszavásárolja elzálogosított javait. Ezután visszatért Bajorországba, ahol a király által rendelkezésére bocsátott starnbergi kastélyba költözött. A tervezgetések korszaka következett. Wagner úgy látta jónak, hogy Münchenben először A bolygó hollandit vigye színre, majd a Trisztán és Izoldát.A nyár folyamán a karmester és zongorista Hans von Bülow és felesége, Cosima, Liszt Ferenc lánya, valamint két kislányuk meglátogatta Wagnert. Amikor Bülow megbetegedett, Liszt is Starnbergbe utazott, de kapcsolatuk Wagnerrel már nem volt annyira közvetlen, mint korábban: beárnyékolta Liszt sejtése, hogy Cosima házassága éppen Wagner miatt került válságba.Mivel pazarló életvitelére egyre többen felfigyeltek Münchenben, úgy határozott, folytatja a Ring-tetralógia komponálását. A királytól tetemes összeget kapott előlegként, valamint egy kertes házat a bajor fővárosban. Ősszel Münchenbe költözött a Bülow házaspár is.
A bolygó hollandi bemutatója napján II. Lajos új miniszterelnököt nevezett ki Ludwig von der Pfordten személyében, aki Wagnernek régi ismerőse volt, ugyanis drezdai karmestersége idején szász miniszter volt. A konzervatív eszméket valló új miniszterelnök ellenezte a zeneszerző Ring Ünnepi Színházának megépítését, amelynek hatmillió talléros terhét a királyi magánpénztár nem bírta volna el. A király, valószínűleg anyja hatására (aki tiltotta fiát a nemkívánatos társaságtól), nem vett részt sem A bolygó hollandi, sem pedig a Tannhäuser előadásán. Ekkorra már a politikai pártok is felismerték Wagner befolyását az ifjú uralkodóra, ezért megpróbálták megkörnyékezni és felhasználni a maguk céljaira. Ez nyilvánvaló okot adott a zeneszerző elleni támadásra: február 20-án az augsburgi Allgemeine Zeitung egy név nélküli cikket közölt, amelyben először hangoztatták nyíltan, hogy a mester költekezéseivel túl nagy terhet ró a bajor népre. Wagner ezt cáfolta ugyan, de nem tudta elejét venni az ellene megindult, általános ellenérzéseknek hangot adó kampánynak. A müncheni Népszínház például a Trisztán és Izolda bemutatója helyett egy új darabot vitt színre: Trisztánka és Izzólda, drámai versike, szöveg, dallam nélkül, egy jövőbeli opera jelenlegi paródiája. A Trisztán és Izolda bemutatójára végül a Königliches Hof- und Nationaltheaterben került sor 1865. június 10-én. Az előadást Hans von Bülow vezényelte, annak ellenére, hogy tudatában volt felesége hűtlenségének.Nem tudni, mikor került Wagner bizalmas kapcsolatba Cosimával. A Mein Leben szerint Cosima és Wagner már 1863 novemberében örök hűséget esküdtek egymásnak, Wagner Bülowéknál tett berlini látogatása alkalmával. Valószínűbb azonban, hogy kapcsolatuk 1864 júniusában vagy júliusában kezdődött, amikor Lajos király távollétében Cosima egyedül látogatta meg Wagnert a Starnbergi-tónál lévő Villa Pelletben. Hans von Bülow július 7-én maga is Starnbergbe érkezett, s ezzel kezdetét vette a zenetörténet leghíresebb ménage á trois-ja, amely gazdag táptalajként szolgált megannyi karikatúrának és pletykának.Wagner első gyermeke, Isolde, 1865. április 10-én született – ezen a napon vezényelte Hans von Bülow a Trisztán első zenekari próbáját. A gyermeket Hans és Cosima Bülow törvényes lányaként anyakönyvezték, és Cosima jóval később sem ismerte el, hogy Wagner gyermeke. A közvéleményre való tekintettel, és hogy Lajos jóindulatát ne kockáztassa, Wagner számára oly fontos volt a törvényesség látszata, hogy lányának keresztelőjén még a keresztapa szerepét is vállalta.Wagner Lajos király kérésére még Münchenben, 1865 júliusában elkezdte diktálni önéletrajzát, a Mein Lebent. Augusztusban megírta a Parsifal első teljes prózavázlatát – e vállalkozás is szinte élete végéig lekötötte. A pletykák és az ellenséges hangulat miatt végül 1865. december 10-én elhagyta Münchent. Egy Genf közelében lévő házba költözött (Les Artichauts), és folytatta a munkát a Mesterdalnokokon. 1866 januárjában Marseille-ben érte a váratlan hír, hogy felesége, Minna, Drezdában meghalt.
1866. március 23-án lezárta a Mesterdalnokok első felvonásának partitúráját. Röviddel utóbb, április 15-én a svájci Tribschenbe költözött, Luzern közelébe, egy tóra néző házba. Itt töltötte a következő hat évet; 1867. október 24-én itt fejezte be a Mesterdalnokok-at, ezt 1868. június 21-én, Münchenben mutatták be.1866 májusában látogatott először Tribschenbe Cosima, 1868. november 18-án pedig végleg odaköltözött. Itt további két gyermeket szült Wagnernek: Evát (1867. február 17.) és Siegfriedet (1869. június 6.). Hans von Bülow-tól elválva, 1870. augusztus 25-én a Luzern közelében lévő protestáns Hofkirchében Wagner felesége lett. Liszt Magyarországon értesült lánya házasságáról. Wagner Tribschenben, 1869. január 1-jén kezdte vezetni híres naplóját. Gyermekeinek szánta, mint beszámolót életének „minden órájáról”, azonban a közel egymillió szavas naplóban meglepően tartózkodó saját érzelmei kifejezésétől.Wagner 1868. november 8-án sógora, Friedrich Brockhaus lipcsei házában kötött ismeretséget Friedrich Nietzschével, a filológussal és filozófussal. Nietzschét lenyűgözte a Trisztán és a Mesterdalnokok, lelkes Wagner-hívő volt már korábban is. 1869 májusában, bázeli professzori kinevezése után került sor huszonhárom triebscheni látogatása közül az elsőre. Wagner és Cosima Nietzschét hamarosan bizalmas hívüknek tekintették, rábízták a Mein Leben első köteteinek kinyomtatásával kapcsolatos szervezőmunkát, és szellemi fejlődését a legélénkebb érdeklődéssel kísérték. Nietzsche első nagyobb publikációját (A tragédia születése a zene szelleméből) e látogatások alkalmával nemcsak megvitatták, hanem közvetlenül érvényesült benne Wagner hatása, aki – miután Nietzsche 1871 áprilisában felolvasta neki – változtatásokat s egyes szakaszok kibővítését javasolta. Wagner és Nietzsche viszonya az 1876-os Bayreuthi Ünnepi Játékokig felhőtlennek látszott. Eltávolodásuk oka pontosan nem ismert, valószínűleg Nietzschének a Parsifalról alkotott kedvezőtlen véleménye válthatta ki.1868 márciusában II. Lajos megszakította a müncheni Wagner-fesztiválszínház terveivel kapcsolatos tárgyalásokat az építész Gottfried Semperrel. Wagner érezte, hogy a Ring-tetralógia ideális feltételek melletti müncheni előadásának kilátásai egyre illuzórikusabbak, ezért a Siegfried harmadik felvonásának megkomponálásához már annak tudatában látott hozzá 1869. március 1-jén, hogy eszményei megvalósítását másutt kell keresnie.1870. február 27-én Bécsben nagy sikerrel mutatták be A nürnbergi mesterdalnokok-at, azonban az április 1-jei berlini bemutató majdnem botrányba fulladt, mert Wagner ellenzői itt voltak a legerősebbek, leghangosabbak. Heinrich Dorn karmester, a régi rigai kolléga „cipészinas-operának” nevezte és „macskazenének” minősítette. A második előadástól kedve azonban a közönség véleménye került fölénybe, és a mű diadalt aratott.Májusban a berlini Porosz Művészeti Akadémia külföldi tagjává választotta; Wagner két évvel később, 1871. április 28-án előadást tartott az intézményben Az opera sorsáról címmel. Ez stratégiájának lényeges eleme volt: meg akarta vetni a lábát Berlinben, abban a reményben, hogy ha nem Münchenben, hát ott sikerül majd megvalósítania ünnepijáték-terveit. 1869 augusztusában és szeptemberében úgy látszott, nyílt szakításra kerül sor Lajos király és Wagner között. A zeneszerző kívánsága ellenére Lajos elrendelte A Rajna kincse bemutatását, és arra – hiába kísérelte meg a komponista, hogy meghiúsítsa –, szeptember 22-én sor is került a müncheni Hoftheaterban. A következő év június 26-án ugyanott lezajlott A walkür premierje is, ismét a szerző akarata ellenére. 1871 márciusában a király parancsot adott a Siegfried müncheni bemutatójára. Szeptemberben Perfall intendáns jelentette, hogy készülnek a díszlettervek és folynak a zongorás próbák, de a partitúra nélkül lehetetlenség tovább haladni. Wagner 1871. március 1-jén hosszú levélben közölte Lajossal, hogy képtelen a Siegfried hangszerelését befejezni – valójában azonban röviddel azelőtt, február 5-én már lezárta a harmadik felvonás partitúráját Tribschenben. München a kéziratot nem kapta meg, és a tervezett előadást lemondták.Wagner utópisztikus németegység-látomása, valamint Poroszország és Bajorország egyesítése volt az egyik oka, hogy Bayreuthot választotta a Ring előadásainak színhelyéül. A város egykor Poroszországhoz tartozott, félúton feküdt München és Berlin között, operaházának színpada pedig a legnagyobbak egyike volt egész német földön. Ez 1870. március 5-én, Brockhaus Konversationslexikon-jának a városról szóló cikkét olvasva jutott eszébe. Alaposabb vizsgálat után azonban az operaház színpada alkalmatlannak bizonyult, ezért 1871. április 16-án új színház építése mellett döntött. 1872. február 1-jén Theodor Muncker bayreuthi polgármester, Friedrich Feustel bankár és egy Käfferlein nevű ügyvéd részvételével megalakult a Bayreuthi Ünnepi Játékok szervezését ellenőrző „végrehajtó bizottság”. Wagner és a bizottság Bismarck porosz miniszterelnököt is megpróbálta megnyerni az ügy érdekében, azonban az igazi segítség Carl Tausigtól jött: a kitűnő zongorista nagyszerű szervezőnek bizonyult. Tausig létrehozta Berlinben az első Pártfogó Egyesületet. Ennek minden tagja magára vállalta a színházépítés költségeinek ezredrészét, és ennek fejében tiszteletjegyet kapott a megnyitóra és a tetralógia első előadás-sorozatára.. Hamarosan világszere Wagner-egyesületek alakultak, csak Lipcsében, Drezdában és Münchenben akadozott a gyűjtés, épp ott, ahol a mester személy szerint is ismert volt. Végül Bayreuth város tanácsa 1871 decemberében a színháznak szánt telket ingyen bocsátotta Wagner rendelkezésére. A zeneszerző a szervezési gondok miatt lassan haladt Az istenek alkonya komponálásával.
Két héttel Bayreuthba érkezése előtt, 1872. április 10-én Wagner elkészült Az istenek alkonya zenéjének első megfogalmazásával. Élete legtevékenyebb négy esztendeje következett. Felügyelt a Festspielhaus és a Wahnfried, első és egyetlen saját otthona építésére, emellett énekesek és színházi szakemberek után kutatva bejárta Németországot és Ausztriát, közben koncertezéssel pénzt is gyűjtött a bayreuthi vállalkozáshoz. Óriási, időigényes munka volt a Ring mind a négy partitúrájának lemásolása, korrektúra-olvasása és kiadása. Ki kellett írni a zenekari szólamokat is; erre és más feladatok elvégzésére Wagner fiatal muzsikusok csoportját gyűjtötte maga köré, akikben zenéje eljövendő korrepetitorait és karmestereit látta. A csoportot szeretettel Nibelungenkanzleinek (Nibelung-kancellária) nevezte. Tagjai Hermann Zumpe; Seidl Antal, a karmester; Joseph Rubinstein, a zongorista; és a görög Dimitriosz Lallasz voltak. Időközben arra is szakított időt, hogy az idős Lisztet, akivel kapcsolata Cosimával történt házasságkötése után megszakadt, meglátogassa Weimarban. Liszt viszonozta ezt a látogatást Bayreuthban, és régi barátságuk helyreállt.Wagner 1872. április 22-én végső búcsút vett Tribschentől, és két nappal később már Bayreuthban volt. Nekilátott a merész vállalkozásnak, hogy fesztiváleszméjét szilárd művészi és pénzügyi alapokra helyezze. Május 22-én, ötvenkilencedik születésnapján rakta le a Festspielhaus alapkövét. Az alkalom megünneplésére a Markgräfliches Opernhausban Beethoven 9. szimfóniáját vezényelte.Az építkezést a pénzforrások szűke miatt csak szakaszosan lehetett folytatni. A zeneszerző II. Lajostól sem számíthatott támogatásra, a királyt saját kastélyai (Neuschwanstein, Linderhof stb.) foglalkoztatták, ráadásul neheztelt is rá, mert Wagner megtagadta egy gyenge költő kérését, hogy zenésítse meg a királyhoz írt hódoló költeményét. Saját házát, a Wahnfriedet, részben saját forrásaiból, részben pedig a bécsi Schott kiadótól kapott kölcsönökből építette fel 1874-re. Itt fejezte be 1875 novemberében Az istenek alkonya végleges változatát, huszonhat évvel azután, hogy 1848-ban hozzákezdett a Ring megalkotásához.A Tausig-féle védnökjegyek eladása azonban nem váltotta be a hozzájuk fűzött reményeket. 1875 elején még csak 490 kelt el az összesen 1300 védnökjegyből, és Wagnernek el kellett ismernie, hogy a terv gyakorlatilag csődöt mondott. Már 1873 júniusában megkísérelte Bismarck érdeklődését felkelteni a bayreuthi vállalkozás iránt, ám nem kapott választ. Lajos király 1874. február 20-án 216 152 márkás kölcsönnel sietett segítségére, de Wagner még ezután is szükségesnek érezte, hogy 1875 októberében Berlintől kérjen anyagi támogatást, ez alkalommal I. Vilmos császárhoz fordult. Az államkincstár elnöke, Rudolf von Delbrück azonban ellenezte a gondolatot, és azt az udvarias, de gyakorlatilag nem hasznosítható (mivel nem hagyták volna jóvá) javaslatot tette, hogy Wagner nyilvános kérvényben forduljon a Reichstaghoz. Vilmos császár parancsára Berlinben bemutatták a Trisztán és Izoldát, a bevételt pedig Bayreuth kapta. Ugyancsak pénzgyűjtés céljából vállalkozott Wagner arra, hogy alkalmi kompozíciót írjon az amerikai függetlenségi nyilatkozat századik évfordulójára.1875. augusztus 2-án hallotta először a zenekart a Festspielhausban. Egy évvel később, 1876. augusztus 13. és 30. között került sor először a Ring nyilvános, ciklikus előadásaira. Minthogy Lajos király egyedül kívánta a meghallgatni, a főpróbákon vett részt (ezeket csak elnevezésük különböztette meg az előadásoktól), augusztus 6. és 9. között. Nyolc éve nem találkozott Wagnerrel. A nagy eseményre, az Wagner-fesztivál hivatalos megnyitójára 1876. augusztus 13-án került sor A Rajna kincsével. A számos magas rangú arisztokrata mellett megjelent I. Vilmos német és II. Péter brazil császár is.Az első Bayreuthi Ünnepi Játékok 150 000 márkás deficitje a vállalkozást a jogi csőd szélére juttatta. Négy hónapos itáliai üdülés után Wagner nyolc koncertből álló sorozatot vezényelt a londoni Royal Albert Hallban, terjedelmes részletekkel valamennyi nagyobb művéből, ám mindössze 700 font haszonra tett szert. Ezután komolyan fontolóra vette, hogy eladja a Wahnfriedet és kivándorol Amerikába.
Minden elveszettnek látszott, de a müncheni kincstár 1878. március 31-én Wagner segítségére sietett és szerződést kötött vele. Ez többek között előírta az 1876-os fesztivál hatalmas tartozásának törlesztését, ugyanakkor rendelkezett arról is, hogy a müncheni udvari színház (Königliches Hof- und Nationaltheater) megkapja a jogot a Parsifal jogdíjmentes előadására a bayreuthi bemutató után. Az utolsó percben jött segítség azonban alig változtatott Wagner utolsó éveinek örök paradoxonán: a reakciós Bayreuther Blätter megalapítása 1878 januárjában az egyik, és legmagasztosabb művének megalkotása a másik oldalon. A folyóiratot eszméinek népszerűsítésére indította. Írásai többnyire ex cathedra megnyilvánulások a művészetről, a tudományról és minden egyébről: Wagner egyik fő jellemvonása volt, hogy mindenhez hozzászólt. Mivel ekkorra barátsága Nietzschével megromlott, annak műveit Modern és Mi a német? című írásaiban támadta, mégpedig úgy, hogy átvette és tovább bővítette annak nézeteit a felsőbbrendű embertől az antiszemitizmusig. Utóbbi a két évvel korábban, Rómában megismert Gobineau szellemében fajgyűlöletté tágult, így lapja hamarosan a német nacionalizmus és a faji mítosz orgánumává lett. Ennek szellemében állt neki a Parsifal megkomponálásának, amelyet a jogdíj-előlegek fejében hamarosan elzálogosított.1877 szeptemberében a Patronatsverein küldötteinek Wagner egy bayreuthi zeneiskola tervéről beszélt, amely „igaz német szellemben” nevelne zenészeket a német zene előadására, de a terv nem valósult meg. Egészségének gyors hanyatlása arra kényszerítette, hogy erejét a Parsifal megalkotására összpontosítsa. Gyors felépülés reményében Dél-Olaszországba utazott (1880. január 4. – október 3. között). Többek között Ravellóban is elidőzött, itt, a Villa Rufolo kertjében ismert rá új operájának egyik helyszínére, Klingsor varázskertjének mintaképére, ami ösztönzően hatott a komponálásra.Ugyanazon év augusztusában és szeptemberében Sienában időzött, ennek hatására kérte meg a Parsifal díszleteinek és jelmezeinek tervezésével megbízott orosz festőt, Pável Zsukovszkijt, hogy az első és harmadik felvonás Szent Grál-templomát a sienai katedrálisról mintázza. 1880. november 10-én találkozott utoljára Lajos királlyal, két nap múlva pedig a müncheni Hoftheater zenekara élén elvezényelte a Parsifal előjátékát.1881 májusa elején jelen volt Angelo Neumann impresszárió első Ring-előadásán a berlini Viktoriatheaterben. Gobineau gróf társaságában megnézte a negyedik ciklust is, a hónap végén. Neumann kulcsszerepet játszott a 19. század utolsó negyedében a zeneszerző hírnevének terjesztésében: utazó társulatával a legtöbb európai nagyvárosba elvitte a Ringet. Wagner az év végét ismét Itáliában, ezúttal Palermóban töltötte.A Parsifal első tizenhat előadására 1882. július 26. és augusztus 29. között került sor a Festspielhausban, Lajos király a bayreuthi fesztivál rendelkezésére bocsátotta a müncheni Hoftheater zenekarát és kórusát. Ezután Wagner ismét visszatért Itáliába. Velencébe ment, ahol a huszonnyolc szobás Palazzo Vendramin-Calergit bérelte. Majd visszatért az 1882-es bayreuthi fesztiválra, amely váratlanul 135 600 márka hasznot hozott, és ezen felbátorodva 1883-ra további előadásokat hirdetett meg. Megszüntette a pártfogói rendszert: a másodiktól kezdve az összes előadást hozzáférhetővé tette a jegyét közvetlenül megváltó nagyközönség számára.Szeptemberben a mester ismét a Palazzo Vendraminban pihente ki fáradalmait. Itt kiújultak asztmás rohamai, amelyek egy évvel korábban jelentkeztek nála. December 24-én Liszt társaságában C-dúr szimfóniájával köszöntötte feleségét, Cosimát.1883. február 13-án dolgozóasztalánál érte utol a hirtelen halál, szívroham végzett vele. Halotti maszkját Augusto Benvenuti készítette el, 1883. február 14-én. Testét Bayreuthba szállították, s ott helyezték örök nyugalomra négy nappal később, a Wahnfried közelében.
Wagner zenéjének egyik alapvető jellemzője a vezérmotívum-technika. Témáit és motívumait folytonosan variálta, felbontotta, egybeolvasztotta vagy egymással azonosította, a módosításokkal egymástól fokozatosan eltávolította vagy egymáshoz közelítette. Formálásmódja azonban eltért a korábban Hans von Wolzogen által felvázolt vezérmotívum-technikától: utóbbi lényege az volt, hogy minden motívum visszavezethető egyetlen alapmotívumra. Wagner esetében ez csak részben igaz: motívumait vissza lehet ugyan alapformákra vezetni, ugyanakkor minden motívum önállónak is tekinthető. Mindkét nézőpontnak van jogosultsága, mivel a vezérmotívum-rendszer hálózatában egyrészt minden mindennel összekapcsolódik, másrészt minden egyes mozzanat mindig összetéveszthetetlen marad.Nevéhez kapcsolódik a végtelen dallam terminusának megalkotása is. A jövő zenéje című tanulmányában vezette be a fogalmat, érvelésében pedig megkülönböztette a zenei letét dallamos – vagyis minden pillanatában kifejező és jelentőségteljes – illetve dallamtalan – formulaszerű és tartalmatlan – részei között. Vagyis a végtelen dallam kifejezés elsődlegesen esztétikai, és csak másodlagosan zeneszerzéstechnikai jelentésű fogalom számára: minden zenei alakzatnak valódi gondolatnak kell lennie és kerülnie kell a puszta „tölteléket”, amit Wagner Mozart szimfóniáiban is kifogásolt. Wagner töretlen zenei folyamatosságra és minden egyes részlet tartalmasságára törekedett; a végtelen dallam fogalma mindkét követelményt magába sűríti: a dallam végtelen, ha minden hangja mond valamit, s akkor mond valamit, ha minden pillanatnak drámai funkciója van és belsőleg kapcsolódik minden más pillanathoz.Megtévesztő Wagner polémiája az abszolút zene ellen (Opera és dráma), amit Ludwig Feuerbach abszolút filozófia-fogalma nyomán képzett terminus, és a tánccal közös gyökereitől elszakadt zenét jelöli, hiszen ugyanazok a zeneszerzés-technikai kategóriák találhatók meg a wagneri zenedráma alapjaiban is, amelyek az abszolút, szöveg vagy cselekmény mankójára nem támaszkodó zenében. Lényegileg szimfonikus jellegű az az eljárás, amely témák és motívumok ismétlésével, variálásával és átcsoportosításával sző sűrű vonatkozás-hálót. A lényeges különbség a szimfonikus, belső összefüggését a motívumok továbbszövésétől nyerő forma és az architektonikus forma között van – utóbbi egymástól világosan elkülönülő részek áttekinthető csoportosítása (ellentételezése és ismétlése) révén jön létre.Noha Wagner 1872-ben az Über die Benennung Musikdrama című glosszájában elvetette a zenedráma kifejezést, mert a fogalom zenei célra írt drámaként is értelmezhető, maga a kifejezés azonban mégis meghonosodott műveinek jelölésére A Rajna kincsétől kezdve. A korábbiak, A bolygó hollandi, a Tannhäuser és a Lohengrin műfajuk szerint romantikus operák. Wagner magyarázatai a zenedrámáról ellentmondásosak. Opera és dráma (1851) című tanulmányában úgy vélekedik, hogy „a zene legyen a drámai célt szolgáló kifejezőeszköz”, míg A zenedráma elnevezéséről című írásában (1872) már arról beszél, hogy a színpadi folyamatok „a zene láthatóvá lett tettei”. E szemléletváltás magyarázata lehet, hogy Wagner 1872-ben megismerkedett Schopenhauer filozófiájával, aki azt hirdette, hogy a zene "a világ legbensőbb magva, a jelenségek mögötti lényeg". Tény azonban, hogy Wagner mindkét irányvonal mentén alkotott, mert a Ring-tetralógia például a költőiszöveg-koncepciójából nőtte ki magát, ellentétben például a Mesterdalnokokkal, amely konkrét zenei elképzelések alapján született.Wagner a művésziesség ugyanolyan integritását tűzte ki célul és valósította meg a zenedrámában, mint amit Beethoven a szimfóniában és a vonósnégyesben elért. Pályatársainak csodálatát többek között azzal vívta ki, hogy a párizsi közönség hatására sem volt hajlandó engedményeket tenni operáinak stílusát illetően. Wagner nem alkalmazkodott a közönséghez, az adott társadalmi formához, hanem a közönség leigázására és a társadalmi forma megváltoztatására tört – a művészet érdekében. Wagner életművének elismerése 1900 körül érte el nyilvános hatásának csúcspontját. Életműve korát képviseli, amelyet különleges és kényes egyidejűségben fellépő ellentétek jellemeztek: filozófiai szkepszis és technikai vállalkozókedv, schopenhaueri pesszimizmus és bismarcki Realpolitik, a művészet visszaszorulása a perifériára, és a kétségbeesett-fellengzős meggyőződés, hogy a művészet az élet egyetlen igazolása.
Wagner vezette be a Gesamtkunstwerk fogalmát, ami értelmezésében annyit jelentett, hogy a zenedrámában a költői szöveg és a színpadi cselekmény a zenével kölcsönhatásban egységes egészet alkot, tehát az addig elszigetelt részművészetek szintézise révén keletkezik a végső alkotás.A zenetörténelemben Wagnert úgy tartják számon, mint aki harmóniailag új korszakot nyitott. Egyes történetírók a Trisztán és Izoldában látják a zenei modernizmus kezdetét, hasonlóan ahhoz, ahogyan Charles Baudelaire A romlás virágai című kötete (1857) az irodalmi modernizmus kezdetét jelöli. Ez az úgynevezett Trisztán-stílus Schönberg és Webern haláláig élt a zenei életben, és emléke az 1920-as években sem hunyt ki teljesen.
A kromatika önállósulása szorosan összefügg azzal a viszonnyal, amit Wagner a harmónia és az ellenpont között létrehozott. Az istenek alkonya varázssüveg-motívumában az egyes szólamok félhanglépései basszus-alaplépések támasza nélkül is kapcsolatot tudnak teremteni az akkordok között, a harmóniai funkciók kötöttsége nélkül. Az ellenpont nem harmóniai összefüggésre épül, hanem maga hoz létre harmóniai összefüggéseket. Erről az ellenpont-használati technikáról állították ellenfelei, hogy eredetileg független motívumok másodlagos, irodalmi-drámai indoklású egymásra rétegezésén alapul, és „tisztán zenei” szempontból értéke kétes. Wagner kombinációs technikájának zsenialitását mutatja, hogy képes volt ellenponttal megalapozni bonyolult akkordsorozatokat, akár kevésbé látványos esetekben is.Wagner ugyanazon következetességgel és logikával kereste a nagyszabású zenei formák kifejlesztésének lehetőségeit, mint kortársa és egyben ellenpólusa a zenében, Brahms. Mindketten közös, központi kompozíciós problémával küzdöttek: hogyan lehet néhány hangnyi terjedelmű zenei gondolatból nagyszabású – szimfonikus vagy szimfonikus-drámai – formákat kifejleszteni.
Wagnernek nem volt könnyű az olasz és francia operaszerzés hagyományainak hátat fordítva, a Shakespeare, Victor Hugo vagy id. Alexandre Dumas nyomán született operalibrettókhoz szokott közönségre rákényszerítenie a germán mitológia világát, amit csak akkoriban kezdtek feltárni és amelyről a közönségnek alig voltak ismeretei. Az 1848–49-es forradalmak bukása és a hegelianizmus összeomlása után Németországban, a szkeptikus világszemlélet terjedésének köszönhetően, uralkodó irányzattá vált a pozitivizmus. Wagner és Liszt neoromantikája úgy is meghatározható, mint a romantika zenei túlélése a pozitivizmus korában.
1850 • LohengrinWagner korai operái a romantika szellemében születtek, kevés vagy semmi nem érződik bennük abból a forradalmi eredetiségből, amellyel később Wagner kihívta korát. A A tündérek Weber és Marschner nyomdokain járó romantikus opera. Jelentős szerepet játszanak benne az emlékeztető motívumok, ez azonban még nem vetíti elő a zenedrámáiban használt vezérmotívum-technikát. A szerelmi tilalom dramaturgiailag virtuóz szövegkönyve Shakespeare Szeget szeggeljén alapul. Az opera olasz-francia mintákat követ (Donizetti, Auber). A Rienzi – Bulwer-Lytton regénye nyomán – Párizsnak szánt nagyopera, mintája azonban nem annyira Meyerbeer, mint inkább Spontini, akinek Fernand Cortezét Wagner 1836-ban hallotta Berlinben.
A zenetörténet paradoxonjai közé tartozik A bolygó hollandi időbeli közelsége a Rienzihez. Az előbbi mű fordulópontot jelöl Wagner fejlődésében. A Hollandi – Wagner saját tanúsága szerint ezzel a művel lépett át az operaszöveg-készítő mesterember pályájáról a költőére – nem számokból áll össze, hanem zenei-drámai jelenetekre tagolódik. Itt az egész műre kiterjed az az eljárás, amely a 18. században és a kora 19. században először az operák fináléjában alakult ki: az egyes áriák, kettősök, együttesek és kórusok komplexumokba csoportosulnak, ahelyett, hogy a drámai cselekmény szálára fűzve, a változatosság elvének megfelelően elrendezve, lazán sorakoznának egymás után. Ezt a stílust követi következő operáiban, a Tannhäuserben valamint a Lohengrinben is, mielőtt elérne a Ring-tetralógia által fémjelzett zenedrámai korszakához.
1869–74 • A Nibelung gyűrűje (Der Ring des Nibelungen) tetralógia, ennek részei:
1882 • ParsifalA Ring-tetralógia keletkezéstörténete több mint negyed évszázadot ível át 1848-tól 1874-ig. A Nibelung-mítosz cselekménye, ahogyan Wagner 1848. október elején felvázolta, szélsőségesen többszörös. Wagner a középkori Nibelung-éneket felhígultnak érezte, ezért az Eddához nyúlt vissza, hogy Siegfried halálának hőseposzát az istenek mitológiájával összekapcsolva a cselekményt a világkezdet és világvég drámájává emelhesse. Wagner 1848 októberében megfogalmazott prózavázlata a Die Nibelungensage (Mythus), amely később Der Nibelungen-Mythus, Als Entwurf zu einem Drama címmel jelent meg és az egész soktémájú mítoszt előadja, a Rajna kincsének elrablásától és a Walhalla felépítésétől Siegfried és Brünnhilde haláláig, amely engesztelő áldozatként feloldja a kincshez tapadó átkot. A vázlat világosan elválasztja egymástól az előtörténetet és a színpadra vitt cselekményt – az előtörténet a sárkány legyőzéséig és Brünnhilde fölébresztéséig tart, a cselekmény Hagen cselszövésével és Siegfried Gibichungokhoz érkezésével kezdődik. A dráma első változatában a Siegfrieds Tod nevet viselte. Wagner csak akkor ismerte fel, hogy a Siegfrieds Tod önmagában életképtelen, amikor két évvel később, Drezdából elmenekülve Zürichben sikertelen kísérletet tett a szöveg megzenésítésére. 1851 júniusában egyrészt dramaturgiai, másrészt zenei okokból a Siegfrieds Todot kiegészítette a Der junge Siegfrieddel (Az ifjú Siegfried, a későbbi Siegfried), novemberben pedig Theodor Uhlignak írott levelében megemlíti azt a tervét, hogy a kettős drámát tetralógiává bővíti ki. 1852-ben megszületett A Rajna kincse és A walkür szövegkönyve. Az operaszerző tapasztalata sugallta meggyőződés, hogy csakis a színpadon látható, megjelenített dolgok keltenek hatást, beszélt drámában nem érvényes; épp ellenkezőleg, a színjáték hagyományában mélyen ott gyökerezik az epikus, elbeszélő expozíció technikája. Ám az a dramaturgiai nehézség, amely Wagnert rákényszerítette, hogy a Siegfried-tragédiát Ring-tetralógiává bővítse, szorosan kapcsolódott egy zeneikompozíció-technikai problémához, azaz a négy mű összekapcsolásához. Ez vezetett el a vezérmotívum-technika megszületéséhez, ami által túllépett a hagyományos opera-zeneszerzés keretein és megalkotta a reá jellemző zenedrámákat, amelyekben a zene és az epika egységes egészt alkot.
Wagner esztétikájának középpontjában szigorú művészeterkölcs állott és ennek nevében bélyegezte „szajhának” az olasz, „hideg mosolyú kokottnak” a francia operát. Az esztétikai autonómia elve, amely szerint a művészetnek kell uralkodnia a színház intézményén és nem fordítva, Wagnerben olyan ellenérzést keltett az operajátszás gyakorlatával szemben, amely Verdinél elképzelhetetlen lett volna. Újra és újra felidézett emléke Aiszkhülosz tragikus színházáról és annak megindult közönségéről voltaképp a művészet öncélúságának igen modern eszményét rejtette: a közönség legyen a művészet szolgálója, ennek révén megszűnik közönség lenni, és gyülekezetté alakul.A közönségtől elvárta az esztétikai magatartást, a „zeneértést”: a hallgatónak egyfelől mintegy a művet újrakomponálva fel kell fognia annak zenei logikáját, másrészt átélés útján fel kell fognia a zenei kifejezést, amely egyszerre a drámai cselekmény lényege és a zeneszerző önábrázolása. Wagnernek eléggé ellentmondásosan szemére hányták egyfelől vezérmotívum-technikájának áttételességét, amellyel a hallgatót intellektuális erőfeszítésre kényszeríti, ahelyett, hogy közvetlen szemléletben részesítené; másfelől pedig azt, hogy hangzásvarázsa elkábít. Bizonyos azonban, hogy Wagner, mint a romantikus zene egyik legkiválóbb képviselője, a hallgató elragadtatására tört. Wagner az Opera és drámában kizárólag a zene érzelmi megértéséről beszélt, és elméleti műveiben szinte mindig kerülte a zeneszerzéstechnikai eljárások és problémák érintését (kivételt képeznek A zene alkalmazása a drámához című tanulmánya egyes részei).
Wagner minden elképzelhető témához hozzászólt: a művészet, a vallás, a politika, a kultúrkritika kérdéseihez, az élveboncoláshoz és a vegetarianizmushoz. Zeneszerzéstechnikáról és zenei formákról azonban keveset írt. A vezénylésről című írása (1869) az egyetlen példája annak a publikációtípusnak, amely muzsikustól általában elvárható.
1840–42-ben Párizsban Schlesinger Gazette Musicale-ja számára írott, novellisztikus köntösbe burkolt esszéiben Wagner ragyogó, E. T. A. Hoffmann és Heinrich Heine stílusán pallérozott íróként mutatkozott be. 1850 körül, a forradalmi korszak írásaiban, még inkább 1878-tól a Bayreuther Blätter cikkeiben azonban fogalmazásmódja alig elviselhető prózastílusra tért át, amely a magiszteri önteltséget a baloldali hegeliánus dialektika maradványaival elegyítette; utóbbi a német Vormärz szellemi divatjához tartozott és Wagner sem zárkózott el tőle, noha ő maga hamar fölhagyott a próbálkozással, hogy Hegelt olvassa: kielégíthetetlen, rajongó, de türelmetlen olvasó volt.Az Összegyűjtött írások és költeményekhez 1871-ben, Tribschenben írott előszavában „alkalmi művészeti írásait” egyfajta naplónak nevezte, amelyben az olvasó „nem egy íróember összegező művét, hanem egy művész élettevékenységének feljegyzéseit találja”. Ezért az 1871–73-as kiadáshoz az időrendi elrendezést választotta. „Élet-dokumentumként” váltakoznak önéletrajzi írások, költemények, művészetelmélet, kultúrkritika és politika. Érdekességük, hogy sehol sem mentegeti vagy akár csak említi az elméleteit végigszabdaló számtalan ellentmondást, mintha azok rendszert nem alkotó, naplóbejegyzésekként fogant írásaiban bizonyos értelemben maguktól értetődnének.Munkásságában négy korszak különböztethető meg: a párizsi nyomorúság (1840–42), a forradalmi évek (1849–51), a Ring-tetralógia komponálásának újrafelvételét hozó évek (1869–72) és a bayreuthi évek (1878–83). Párizsban a szükség késztette írásra. Elsősorban esszéket írt, zenei elemzéseket és kritikákat (Zarándokút Beethovenhez, Halál Párizsban, Boldog este). Zürichi éveiben – ekkor, a bukott forradalom után Wagner önmagát egy ideig még forradalmárnak tekintette – 1849. december 27-én Theodor Uhlighoz írott levelében kifejtette, hogy a társadalmat előbb a toll segítségével át kell alakítani ahhoz, hogy létrejöhessen „a jövő műalkotása”. A Ring-tetralógia megírásának újrafelvétele késztette arra, hogy az 1851-ben megjelent Opera és drámában pontosítsa nézeteit. A Bayreuther Blätter számára írt művészetelméleti írásai (Költészet és zeneszerzés, Az opera-költészetről és különösen a komponálásról, A zene alkalmazása a drámához) már sokkal színvonalasabbak és ötletgazdagabbak, hiszen a művész ekkor már jókora élettapasztalattal rendelkezett, és utazásainak köszönhetően sokkal jobb rálátása volt a világ dolgaira. Ugyancsak ebben az időszakban íródtak a Gobineau gróf fajelméletétől sugallt Hősiesség és kereszténység és a Vallás és művészet.Wagner esetében hatványozottan igaz az a hermeneutikai szabály, hogy valamely szerzőnek saját műveiről tett kijelentései a tudományos értelmezésnek nem kiindulópontjai, hanem annak tárgyához tartoznak. Wagner a látszólag legtávolabbi témákról írva is mindig arról beszélt, ami költőként-zeneszerzőként épp foglalkoztatta. Kétségtelenül nem véletlen például, hogy Schopenhauer olvasása (1854) éppen akkor hatott rá megvilágosodásként, mikor A walkür második felvonásán, Wotan kétségbeesett kitörésén dolgozott.Függetlenül az írások keletkezésének korszakától és a bennük kinyilatkoztatott tételtől, Wagner érvelésmódja mindvégig a német Vormärz baloldali-hegeliánus módszereit követte; a kor nyomta rá bélyegét gondolkodásmódjára, és e bélyeg nem halványult el esztétikai és politikai nézeteinek későbbi változása idején sem.
Wagner filozófiájának egyik alapvető dilemmáját taglalja benne. Előbb a nemzeti szellemet szilárd körvonalakba foglaló latin formát szembeállítja a német formátlansággal, amely „nyilvánvaló hátrányban” van. Ugyanakkor azonban épp a formátlanságban rejlik mint az „elevenség” és közvetlenség mozzanata, a „tisztán emberi” visszaállításának előfeltétele és lehetősége, a „tisztán emberié”, amit a latin forma elfed. Wagner elragadtatja magát és a formátlanságot megszüntetve megőrző német „műformában” a görög szellem visszatérését vizionálja. Bonyolítja a problémát, hogy Wagnernek soha nem szűnő törekvése volt, hogy a megkövesedett zenei formákat életszerűvé tegye. Wagner úgy ítélte meg, hogy ebből az állapotból egyedül a zenedráma jelent kiutat.
Az Opera és dráma alaptétele, mely szerint a dráma a cél, a zene viszont csupán kifejezőeszköz, homályos marad, mert Wagner tisztázatlanul hagyja a dráma fogalmát. Felfogása szerint azonban a dráma nem azonos – mint Bertolt Brechtnél – a mesével, amelynek közvetítésében és értelmezésében a szöveg, a zene és a színpad sajátos, egymástól eltérő funkciókat lát el. Wagner sokkal inkább hajlott arra, hogy a dráma központjába a mimikus elemet – az elevenség kifejeződését – állítsa. Másfelől az 1854-es Schopenhauer-élmény óta Wagner meggyőződése volt, hogy a tulajdonképpeni drámát a zene fejezi ki, és hogy a színpadi folyamatok csupán "a zene láthatóvá lett tettei".
Az önéletrajzi, művészetelméleti, történetfilozófiai, politikai és kultúrkritikai elemek dialektika és zűrzavar között ingadozó váltakozása legkézzelfoghatóbban a Wagner-írások legvitatottabb részében, az antiszemitizmusban példázható. Ezt feleségének, Cosimának a naplója nagymértékben alátámasztotta. A 19. század közepének művelt német polgára számára az antiszemitizmus magánügy volt, amit az ember nem tárt a nyilvánosság elé, és ami nem zárta ki az egyes zsidók iránti rokonszenvet. Korabeli polgári fogalmak szerint tehát vulgáris szabálysértésnek számított, hogy Wagner A zsidóság a zenében című írásában (1850) nem riadt vissza személyes ellenszenveinek visszataszító és drasztikus nyilvánosságra hozatalától.Az újabb keletű, az 1870-es években fellépő durva, militáns politikai antiszemitizmustól és annak képviselőitől azonban távol tartotta magát. Gyűlölete Meyerbeer iránt, akiről alaptalanul azt hitte, hogy párizsi nyomorúsága idején cserbenhagyta, sőt becsapta, alapjában véve magánügy volt, amely azonban zavarosan összefonódott a 18. és 19. század megdöbbentő hevességgel fellángoló operai háborúinak egyikével. Jellemző Wagnerre, hogy az esztétikai ellentétet – a történeti tárgyú, zárt számokra tagolódó nagyopera és a mitikus tárgyú, vezérmotívumok szövedéke által hordozott, a párbeszédes dallam formáját megvalósító zenedráma között – történetfilozófiai ellentétté sűrítette vagy értelmezte át: az ellentétben a vetélytárs művészi forma nem mint esztétikailag alacsonyabb rendű elv jelenik meg, hanem mint túlhaladott princípium, amelyet „elhagyott a világszellem”. Mendelssohn iránt érzett ellenszenve abból táplálkozott, hogy Wagner zenei gondolkodásában a nyilvánosan hirdetett tétel – a zene szöveges és/vagy színpadi formáló motívumra szorul – állandó összeütközésben állt a magántermészetű és eltitkolt „szimfonikus becsvággyal”.Wagner antiszemitizmusának eszmetörténetileg meghatározó vonása azonban az a Vormärz hegelianizmusából eredő gondolkodási mód, amely a valós embereket objektív történeti tendenciák jelképévé stilizálta: „a zsidó” vált azoknak a nehezen áttekinthető okoknak az allegóriájává vagy leplévé, amelyek a korai ipari korszak társadalmi megpróbáltatásai mögött rejlettek. A szubjektív ellenszenv – ami magánügy volt – és az esztétikai vita a történelem objektív ítéletének álarcát öltötte föl. Életének utolsó éveiben Wagner megismerkedett Arthur de Gobineau gróffal, akinek hatására antiszemitizmusa fajgyűlöletté növekedett. Emiatt számos Wagner-kutató a Parsifalban, amely találkozásuk után keletkezett, ariánus nézeteket vél felfedezni. E nézetei jelentősen befolyásolták a 20. század első felében Németországban erőre kapó náci mozgalmakat, bár egyes kutatók kétségbe vonják, hogy Hitler egyáltalán olvasta volna Wagner eme filozófiai tanulmányait. A náci Németországban előszeretettel játszották Wagner műveit, hiszen azok hatalmas nacionalista, sőt néhol soviniszta (A nürnbergi mesterdalnokok) töltettel rendelkeztek, és a német mitológia és kultúra népszerűsítését jelentették. A Parsifal előadásait Joseph Goebbels pacifista mivolta miatt 1939-ben betiltotta. Noha hatalmas népszerűségnek örvendtek, 1939-re a Wagner-operákat kiszorították a színpadról Verdi és a verista zeneszerzők (Puccini, Leoncavallo) darabjai. Antiszemita nézetei miatt Wagner operáit soha nem vitték színre Izraelben. A műveiből tartott néhány hangverseny-előadást hatalmas botrány kísérte.
A Parsifal filozófiai megfelelőjének, a Vallás és művészet című tanulmánynak (1880) kezdete fejti ki azt a tételt, hogy az egyes hitvallásokba kövesedett vallásosság lényegét már csak a művészet őrzi. Véleménye szerint a „rejtett”, mélyebb igazságot a „szabad lelemény” tartalmazza. A zene a „filozófia organonja” (Schelling) vagy „opus metyphysicum” (Nietzsche), amely az abszolútum sejtelmét foglalja hangokba.
Wagner leveleinek időrend szerinti kiadását az autenticitás igényével csak 1967-ben kezdték el. A munkát nehezítette, hogy egyes levelezései és a kultúrtörténeti írásai között a határok néha elmosódnak, így például az August Röckelnek, Theodor Uhlignak és Liszt Ferencnek írott levelek nagyon szorosan összefüggnek az 1850 körüli reform-írásokkal. A Tagebuch seit meiner Flucht aus dem Asyl című gyűjtemény a Mathilde Wesendonckhoz írt leveleit tartalmazza. Külön gyűjteménybe vannak foglalva a II. Lajosnak írott királyi levelek.Wagner önéletrajzírói munkásságát az 1840-es években felvázolt és 1882-re lezárt összmű, a Mein Leben jelenti. 1842-es önéletrajzi vázlatát az akkortájt helyi hírnévre vergődött Wagner a Zeitung für die elegante Welt című lap számára írta.A Híradás barátaimnak (1851) a száműzött visszatekintése művészi múltjára. 1845-tel kezdődik az úgynevezett Barna könyv (Das Braune Buch), ennek bejegyzései 1868-ig húzódnak. 1869-ben kezdett naplót vezetni Cosima Wagner, fiuk, Siegfried számára.
A Mein Leben, a voltaképpeni önéletrajz közel egy évszázadon át felesleges botrányhistóriák tárgya volt; ezeket részben Wagner és örökösei provokálták, részben az ellenséges sajtó. Az életrajzi írás teljes egészében csak 1963-ban jelent meg, első, 1911-es kiadása célzatos kihagyásokkal igyekezett egyes magántermészetű ügyeket más fénybe állítani. A mű értelmezésekor figyelembe kell venni az író költészetre való hajlamát, ami bonyolítja a leírt helyzetek korrekt interpretációját, hiszen sok esetben a hatásvadászat érdekében híreszteléseken alapuló eseményeket mutat be, vagy egyes eseményeket mitologikus köntösbe bújtat.
Wagner 113 zenei kompozícióját a Wagner-Werke-Verzeichnis (röviden WWV) katalógus foglalja össze, amelyet John Deathridge, Martin Geck és Egon Voss állított össze.
Lohengrin. Regényes dalmű; ford. Böhm Gusztáv, Ormay Ferenc; Emich Ny., Pest, 1866
Siegfried. A Nibelungok trilógiájának második napja; ford. Radó Antal; Pfeifer, Bp., 1889 (A Magyar Királyi Operaház könyvtára)
Walkür. Opera; ford. Csiky Gergely; Pfeiffer, Bp., 1889 (Magyar Királyi Operaház könyvtára)
Az istenek alkonya. A nibelung gyűrűje czímű trilógia harmadik napja; ford. Radó Antal; Bárd, Bp., 1892 (Operaház Könyvtára)
A nürnbergi mesterdalnokok; szöveg, zene Richard Wagner, ford. Váradi Antal; Pfeifer, Bp., 190? (A Nemzeti Színház könyvtára)
Tristán és Izolde. Zenedráma; szöveg, zene Richard Wagner, ford. Ábrányi Emil; Operaház, Bp., 1901
Művészet és forradalom; ford. Gy. Alexander Erzsi, Radvány Ernő; Révai, Bp., 1914 (Világkönyvtár)
Egy német muzsikus Párisban. Novellák és egyéb prózai írások; ford. Cserna Andor; Athenaeum, Bp., 1920
Lohengrin. Romantikus opera három felvonásban; ford. Lányi Viktor; Genius, Bp., 1921 (Genius-könyvtár)
Wagner-breviárium; a mester írásai alapján szerk. Molnár Antal; Dante, Bp., 1924
A Nibelung gyűrűje; ford. Lányi Viktor; Genius, Bp., 1925 (Nagy írók – nagy írások)
A Nibelung gyűrűje. Színpadi ünnepi játék; ford., jegyz. Blum Tamás, utószó Till Géza, ill. Kass János; Zeneműkiadó, Bp., 1973
A Barna Könyv. Napló, feljegyzések. 1865-1882; ford. Kardos Péter, versford. Berczeli A. Károly, jegyz. Joachim Bergfeld; Gondolat, Bp., 1980
Költészet és zene a jövő drámájában. Opera és dráma III. rész; bev. Kroó György, ford. Fischer Sándor; Zeneműkiadó, Bp., 1983
Művészet és forradalom; ford. Gy. Alexander Erzsi, Radvány Ernő, sajtó alá rend. Berényi Gábor; Seneca, Bp., 1995 (Seneca könyvek)
Tristan und Isolde Handlung in drei Aufzügen / Tristan és Isolde. Történés három felvonásban; ford. Jolsvai Nándor; Typotex, Bp., 2000
A nürnbergi mesterdalnokok. Szövegkönyv a motívumok feltüntetésével; ford. Blum Tamás; sajtó alá rend., motívumok, kottapéldák összeáll. Király László és Molnár Róbertné; Wagner Ring Alapítvány, Bp., 2002
A Nibelung gyűrűje. Színpadi ünnepi játék. Szövegkönyv a motívumok feltüntetésével; ford. Blum Tamás, sajtó alá rend., motívumok, kottapéldákat összeáll. Király László és Molnár Róbertné, ill. Szittya Gábor; Wagner Ring Alapítvány, Bp., 2003
Friedrich Wilhelm Nietzsche Richard Wagnernek, Georg Brandesnek és Jacob Burckhardtnak írt összes levelei; ford. Óvári Csaba; Attraktor, Máriabesnyő-Gödöllő, 2008
Lohengrin. Romantikus opera 3 felvonásban. Szövegkönyv a motívumok feltüntetésével; ford. Lányi Viktor, Horváth Ádám; sajtó alá rend., motívumok, kottapéldákat összeáll. Király László és Molnár Róbertné; Wagner Ring Alapítvány, Bp., Wagner Ring Alapítvány, Bp., 2011
A bolygó hollandi. Romantikus opera három felvonásban, 1843. Szövegkönyv a motívumok feltüntetésével; ford. Jánszky Lengyel Jenő, sajtó alá rend., motívumok, kottapéldák összeáll. Király László és Molnár Róbertné; Wagner Ring Alapítvány, Bp., 2012
Tannhäuser és a wartburgi dalnokviadal. Romantikus opera három felvonásban. Szövegkönyv a motívumok feltüntetésével; ford. Jolsvai Nándor; sajtó alá rend., kottapéldák összeáll. Király László és Molnár Róbertné; Wagner Ring Alapítvány, Bp., 2012
Tristan és Isolde. Cselekmény három felvonásban, 1865. Szövegkönyv a motívumok feltüntetésével; ford. Jánszky Lengyel Jenő, sajtó alá rend., motívumok, kottapéldák összeáll. Király László és Molnár Eszter; Wagner Ring Alapítvány, Bp., 2013
 A Nibelung gyűrűje: Siegfried, III. felvonás,  – Youtube.com, Közzététel: 2013. aug. 8.
 A Nibelung gyűrűje: Siegfried gyászindulója,  – Youtube.com, Közzététel: 2010. dec. 3.
Wagner, Richard. International Music Score Library Project. (Hozzáférés: 2019. május 17.)
1983: a brit állami televízió bemutatta a Wagner című brit–magyar koprodukcióban készült minisorozatot Richard Burton főszereplésével.
Eősze László: Wagner életének krónikája, Zeneműkiadó, Budapest, 1970, ISBN 963-330-447-4
Dahlhaus, Carl: Az abszolút zene eszméje, Typotex Kiadó, 2004, ISBN 963-9548-38-3
Deathridge, John; Dahlhaus, Carl: Wagner, Zeneműkiadó, Budapest, 1988 ISBN 963-330-663-9
Gál György Sándor: Új operakalauz, Zeneműkiadó, Budapest, 1978 ISBN 963-330-240-4
Mann, Thomas: Richard Wagner szenvedése és nagysága, Európa Könyvkiadó, 1983, ISBN 963-07-2861-3
Rappl, Erich: Wagner-operakalauz, Zeneműkiadó, Budapest, 1976, ISBN 963-330-133-5
Wagner, Richard: A barna könyv, Gondolat Kiadó, Budapest, 1980, ISBN 963-280-517-8
Winkler Gábor: Barangolás az operák világában, Tudomány Kiadó, Budapest, 2005, ISBN 963-8194-41-3
A Nibelung gyűrűje. Wagner Rikárd zenedrámájának esztétikai és zenei méltatása; írták Lichtenberg Emil et al.; Pesti Ny., Bp., 1903
