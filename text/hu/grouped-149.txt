
A Joker (ejtsd: dzsóker, az angol kifejezés sz.sz. viccelőt, értelme szerint tréfamestert jelent, vö. Jolly Joker) kitalált képregény- és rajzfilmes karakter, szuper-bűnöző, Batman főellensége. Bill Finger, Bob Kane és Jerry Robinson alkotása. A karakter először a Batman első számában jelent meg, amit 1940. április 25-én adott ki a DC Comics. Az, hogy ki is találta ki a karaktert, erősen vitatott. Egy biztos, hogy eredetileg szereplését nem tervezték hosszútávra, hiszen már az első képregényének füzetében majdnem meghalt, azonban Whitney Ellsworth szerkesztő berajzoltatott egy utolsó képsort arról, hogy túlélte a balesetét. Ezek után már rendszeresen visszatérő képregényfigura lett.
Joker a kezdeti megjelenéseiben egy igazi bűnözőzseni, nem mellesleg pszichopata, szadista és fekete humorral gyilkol Gotham utcáin. Azért, hogy a képregényeket gyermekbarátabbá tegyék, az 1950-es években Joker karakterét újraértelmezték és egy bolondos, szerencsétlen rablót csináltak belőle. Ez a változata egészen az 1970-es évekig tartott, mikor is komolyabbá akarták tenni a füzeteket, így a karakter is visszatért gyökereihez. Egyetlen nagyobb változtatás a kezdeti képregényekkel szemben azonban az, hogy Jokernek nem voltak racionális céljai, gyakran csak a móka kedvéért ölt embereket. Mint Batman első számú nemezise, sok rémségért felelős annak életéből. Ő is hozzájárult az első dinamikus duó feloszlásához, agyonverte a második Robint és lebénította Barbara Gordont. Rengeteg eredettörténetet kapott az évek folyamán, azonban egyik sem teljesen hiteles. A legismertebb az, hogy beleesik egy tartálynyi vegyi anyagba, ami elfehéríti bőrét, zölddé változtatja haját és pirossá teszi ajkait, amelybe beleőrül. Ez a legtöbb történetben megegyezik, azonban az szinte mindegyiknél más, miképp is került oda. Kiszámíthatatlanságával és groteszk humorával sokan őt tartják Batman legjobb ellenfelének.
Bár Jokernek nincsenek különleges képességei, mégis sok visszatérő fegyvere van. Ilyen például a híres gáza, amelynek belélegzésével az áldozat a nevetésbe hal bele és arcán halála után is ott marad a mosoly. Ezen kívül gyakran használ halálos Joy Buzzert, valamint egy, az öltönyén viselt virágot, amelyből vagy a gáza, vagy sav jön ki. Néha más bűnözőkkel is dolgozik, ilyen például Pingvin vagy Kétarc, azonban nem tud együttműködni másokkal, így általában elárulja szövetségeseit. Az 1990-es években megkapta maga mellé társát, illetve barátnőjét, Harley Quinnt. Bár főellensége Batman, más hősöknek is szeret keresztbe tenni, mint például Supermannek vagy Wonder Womannek.
Joker az egyik legismertebb gonosz a popkultúrában. Joker második az IGN minden idők 100 legnagyobb képregényes ellenfeleit felvonultató listáján, amelyben csak Magneto előzi meg. Nyolcadik az Empire 50 legnagyobb képregényszereplő listáján, illetve harmincadik a Fandomania 100 legnagyobb képzeletbeli karakter listáján, azonban ezekben megelőzi Magnetót. A karakter ismertségét az is mutatja, hogy a képregényeken kívül sok játékban, filmben és sorozatban is feltűnt már. Élőszereplős megformálói Cesar Romero a Batman című sorozatból, Jack Nicholson a Batman című mozifilmből, Heath Ledger A sötét lovagból, Jared Leto a Suicide Squad – Öngyilkos osztag című filmből, illetve Cameron Monaghan a Gotham című sorozatból. Hangját adta már Mark Hamill, Troy Baker és rajtuk kívül még sokan mások.
Bill Fingert, Bob Kane-t és Jerry Robinsont tekintik Joker megalkotójának, azonban a karakter kitalálásának történetét mind máshogy mondták el. Ami megegyezik a történeteikben, hogy Finger mutatott egy képet Conrad Veidt színészről, mint Gwynplaine (egy folyamatosan mosolygó ember) az 1928-ban készült A nevető ember című filmből, ami megalapozta a szereplő kinézetét. Ekkor Robinson bemutatott egy vázlatot a karakterről.Robinson úgy mesélte, hogy az általa bemutatott vázlat, pontosabban egy 1940-ben készített kártyája adta az ötletet, amelyből jött Finger asszociációja A nevető ember filmből. Robinsont még Kane fogadta fel asszisztensnek, mikor Robinson 17 éves volt és hamar ő lett a Batman képregényeknek a rajzolójává. 1975-ben nyilatkozta azt, hogy létre akart hozni a szuperhősnek egy olyan ellenfelet, aki gyakran visszatér, azonban nem egy gengszter vagy egy maffiózó, hogy könnyen felismerhető és megjegyezhető legyen. Egy olyan szereplőt akart létrehozni, aki bármikor alkalmazható Batman főellenségeként, mint egy gonosz-bohóc. Robinsont nagyon izgatták a gonoszok: az egyetemen azt tanulta, hogy sok negatív szereplőt ellentmondások alkotják, ami szintén hozzájárult a karakter humorának megalkotásában, elvégre Joker bár egy bohóc, mégis, egy bűnöző-pszichopata. Elmondása szerint a név jött először, aztán az illusztráció. „Egy vizuálisan izgalmas karaktert akartam. Aki bizarr és emlékezetes, mint A párizsi Notre-Dame-ban vagy bármilyen más egyedülálló fizikailag izgalmas karakterek.” Ötleteit Fingernek mondta el telefonon, majd bemutatta a vázlatait. Fingernek tetszett az ötlet, azonban a kinézetét komolytalannak tartotta, ezért mutatta meg a Conrad képeket.
Kane azt állította, hogy Robinson csak azután mutatta meg terveit, miután már Finger megmutatta neki a képet. Azt is mondta, hogy Robinson rajzait csak Jokernek a kártyáinak használták az első történetekben. Egy 1994-ben készült interjúban ezt mondta: 
 Robinson később helyesbítette mondandóját, miszerint Kane és Finger Joker megalkotója. Azt mondta, hogy ő csak annak a gonosznak volt a megalkotója, akit csak a Batman #1 miatt hozott létre. A karakter többi részét ők hozták létre.  Bár Kane tagadta Robinson állításait, sok képregény-történész Robinsont tartja Joker megalkotójának. 2011-ben Robinson is meghalt, így az igazságot nagy valószínűséggel nem fogjuk megtudni.
Joker 1940-ben debütált a Batman #1-ben, mint a címszereplő első visszatérő ellenfele, nem sokkal a főhősnek első megjelenése után a Detective Commics #27-ben, mely 1939 májusában jelent meg. Joker könyörtelen sorozatgyilkosként tűnt fel, aki előre bejelentett áldozatait Joker méreggel öli meg, mely az arcaikra groteszk mosolyt ragaszt, ami a halál beállta után is ottmarad. A karakter már második megjelenésében meghalt volna (ami ugyan abban a füzetben történt, mint az első), miután véletlenül leszúrta magát. Finger nem akart visszatérő gonoszt a történeteibe, mivel akkor Batmant alkalmatlannak lehetne bélyegezni. Azonban egy szerkesztő, név szerint Whitney Ellsworth utólag rajzolt egy panelt, melyből kiderült, hogy Joker életben maradt. Az első képregényekben sokszor tűnhetett úgy, hogy Joker meghal, hiszen volt, mikor bennmaradt egy égő házban, lezuhant egy világítótoronyból, egy szikláról, egy vonatról, és egy ház vermébe is beleesett. Persze mindig felbukkant a későbbiekben, így szinte már megszokottá vált, hogy Joker inkább meghal látszólagosan, minthogy börtönbe kerüljön. Az első füzetekben, bár még racionális céljai voltak (főleg a lopás), már sok, ma fontos elem felbukkant a karakter személyiségében. A Batman #7-ben például megölhette volna ellenségét, de ehelyett életben hagyta, hogy Batman is hallja, ahogy nevet rajta. A Batman #11-ben szintén megkíméli az életét, mivel szórakoztatónak tartja (nem így vélekedik azonban Robinról, akit majdnem meg is öl). Joker kilenc Batman füzetben tette tiszteletét az első 12-ből.A képregények hamar definiálták őt Batman és Robin legveszélyesebb ellenségeként, elvégre rengeteg embert megölt és egy vonatot is kisiklatott. A #13 füzettől Kane figyelme inkább az újságokban megjelenő rövidebb Batman történetekre korlátozódott, így Dick Sprang, Jack Schiff és Bill Finger dolgozott a projekten. Ekkor kezdett a DC Comics a gyerekek felé terjeszkedni azzal, hogy a történeteket gyerek-barátabbá tette, mely Joker karakterén is meglátszott. Az eddig sorozatgyilkos pszichopata átalakult egy csíntalan tolvajjá. Mark Waid képregényíró szerint az 1942-ben készült The Joker Walks the Last Mile című képregény volt a kezdete ennek az új, humorosabb változatának a karakternek.
Az 1942-ben készült Detective Comics #69, melyet „Double Guns”-ként ismernek (melynek borítóján Joker egy lámpából jön elő, két fegyvert tartva Batmanre és Robinra) az aranykor egyik legjobb szuperhős borítója és az egyetlen kép az aranykorból, ahol Joker normális pisztolyokat használt, ugyanis a kreatív csapat egy ennél találékonyabb karaktert akart csinálni.
Joker egyike volt azoknak a Batman-gonoszoknak, akik átmentek az aranykorból az ezüstkorba. Ez elég szerencsésnek számított, ugyanis abban az időben sok karaktert töröltek. 1951-ben írta meg Finger Joker eredettörténetét a Detective Comics #168-ban, melyből kiderül, hogy Joker volt a híres Vörös Sisak nevezetű bűnöző, aki véletlenül beleesett egy tartálynyi mérgező vegyi anyagba, amely kifehérítette a bőrét és zölddé változtatta a haját.1954-től a képregények nagyobb ellenőrzésen mentek keresztül, részben a Fredric Wertham pszichológus által keltett növekvő rosszallás miatt, aki kirohanást intézett a műfaj ellen, többek közt a Batmanben szerinte fellelhető homoszexuális felhangokért. Így megszűnt a képregényekben a vér és a szükségtelen erőszak, mely nem csak Batmant, hanem Jokert is megváltoztatta. A már egyébként is humorosabb stílusú karaktert még jobban lebutították, egy szerencsétlen piti-tolvaj lett belőle.
1964-ben Julius Schwartz lett a Batman képregények szerkesztője, aki nem szerette Joker karakterét, ezért egyre ritkábban jelent meg. 1966-ban jelent meg a képernyőkön a Batman televíziós sorozat, melynek egyik visszatérő gonosza volt Joker is. Itt is egy gyerekesebb gonosz volt, azonban a sorozat rendkívül népszerűvé tette a képregényeket, így ugyanazt a tónust folytatták. Mikor 1968-ban véget ért a sorozat a képregények népszerűsége nem szűnt meg és a sorozat hatására Joker is maradt a megszokott változatánál.
1973-ban, négy év kihagyás után tért vissza Joker a képregények lapjaira, hála Dennis O’Neil írónak és Neal Adams rajzolónak. Visszatérése a Batman #251-ben kezdődött, ismertebb nevén The Joker’s Five-Way Revenge, melyben Joker a régi, sorozatgyilkos pszichopata énében tért vissza. Eme képregény kezdte el a trendet, miszerint Joker egy takarékosabban használt, ámde központi karakter. O’Neil ezt mondta az ötletéről: „Egyszerűen csak vissza akartam vinni, ahonnan elkezdődött. Elolvastam néhány régi történetet, hogy rájöjjek, mit is akart Bob és Finger.” O’Neil azzal az ötlettel állt elő, hogy Joker őrült, ezért nem a börtönbe, hanem az Arkham Elmegyógyintézetbe szállítják minden bűntette után. Adams megváltoztatta a karakter kinézetét is, megnagyobbította az állát, karcsúbbá tette fejét.Az 1970-es években a kiadó sokat kísérletezett a karaktereivel, így Joker népszerűsége miatt 1975-ben megkapta saját sorozatát, a Jokert. Így ő lett az első gonosz a kiadónál, aki saját sorozatot kapott. A sorozat Joker tevékenységeit követte figyelemmel más bűnözőkkel. Az első füzetet is O’Neil írta. A történetek egy kedvelhető gonosszá tették őt, akit az olvasók támogatni tudtak. Bár Joker sokszor harcolt más gonoszokkal és gyakran ölt meg ártatlanokat, a szériában sosem harcolt Batmannel: Így lett a sorozat célja két rossz közötti harc bemutatása, nem pedig a jó és a rossz közöttinek. Tekintve, hogy a képregények még akkor is nagy ellenőrzéseken mentek keresztül, így a történeteknek mindig úgy kellett végződnie, hogy Jokert elfogják. A sorozat nem talált közönséget, így 9 képregény után, 1976-ban törölték.
A legemlékezetesebb változtatást azonban Steve Englehart író és Marshall Rogers rajzoló tette a karakterrel a nyolc füzetes Detective Comics #471–476 számokban, mely nagyban meghatározta Joker karakterét. A The Laughing Fish című történetben Joker átváltoztatja a város tavaiban élő halak nagy részét, hogy azok ijesztően mosolyogjanak, akárcsak ő. Ezek után megpróbál szabadalmat felvenni halaira, amik az ő arcát viselik, ámde mikor megtudja, hogy az természeti erőforrás, ezért nem szabadalmaztathatja, véletlenszerűen kezd bosszút állni ártatlan embereken. Joker elmebeteg és irracionális viselkedését átvették az 1989-ben készített Batman mozifilmben, majd a kilencvenes években futó Batman: A rajzfilmsorozatban adaptálták ezt a történetet. Englehart így fogalmazott a karakterrel kapcsolatban: „Joker egy nagyon őrült és ijesztő karakter. Vissza akartam hozni azokat az időket, amikor Batman hajnalban harcolt ezekkel az elmebetegekkel a világító hold alatt.”
Évekkel az 1966-os sorozat után a Batman képregények népszerűsége ismét zuhanni kezdett és majdnem törölték. Bár a hetvenes évek definiálta Joker karakterét mint egy pszichopata tömeggyilkos, de igazán a nyolcvanas években érte el ez a folyamat a tetőpontját, mikor is a kiadó elkezdett felnőtteknek szóló történeteket is kreálni, melyben Joker is kivette a részét, mint az értelmetlen gyilkosságok osztogatója. Néhány hónappal a Crisis on Infinite Earth után, melyben olyan, az ezüstkorból való szuperhősöket öltek meg, mint Flash vagy Supergirl, Frank Miller megírta A sötét lovag visszatér című képregényt, melyben Batmant mint egy idős és kifáradt szuperhőst, Jokert pedig mint egy ellenfele nélkül nem működő pszichopata gyilkosként mutatta be. A nyolcvanas évek végén Jokernek nagy hatása volt Batmanre és segítőire. Az 1988–89-es Halál a családban című képregénysorozatban agyonverte Batman segítőjét, a második Robint egy feszítővassal, majd felrobbantotta. A második Robin, név szerint Jason Todd nem volt olyan népszerű mint elődje, így a rajongókra bízták a sorsát: szavazással lehetett eldönteni, hogy éljen vagy haljon és az utóbbi lett a válasz. A történet nagyban megváltoztatta Batman világát, mivel ahelyett, hogy Joker névtelen járókelőket ölne, az egyik központi karakterrel végzett, amire eddig sosem volt példa. Így nem csoda, hogy Batmanben is nagy nyomot hagyott Robin halála.A nyolcvanas évek egyik legfontosabb képregénye volt a karakter szempontjából A gyilkos tréfa, melyet Alan Moore írt és Brian Bolland rajzolt. A képregény különlegessége, hogy sokat foglalkozik Joker karakterével és előzménye is kiderül belőle, miszerint, ő egy komédiás akart lenni, azonban tehetségtelensége miatt alkalmatlan volt és felesége eltartása érdekében elcsábította a bűn. Ezért is kellett ott lennie a vegyi gyáraknál, ahol beleesett a mérgező vegyi anyagba, mely tönkretette az arcát. Azelőtt tudta meg nem sokkal, hogy felesége egy balesetben meghalt, így a rengeteg borzalom, melyet át kellett élnie azon a napon megőrjítette őt. Azonban a történetből az is kiderül, hogy eredetére mindig máshogy emlékszik, így nincs egy 100%-os történet. A képregény másik híres momentuma, mikor is Joker hasba lövi Barbara Gordont, más néven Batgirlt, aki ennek következtében deréktól lefelé lebénul. A történet nagyon elismert kritikailag és nagy befolyása volt a későbbi képregényekre. Erre jó példa Barbara Gordon, aki a tragédia után orákulumként segítette Batmant. Filmekben is nagy befolyása volt, hiszen az 1989-es Batmanben Joker eredettörténete ezen alapul és a 2008-as A sötét lovag című filmben átvették a többlehetőséges eredettörténetet Joker számára, hiszen a filmben Joker több különböző történetet is elmond, miképp lett az, aki. A történet saját animációs filmet is kapott ugyanazon néven 2016. július 23-án, mely az első felnőtteknek szóló besorolást kapó DC képregény adaptáció lett.Az 1992-ben készült Batman: A rajzfilmsorozat bemutatta Joker első női társát, Harley Quinnt, egy volt pszichiátert, aki beleszeretett betegébe és mellé állt a bűnben. A sorozatban udvari bolond jelmezben van jelen. A karakter olyan nagy népszerűségre tett szert, hogy 1999-ben megjelent a képregényekben is, mint Joker barátnője. Ugyanebben az évben Alan Grant és Norm Breyfogle képregényéből, az Anarkyból kiderült, hogy a címszereplő Joker fia. O’Neil (aki a Batman sorozatnak a szerkesztője volt) azonban ellenezte ezt és megoldotta, hogy kiderüljön, Anarky nem Joker rokona. Azonban a sorozat hamarabb megszűnt, így nem tudták megcáfolni Anarky eredetét.Joker első fontosabb története az Új 52-ben (ami a DC Comics világának egy rebootja volt 2011-ben) a 2012-től futó Death of the Family című képregénysorozat, melyet Scott Snyder írt. A történet a Batman és Joker közötti kapcsolatot mutatja be, miközben Joker megpróbálja szétverni Batman adoptált családjának bizalmát. A történetben Joker jelmezét átalakították, a hagyományos lila öltöny helyett egy zilált, átlagos munkaruhát visel, azonban a nagyobb változtatás az arcán van, melyet még 2011-ben a Detective Comics #52-ben műtétileg eltávolítottak és itt különböző szíjjak segítségével ismét magára szerelt egyfajta maszk formájában. Joker arcát az Endgame című történetre helyreállították, amely Joker és Batman halálát mutatja be.
Bár az eredeti képregények alkotói sem akartak eredettörténetet csinálni neki (mivel szerintük nem az a lényeg, miképp lett, hanem, hogy jelenleg mi) több, mint az első képregény megjelenése után egy évtized múlva, 1951-ben kapta meg első eredettörténetét, mely szerint egy vegyi gyárban dolgozott, majd miután ki akarta rabolni munkahelyét egy vörös sisakban, beleesett egy vegyi tartályba, mely zölddé változtatta haját, elfehérítette arcát majd piros mosolyt ragasztott arra. Ezt a történetet dolgozta fel 1988-ban A gyilkos tréfa, mely hozzáadta Joker feleségének történetét is, aki éppen fiát várta, mikor egy balesetben elhunyt, éppen aznap, mikor férje a gyárát akarta kirabolni. A történet szerint felesége halála és új külseje őrjítette meg véglegesen. A képregényben hangsúlyozva van, hogy mivel a történetet maga az őrült Joker meséli el, így nem biztos annak hitelessége, sőt, maga a bohóc is bevallja, hogy mindig máshogy emlékszik, így nem is tudna igazat mondani. A történetet még rengeteg más képregény is átvette, melyekben gyakran felesége nem balesetben, hanem gyilkosság áldozata lesz.
Megbízhatatlan eredetére van utalás A sötét lovag című filmben, melyben Joker két eredetet is megoszt magáról két különböző embernek. A filmben először a később megölt alvilági bandavezérnek azt meséli, hogy részeges és agresszív apja egy este késsel fenyegette, majd vigyor szerű sebet vágott fia száján. Egy későbbi jelenetben, mikor Bruce Wayne estéjére tör be, úgy meséli a történetet, hogy a kedvese súlyosan megsérült egy balesetben, és mivel pénzük nem volt a műtétre, Joker, hogy kedvese bánatát enyhítse, saját kezével csúfította el magát: „Borotvát tettem a számba és ezt tettem magammal. És tudod, mi lett? Onnantól nem bírt rám nézni! Elhagyott. De én ezt viccesen fogom fel. Azóta mindig mosolygok!” Joker a film végén Batmannek is elkezdené mondani történetét, azonban a szuperhős lelöki őt egy épületről.
Ha valaki nem tud sokat Jokerről, akkor könnyen lehet, hogy Jack Napierként ismerheti, ugyanis ez a legismertebb név, ami az eredeténél fel szokott merülni. A név még az 1989-ben megjelent Batman című filmben jelent meg először, melyben Jack Jokerré válása előtt egy maffiavezérnek volt a jobbkeze, ámde felettese haragudott rá, így tőrbe csalta: elküldte őt és csapatát a város vegyi gyárába, melyben nem volt semmi. Jackék elmentek volna, azonban megjelent a rendőrség, majd kicsivel később maga Batman. A hős belelöki Jacket a vegyi anyagba, akinek az arcát egy eltévedt golyó is eltalál, és mivel azt hiszik meghalt, elmennek. Ámde Jack nem halt meg, bár ő nem így gondolja, hiszen új kinézete sokkal inkább emlékezteti a szerencsekártyájára, a Jokerre. A film folyamán az is kiderül, hogy Jack ölte meg Bruce szüleit is. A film forgatókönyve még a Gyilkos tréfa kijövetele előtt készült el, így nem csoda, hogy egy nagyon masszív eredetet akarta adni a karakternek. Ha a képregény hamarabb jelent volna meg, nagy valószínűséggel máshogy lett volna, hiszen a rendezőnek ez vált később a kedvenc képregényévé.
A nevet felhasználta még a Batman: A rajzfilmsorozat is, bár eredetet itt nem kapott a karakter. A Batman: A rém álarca című animációs filmben (mely a sorozatnak egy egész estés mozija) maga név nem hangzott el, azonban kiderült, hogy Jack már Jokerré válása előtt is bűnöző volt és itt is egy gengszter csapat vezetőjének volt a jobbkeze. Jokerré válásáról nem tudunk meg semmit, azonban eme sorozatnak a folytatásaként szolgáló The New Batman Adventures Őrületes szerelem (Mad Love) című epizódjában Joker Harley Quinn-nek meséli el történetét, mely szerint az apja folyton verte és ha rosszat csinált, akkor eltörte az orrát. A történetéből az is kiderül, hogy maga Batman dobta bele a vegyi anyagba. A rész vége felé Batman elmondja Harleynak, hogy Joker ezt a történetét rengetegféleképpen elmondta, így nagy valószínűséggel neki is hazudott.A nevet a képregények is gyakran átvették, sőt, még a Gyilkos tréfában látott eredetet is átírták már úgy, hogy Jokert Jacknek hívják.
2014-ben indult a Gotham című élőszereplős sorozat, mely Batman, városa és abban élőknek eredettörténetét hivatott bemutatni. A sorozatban szerepet kap James Gordon, Pingvin és Bruce Wayne eredete is, azonban az 1. évad 16. részében felbukkant egy Cameron Monaghan által alakított 17 év körüli gyermek, akit Jerome Valeskának hívtak. Az epizódban Jerome elvesztette a vándorcirkuszban dolgozó anyját, akit nagyban gyászol az egész cirkusz. James Gordon nyomoz az ügyben és a rész végére rájön, hogy az elkövető nem más volt, mint Jerome, aki utálta az anyját, annak rossz bánásmódja miatt. A rész végén, mikor megtudja, hogy valódi apja az idős és vak jövendőmondó volt a cirkuszból, elkezdett mániákusan nevetni, melyből a nézők könnyen gondolhatták azt, hogy a jövendőbeli Jokert láthatják.A második évadot vele harangozták be, minden előzetesben feltűnt és még a 2015-ös Comic-Conon is megjelent a színész, aki a biztonságiak vittek ki. A második évad elején Theo Galavan milliárdos kiszabadította őt és még néhány elmebeteget az Arkham Elmegyógyintézetből, akikkel csapatot alakítanak „Mániákusok” néven és elkezdik terrorizálni a várost. Miután a rendőrséget megtámadták, egy gálát tűznek ki célul, melyet élőben közvetít a tévé. A terv sikerül, hatalmas felfordulást csinálnak, ámde mikor Jerome éppen a 14 éves Bruce Wayne torkát vágná el, Theo Galavan (a megbízója) nyakba szúrja. A rajongók hatalmas hisztériát csaptak az új kedvencük haláláért, mely miatt sokan abba is hagyták a sorozat nézését. Bár maga a színész mondta el, hogy a karakter nem biztos, hogy halott marad, nagyban csökkent a sorozat népszerűsége.A harmadik évadra már hatalmas rajongótábora lesz a karakternek a sorozaton belül is, akik fel akarják támasztani. Ez nem is lehetetlen, hiszen a második évad végén Dr. Hugo Strange több karakterrel is elvégezte a műveletet. Így a szekta elrabolja Jerome holttestét és megpróbálják feléleszteni. Ez azonban nem sikerül és mivel a vezér tudja, hogy csapatának kell egy Jerome, magára vállalja a szerepet; levágja példaképe arcát és maszkként magán viseli. Jerome azonban mégis feltámad, majd miután visszaszerezte és magára tűzte arcát, nyilvánosan kivégzi a szekta vezérét és ismét megpróbálja megölni Bruce Wayne-t. A fiút egy karneválba viszi, ahol az Jerome követőivel egy nagy showban próbálják kivégezni az ekkor 15 éves fiút. Bruce azonban megszökik és majdnem megöli Jerome-ot, akit ezek után az elmegyógyintézetbe szállítanak.
A negyedik évadban Jerome láthatóan jól érzi magát az Arkhamban, mondhatni kiskirályként él ott, viszont tervez valamit. A gyanú be is igazolódik, ugyanis az Őrült Kalapos és Madárijesztő segítségével megszökik az elmegyógyintézetből, hogy Gothamet sötétségbe taszítsa a Madárijesztővel kifejlesztett gáz segítségével. Emellett keres valakit. Valakit, akit rég nem látott. Gyerekkorában ugyanis elválasztották tőle ikertestvérét, Jeremiah-t, mert tudták, hogy a fiú még sokra viheti. Jerome végül elbukik, amikor egy szabadtéri koncerten az ifjú Bruce Wayne-t, Jeremiah-t, a város vezetését és ártatlan civileket akar megmérgezni és megölni a nevető gázzal. Jerome a halála előtt még küld egy ajándékot (direkt a testvérének kikevert formulát a gázból), amelyet Jeremaih gyanútlanul kibont. A gáz előhozza a sötét énjét, megváltoztatja külsejét (kifehéríti bőrét, haja sötétzöldessé válik, szája vörös lesz). Folytatja Jerome tervét, hogy sötétbe borítsa Gothamet, viszont testvérével szemben Jeremiah megfontolt, nyugodt. Emellett kötődik Bruce Wayne-hez, mert hasonlónak gondolja kettőjüket. Terve Ra's Al Ghul segítségével beteljesül, elszigeteli Gothamet a külvilágtól, szabad kezet adva a különböző bűnbandáknak a sötétségbe borult város elfoglalására. Emellett Bruce szeme láttára lelövi Selina-t. Arthur Fleck
A történet szerint Arthurnak mindig azt mondta az anyja, hogy akármi is legyen az életben vele, mosolyogjon és a dolgok rendbe jönnek. Arthur ezt még  30 évesen is betartja: mikor életében a dolgok rosszra fordulnak, ő bohócnak áll.
Batman legnagyobb ellenfeleként van számon tartva, valamint rengeteg becenév ragadt rá az évek során. Ilyen például a „Bűn bohóc hercege” elnevezése, amit ő is rendszeresen használ. A DC univerzum fejlődése során két fajta változata lett népszerű: az eredeti, miszerint egy pszichopata sorozatgyilkos hatalmas intelligenciával, valamint fekete humorérzékkel. A másik verzió szerint (mely főképpen az ötvenes és hatvanas években volt népszerű) csak egy nárcisztikus és mókás tolvaj, aki nem jelent senkire sem komolyabb veszélyt. Csak úgy, mint a legtöbb hosszú időt megélt képregénykarakter, neki is sokat változott a személyisége az évek során, azonban, nem úgy, mint kortársai, akiknek előző személyiségeiket inkább ignorálják a későbbi történetekben. Jokernél ez egy jól ismert tény, mely abból fakad, hogy Joker maga alakítja ki személyiségét, melyet gyakran változtat.
Sokan magyarázzák Batman és Joker viszályának sikerességét a két karakter közti ellentétekkel. Míg Batman egy sötét és komor, ámde igazságos bűnüldöző, addig Joker egy színes és mókás, azonban roppant veszélyes pszichopata gyilkos. A látvány és a halál sokkal fontosabb (és szórakoztatóbb) számára, mint a pénz vagy a hatalom. Bár próbálja úgy mutatni, mintha minden emberhez közönyösen állna hozzá, nagyon fontos számára az emberek (főleg Batman) figyelme. A The Joker: Devil’s Advocate képregénytörténet szerint Joker több, mint 2000 embert ölt már meg, melyért sosem ítélték el az őrültsége miatt, melytől nem felelős a tetteiért. Sok cselekvése arra próbálja rávenni Batmant, hogy öljön, mondván, ha egy olyan önuralommal bíró személy, mint Batman képes embert ölni, akkor bárki olyanná válhat, mint Joker.
Joker legfőbb jellemzője az őrülete, bár az is igaz, hogy nem lehet egy pszichológiai rendellenességbe sem besorolni, mely azt eredményezné, hogy nem felelős a tetteiért. Éppen ezért alakult ki az a teória, miszerint Joker valójában nem őrült, mindössze egy nagyon okos pszichopata, aki azért, hogy elkerülje a kivégzését, eljátssza azt, hogy elvesztette az eszét. A Batman: Arkham Elmegyógyintézet című képregényben egy pszichiáter diagnózisa szerint Joker valójában nem őrült, hanem „szuper-épelméjűségben” szenved, vagyis, a modern világhoz túlságosan alkalmazkodik, amit lát vagy hall magáévá teszi, olyanná válik, ezért változik szinte naponta a személyisége.A Batman: A gyilkos tréfa történetében Joker elmondása szerint ő igenis őrült, annak az egyetlen rossz napnak köszönhet, melyben rengeteg szörnyűség történt vele. A képregényben lévő visszaemlékezésből kiderült, hogy elvesztette a várandós feleségét, valamint egy rablás során beleesett a vegyi anyagba, melytől megváltozott kinézete. Joker azonban azt is bevallja, hogy nem emlékszik valódi múltjára, így saját magának talált ki egyet, melyet gyakran változtat. A képregényben Joker párhuzamot állít közte és Batman között, mondván, hogy ő is biztosan egy rossz napnak köszönheti őrületét, azonban idegesíti, hogy Batman ezt nem hajlandó belátni. Peter Coogan képregénykutató szerint, Joker minden cselekedete mögött az áll, hogy megpróbálja magára formálni a világot. Ezért is csinálta meg azt a mérget, mely áldozataira is olyan mosolyt ragaszt, mint amely neki is van.Joker nagyon szeret káoszt és félelmet generálni, ezt általában véletlenszerű áldozatokkal teszi meg. Már a Batman #1-ben is véletlenszerűen ölte meg Gotham arisztokratáit, mely szokását később sem hagyta el. A The Laughing Fish történetben megmérgezi Gotham vizeit, hogy a halak kinézete hasonlítson sajátjáéra. Ezek után szabadalmat próbál felvenni rájuk, majd mikor megtudja, hogy természeti erőforrásra nem tud szabadalmat felvenni, ismét véletlenszerűen öl embereket. A sötét lovag című filmben szintén véletlenszerűen vadászik az emberekre, ezzel követelve, hogy Batman levegye maszkját és átadja magát a hatóságoknak.
Joker és Batman kapcsolata az évek folyamán folyamatosan változott. Az aranykorban általában a szokásos gonosz-hős kapcsolat állt fent közöttük. Joker utálta ellenségét, amiért az folyamatosan keresztbe tett neki. Bár utálta, mégsem ölte meg, amikor tehette volna, mondván, hogy túl jól szórakozik rajta. Az 1942-ben megjelent Batman #12-ben már az állította, hogy nem egyszerűen akarja megölni ellenségét, hanem egy különleges módon, ahogyan senki más nem tudná megcsinálni. Ezek után egyre többet szórakozott ellenfelével, halálos játékokra hívta ki, melyektől olyan jól érezte magát, hogy később már le se akarta leplezni, mivel akkor véget érne a játszma közöttük.Az ezüstkorban, mivel a karaktert lebutították, a köztük lévő viszony is így alakult át. Joker általában csak rabolni akart, így Batman szimplán csak egy zavaró tényező volt, aki megakadályozta ebben. A bronzkorban visszatért a régi változata, így céljai ismét változtak, az új „küldetése” ősellensége megszégyenítése lett. A modern korban már komolyabb elemzést is kapott a két szereplő közti viszony, mely szerint, mind két személy megszállottja egymásnak.
Batman undorodik Jokertől, mivel ő minden olyat képviselt, ami ellen harcol. Bármennyire is gyűlöli, nem akarja megölni, mivel azzal átlépné azt a morális határt, miszerint nem öl embert, mert akkor ugyan olyanná válna, mint azok, akik ellen harcol. Joker ezzel szemben egyfajta szeretet is érez ellensége iránt. Véleménye szerint Batman ad értelmet az életének. Ettől függetlenül, sokszor próbálja megölni. A Going Sane című történetben Joker azt hiszi, hogy végzett ellenségével, ezért úgy dönt, hogy befejezi bűnöző karrierjét, átoperáltatja az arcát, majd beleszeret egy nőbe, akivel össze is házasodnak. Végül, mikor Batman ismét felbukkan, Joker újra megőrül és ismét gyilkolni kezd. A sötét lovag visszatér történetben, miután Batman visszavonul, Joker katatón állapotba kerül az Arkham elmegyógyintézetben, melyből csak akkor ébred fel, mikor Batman visszatér. A Batman: A rajzfilmsorozat Az ember, aki megölte Batmant című epizódjában szintén azt szintén azt hiszi, hogy meghalt, és miután meggyőződött haláláról (kirabolt egy üzletet, azonban nem jött Batman, hogy megállítsa) elszomorodott és ellensége feltételezett gyilkosát egy koporsóba zárva savba dobta.
Már a kezdeti képregényekben is megmutatkozott, hogy Joker mennyire nem szereti Robint. A Batman #11-ben megölhetné Batmant, azonban nem akarja, ellentétben Robinnal, akivel egyből végezni akar. Joker első olyan tevékenysége, mellyel maradandó nyomot hagyott Batman egyik társában, az A gyilkos tréfában történik meg, mikor is derékba lövi Barbara Gordont, a régi Batgirlt, aki ennek következtében deréktól lefelé lebénul és tolószékbe kényszerül. A következő cselekedete azonban még nagyobb nyomot hagyott Batman történetében, mikor is a Halál a családban képregényben megölte a második Robint, Jason Toddot. A fiút egy feszítővassal agyonverte, majd anyjával együtt felrobbantotta. A karakter halála nem hatotta meg az olvasókat, Jason nem volt olyan népszerű, mint elődje, így a rajongók szavazhattak arról, hogy túlélje-e a robbanást, vagy ne. Mint az tudjuk, végül meghalt, azonban később feltámasztották, azonban ekkor már gonoszként tevékenykedett. A 2000-ben megjelent Batman Beyond: Joker visszatér című animációs filmben a harmadik Robinnal, Tim Drake-kel (a film világában nem volt Jason Todd, így ott ő csak a második) is csúnyán elbánik, megkínozza, majd miután elmondta Batman valódi nevét, átmossa az agyát, és a már beszélni sem tudó gyermeket saját mintájára faragja, majd fiává fogadja. Mikor tőle kéri, hogy lője le Batmant, a fiú nem képes ezt megtenni, helyette Jokerrel végez. Ez az esemény a képregényekben sosem történt meg, azonban egy ismert pontja a DC animációs univerzumnak. A Detective Comics #810-ben azt állítja, hogy kedvenc munkája a Robin-ölés. A Death of the Family című történetben Joker elfogja az eddigi összes Robint, Batgirlt és Batmant is, hogy megmutassa Batmannek, hogy milyen fölöslegesek is ők, valamint, hogy csak elgyengítik a hőst. A rajongók a Robinok iránti utálatát azzal magyarázzák, hogy Joker riválisként tekint rájuk, mivel ellopják Batman figyelmét.Batman jó barátjának, James Gordonnak is sokszor próbálta tönkretenni az életét. A gyilkos tréfában miután lelőtte lányát, képeket mutatott a meztelen és véres Barbaráról, amint szenved. Ezzel azt akarta bizonyítani, hogy mindenki, még egy olyan jó rendőr is, mint James, meg tud őrülni egy rossz nap hatására. A No Man’s Land című történetben megölte Sarah Essent Gordon második feleségét is, azonban a nyomozó még ezután sem bírt végezni vele. Batmanen kívül más szuperhősökkel is gyakran szembe került, ilyen például Superman vagy Wonder Woman.
Harley Joker szárnysegédje, egyben barátnője. Először a Batman: A rajzfilmsorozatban tűnt fel, majd több képregényben is megjelent. Az első néhány részben, melyben feltűnt, viszonylag barátságosnak tűnt kettejük viszonya. A második epizódban, melyben szerepel, meg is siratja Jokert, akiről azt hiszi, hogy meghalt. Ekkor még nagyon ragaszkodott szerelméhez, akit semmilyen körülmények között nem árult volna el. A két jó madárka című epizódban jelent meg először, hogy Joker bántja barátnőjét. Miután egy balul elsült rablásból elmenekülnek, Harley rossz pisztolyt ad oda szerelmének, aki emiatt nem tudja lelőni Batmant. Ezek után Joker kidobja Harleyt aki ezt követően megismeri legjobb barátnőjét, Méregcsókot is. A lányt többször is bántotta barátja, azonban végül mindig megbocsátott. A Harlequinade című epizódban azt mondja Batmannek, hogy azért szereti Jokert, mivel vele minden mókás. Ugyanebben, mikor Joker már egy atombombát is rádobna, Harley le akarja lőni, azonban puskájából csak egy zászló jön elő. Ekkor mind a két fél megbocsát a másiknak. A híres képregényből, melyet később a sorozat is adaptált, a Mad Love történetéből derült ki a karakter múltja, miszerint egy pszichiáter volt, akit beleszeretett a páciensébe, miután az megosztotta vele tragikus múltját, az alkoholista apjáról, aki folyton verte.„Hamarosan világossá vált számomra, hogy Joker, mint egy dühöngő gyilkos őrült, valójában egy megkínzott lélek, aki szeretetet és elfogadást akar. Egy elveszett, sérült gyermek próbálja megnevettetni a világot. És mint mindig, ott volt az önelégült Batman a szándékkal, hogy tönkre tegye az én angyalomat. Igen, beismerem. Szakszerűtlennek hangzik, de beleszerettem a betegembe.” - Harley önvallomása. Batman a képregény végén elmondja, hogy Joker hazudott, és azóta csak kihasználja Harleyt, mióta csak találkoztak. A lány nem hisz neki, ezért megpróbálja megölni. Joker, mikor ezt megtudja, kidobja barátnőjét az ablakon. Harley ekkor már azt érzi, hogy nem tudja megbocsátani Joker tettét, azonban, mikor az elmegyógyintézetben egy üzenetben bocsánatot kér, Harley ismét beleszeret.
Harley a későbbi képregényekben megpróbált minél inkább távol maradni őrült barátjától és kialakítani egy normális életet. Ez természetesen múltja miatt nem lehetséges. Jokert bár nem érdekelte azelőtt barátnője sorsa, miután elhagyta, többször is próbálkozott a visszaszerzésével. Harley az Új 52-ben csatlakozott az Öngyilkos osztaghoz, melyben viszonyt folytatott Lövésszel. Az ő halála után Joker ismét megkeresi Harleyt, hogy felhasználhassa őt a Death of the Family című történetben. Harleyt ezután meg akarja ölni, ám a lány megszökik tőle.
Joker külseje általában az adott képregényrajzolótól függően változó, csak az alapok azok, amik mindig visszatérőek, melyek a zöld haja, fehér bőre és lila öltönye. Szeme körül vagy fekete smink, vagy simán fehér bőre látható. Szemöldöke csak azon változatoknál látszik, melyeken nincs szeménél smink, ez esetben az is zöld, vagy fekete. Szeme színe zöld. Ajkait általában piros smink fedi, mely néha lemoshatatlanul arca része, máskor pedig csak rúzsként van rajta. Ilyen esetekben gyakran fekete a színe. Mosolya gyakran irreálisan nagy (az 1950-es években még ki is lógott arcáról) azonban néha teljesen normális a mérete.
Már az első feltűnésekor megkapta a mára híressé vált öltözetének alapját: a lila öltönyét. Az, hogy mik díszítik ezt a ruháját, mindig változó, azonban az öltönye színe szinte állandó. A Batman #1-ben egyelőre csak az öltönye színe volt kiemelkedő, alatta fehér inget viselt, azonban már akkor sem futamodott meg öltözékének átváltása alól: az első füzetben egy rendőrnek öltözött, hogy közelebb férkőzhessen áldozatához. A későbbi képregényekben elterjedt a különféle színű ingek és nyakkendők használata, ezek persze mindig változtak. A lila öltönyét először A sötét lovag visszatér című képregénysorozatban váltotta le hosszabb időre, melyben fehér öltönyt, lila inget és fehér nyakkendőt viselt. Ezek után rengetegféle ruhája jött létre, ilyen például a Death of the Family történetben viselt változat, mely kék munkaruha.
Jokerenek nincsenek szuper-képességei. Fegyverzetét is személyiségéhez igazította, gyakran támad borotvaélű kártyákkal, robbanó golyókkal, és egyéb kellemetlen meglepetésekkel. Az öltönyén viselt virágból általában sav jön ki, kesztyűjén pedig gyakran visel sokkolót, melytől áldozata elevenen megsül. A legnépszerűbb fegyvere azonban kétségkívül a Joker méreg (szokták Joker gázként, Nevető gázként, valamint Vigyorexként fordítani), melytől az áldozat elkezd nevetni, majd külseje eltorzul, ezek után vagy kómába kerül, vagy meghal. Már első megjelenése óta használja ezt a mérget, melynek csak ő tudja a receptjét. Joker immúnis a gázra, ahogyan sok más méregre is.Néha ellensége fegyvereit is lemásolja, természetesen az ő stílusához igazítva. A The Joker’s Utility Belt történetben csinált magának egy olyan övet, mint amilyen Batmannek is van. A The Joker Follows Suit című képregényben megépítette a saját Batmobilját, melyet Joker mobilnak nevezett el. Az autó sokban hasonlít a Batmobilra, azonban lilára és zöldre van festve, oldalán egy nagy „J” betű, elején pedig egy nagy Joker fej található. Könnyen be tud szivárogni a gothami televízióba, gyakran szokta üzeneteit ott közvetíteni.Joker jól képzett közelharcban, egyszer vívott Batmannel, akkor le is győzte, bár megölni nem akarta. Jól bánik a lőfegyverekkel, még ha pisztolyai általában nem is valódiak. Gyakran csak egy zászló bukkan ki a csőből, melyre „Bang” van ráírva. Ez esetben, ha még egyszer meghúzza a ravaszt, a zászlót kilövi, mely beleáll az áldozatba.
Első megjelenése a képernyőkön Cesar Romeróhoz köthető, aki az 1966-ban készült Batman televíziós sorozatban keltette életre a karaktert. Eme sorozatban Joker az 1950-es és 1960-as évek képregényeiből ismert változatát mutatta be, mely inkább egy szerencsétlen és gyerekes gonosz volt, mintsem egy komoly fenyegetést jelentő gyilkos pszichopata. Cesar Romero nem akart megválni bajuszától a szerep kedvéért, így (bár le van festve fehér festékkel, mely az egész arcát eltakarja) mindig látszik a bajsza. A karakter ezen változata nem csak a sorozatban, de a szintén 1966-ban készült, a sorozatra épülő Batman mozifilmben is tiszteletét teszi. A sorozat bár hatalmas sikernek bizonyult, 1968-ban mégis megszűnt.1968 és 1969 között futott a The Adventures of Batman című animációs sorozat, melyben Larry Storch szinkronizálja a karaktert. A Scooby-Doo újabb kalandjaiban is feltűnik egy rész erejéig, itt szintén Larry adja hangját. A The New Adventures of Batman sorozatban is megjelenik, itt Lennie Weinrib alakítja. Az 1985 és 1986 között futó The Super Powers Team: Galactic Guardiansban is megjelent egy rész erejéig, itt Frank Welker szinkronizálja.
1989-ben jelent meg a Batman film, melyben Jack Nicholson játszotta a karaktert. A filmben kiderül Joker eredete is, mely szerint Jack Napier volt a valódi neve és már Jokerré válása előtt is bűnöző volt. Viszonyt folytatott a maffia vezetőjének barátnőjével, melyért öngyilkos akcióba küldte őt felettese, a vegyi művekbe. Itt találkozott Batmannel, akitől megpróbált elmenekülni, de balszerencséjére beleesett az ottani vegyi anyagba. Bár mindenki azt hitte, meghalt, túlélte, azonban arcára fagyott egy ijesztő és groteszk vigyor, mellyel áldozatait is ellátja az általa „Vigyor ex” névre keresztelt méreggel, melytől az áldozat haláláig nevet, majd ráfagy a vigyor. A történetben Joker megőrülése után beleszeret a Vicki Vale nevű újságíróba, akiért mindent megtesz, hogy megkaphassa. A filmben később kiderül, hogy Jack ölte meg Bruce Wayne szüleit is, mely miatt Batman a film végén megöli Jokert. A színész hatalmas elismerést kapott alakítása után és sokáig őt nevezték a legjobb Jokernek.1992-ben kezdődött a Batman: A rajzfilmsorozat, melyben a híres Mark Hamill játszotta Jokert. A karakter a sorozat második részében tűnt fel először, melynek a Karácsony a Jokerrel címet adták. Összesen 17 részben szerepelt. Joker itt kapta meg segédjét és barátnőjét, Harley Quinnt is. A sorozat kapott egy külön animációs filmet (mely egyben az első szuperhősös animációs film volt) Batman: A rém álarca címen, melyben szintén szerepet kapott a karakter. A film bár anyagilag bukott, kritikailag nagyon sikeres. A sorozat végül 1995-ben ért véget, azonban folytatása, a The New Batman Adventures két évre rá kezdődött és 1999-ig futott. A szinkronhangok maradtak, így a Hamill által szinkronizált Joker 6 részben tűnhetett fel. Eme Joker szerepelt még a Batman és Superman animációs crossoverben, melyben összefogott Lex Luthorral. Hamill alakította még Az igazság ligája című animációs sorozatban a szereplőt és feltűnt a Batman of the Future: Joker visszatér című animációs filmben is. 1992 óta folyamatosan Hamill adta a szereplő hangját, egészen 2004-ig, mikor is Kevin Michael Richardson kapta meg a szerepet a The Batman című animációs sorozatban, mely 2008-ig futott és a karakter az öt évad során 20 részben tűnt fel. A sorozat kapott egy saját filmet is, Batman és Drakula címen, melyben szintén feltűnt Joker.
2008-ban készült el A sötét lovag című film, melyben Heath Ledger alakította a karaktert. Mikor bejelentették, hogy ő fogja játszani az őrült bohócot, a rajongók hatalmas hisztériát csaptak, volt, aki addig is elment, hogy ez a világ eddigi legrosszabb választása. A szereposztás azonban nem változott, viszont Ledger mindent megtett azért, hogy jól hozza a szerepet: bezárkózott egy hotelszobába és ott gyakorolt a szerepére. Sok képregényt olvasott, melyben szerepelt a karakter, ilyen például a Batman: A gyilkos tréfa és a Batman: Arkham Elmegyógyintézet. A szerep nagyon megviselte és különféle gyógyszereket is kellett szednie. Miután befejeződött a forgatás, 2008. január 22-én holtan találták lakásában. Halála oka túladagolás volt. A filmet végül 2008. július 18-án mutatták be és hatalmas sikert aratott. A legtöbb kritika Ledger zseniális alakítását méltatta és a legjobb Jokernek kiáltották ki. A film az eddigieknél is jóval sötétebb és reálisabb, így Joker kinézete is ehhez igazodott: fagyott vigyor helyett kettő vágása van arcán, melyek mosolyt formáznak, bár maga a karakter viszonylag ritkán mosolyog. A filmben nagy hangsúlyt kap Batman és Joker közötti kapcsolat, miszerint Batman azért nem öli meg Jokert, mivel nem akar átlépni egy erkölcsi határt, míg Joker azért nem öli meg Batmant, mivel túl jól szórakozik rajta. Joker eredete nincsen megtárgyalva a filmben, csak a szereplő beszél róla, azonban mindig teljesen mást mond. A 81. Oscar-gálán posztumusz ítélték oda neki a legjobb férfi mellékszereplőnek járó Oscar-díjat.
2009-ben jelent meg a Batman: Arkham Asylum című videojáték, melynek fontos szereplője volt Joker, akit ismét Mark Hamill alakít. A történet szerint Batman éppen elfogja ellenfelét, azonban mikor bekísérnék az elmegyógyintézetben lévő cellájába, Joker barátnője, Harley Quinn segítségével kiszabadít minden rabot az elmegyógyintézetből. Innentől minden rab Batmanre vadászik, aki mindent megtesz a rend helyreállításáért és Joker elkapásárért. A játék hatalmas sikereket ért el, így nem csoda, hogy 2011-re lett is egy folytatás Batman: Arkham City néven. A játékban Joker halálos betegségben szenved és Batmannel akarja megszereztetni a gyógyírt. A végén Batman meg is szerzi, azonban tétlenkedik, így Joker karon szúrja. Batman ennek következtében elejti a folyékony gyógyszert, melynek üvege széttörik és az életmentő szer elfolyik. Joker így elfekszik a földön, várva halálát, közben Batman elmondja neki, hogy ő megmentette volna, ha ő nem szúrja meg. Jokernek ezek az utolsó szavai hozzá: „Valójában… ez elég vicces…”. A karakter játékban lévő változata megkapta „Az év szereplője” díjat a 2011-es Spike Video Game Awardszon. A játék megjelenése után Hamill azt nyilatkozta, hogy visszavonul a szereplőtől. Ettől függetlenül jött folytatás 2013-ban, pontosabban előzmény Batman: Arkham Origins néven, melyben Troy Baker adta Joker hangját. Készült egy animációs film is, melyet 2014-ben adtak ki Batman: Az Arkham ostroma címen. A film szintén az Arkham univerzumba tartozik és az Arkham Origins és az Arkham Asylum közé tehető időrendben. A film inkább az Öngyilkos osztag csapatát állítja középpontba, mintsem, hogy Batmanről szólna. A filmben szintén Baker adja Joker hangját. Végül 2015-ben jött a Batman: Arkham Knight, ami már az Arkham City után játszódik, bár nem sokkal. A történetben Batmannek hallucinációi vannak, melyekben mindig feltűnik Joker is, akit ismét Hamill szinkronizál.
2010-ben mutatták be a Batman: Piros sisak ellen című animációs filmet, melyben John DiMaggio alakítja Jokert. A film Jason Todd, a második Robin történetét dolgozza fel, mely szerint Joker agyonverte őt egy vasrúddal, majd felrobbantotta. Jason később visszatér a halálból, hogy megküzdjön Batmannel. A film nagy kritikai sikert aratott. A karakter feltűnt még a 2013-as Batman: A sötét lovag visszatér 2. részben, melyben Michael Emerson adja hangját. A film a nagy sikerű A sötét lovag visszatér című képregény adaptációja. Benne van még a 2015-ben készült Batman határtalanul: A szörnyek keringője című animációs alkotásban, melyben szintén Troy Baker szinkronizálja.
2014-ben kezdődött a Gotham című sorozat, melyben Joker is szerepet kapott és Cameron Monaghan alakítja. A sorozat Batman eredetét hivatott bemutatni, így Joker is még fiatalként van benne a sorozatban. Itt a neve Jerome Valeska, aki utálta a vándorcirkuszban dolgozó anyját, ezért megölte őt. Ezek után az Arkhamba szállítják, ahonnan egy Theo Galavan nevű milliárdos szabadítja ki, vele együtt más őrültekkel, akikkel nagy káoszt teremtenek a városban. Végül maga a Galavan szúrja nyakba Jerome-ot, hogy hőstettéért nagy elismerést kapjon. A karakter nagy rajongótábort kapott és mikor azt hitték, szeretett pszichopatájuk meghalt, nagy hisztériát csaptak és sokan abba is hagyták a sorozat nézését. Végül a második évad utolsó részében kiderült, hogy Jerome-ot feltámasztotta Hugo Strange, majd kiszabadult az Arkham elmegyógyintézetből.
2016 augusztusában jelent meg a Suicide Squad – Öngyilkos osztag című akciófilm, mely a DC-moziuniverzum része. A filmben elsősorban a gonoszok kapnak nagy szerepet, köztük Harley Quinn és Joker, akit Jared Leto alakított. Leto szereposztását a rajongók ismét kritizálták, mondván, hogy nem lesz olyan jó, mint Heath Ledgeré. Mikor kiderült, hogy a karakter a filmben tetoválást fog viselni, mindenki temette az egész karaktert. Ettől függetlenül Jared Leto mindent megtett a hiteles alakításért, pszichiáterekkel és valódi pszichopatákkal is beszélt. A film elsősorban negatív kritikákat kapott, kiemelve Leto Jokerét. Sokan a meglepően kevés szerepét kritizálták, mely azért történt, mivel kivágták a jeleneteit. Maga a színész is hangot adott sajnálatának, valamint az nyilatkozta, hogy leforgatott jeleneteiből külön filmet lehetne csinálni.2016-ban jött ki a Batman: A gyilkos tréfa című animációs film, mely az azonos című képregény adaptációja. Joker szerepében Mark Hamill tért vissza, mivel a film kedvenc képregényének adaptációja. Bár ez a film lett voln az utolsó alakítása a Bűn Bohóc Hercegeként, még abban az évben visszatért, mégpedig a Justice League Action című animációs sorozatban.A Lego Batman – A film animációs szuperhős vígjáték premierje 2017. január 29-én volt Dublinban. A történet középpontjában a DC karakterei állnak és természetesen Joker és Batman újabb összecsapása szolgáltatja a film fő témáját. Joker eredeti szinkronhangja Zach Galifianakis.
2009 januárjában egy fehérre maszkírozott férfi fekete szemekkel és vörösre festett hajjal a belgiumi Dendermonde városában késével megölt 2 csecsemőt és egy dadust, illetve tizenkét további gyermeket megsebesített. Utóbb más újság mellett a De Standaard is megjegyezte, hogy a gyilkos megjelenése és viselkedése hasonlított Jokerére. Állítólag az elkövető ugyanúgy játszott a rendőrséggel, és kihallgatása alatt ő is nevetett.

A Jón-tenger (olaszul Mare Ionio; görögül Ιόνιο Πέλαγος / Jónio Pélagosz; albánul Deti Jon; latinul Mare Ionium) a Földközi-tenger peremtengere, az Adriai-tenger déli előtengere Olaszország (Szicília, Calabria, Salentói-félsziget) és Albánia délnyugati, illetve Görögország nyugati partjai között. Területe mintegy 575 000 km². Átlagos mélysége 3000 méter, de délkeleti peremén található a Földközi-tenger legmélyebb pontja, a Hérodotosz-hasadék (5121 méter) is. Vizének középhőmérséklete januárban 15 °C, júliusban 25 °C, sótartalma eléri a 37‰-et. Uralkodó áramlatai kelet–nyugati irányúak, az árapály nem jelentős.
Északról az Otrantói-szoros, dél felől a Szicília és a Peloponnészosz-félsziget legdélebbi pontjait összekötő vonal határolja. Nyugati, olaszországi partvidékét néhány nagyobb öböl tagolja (Tarantói-öböl, Squillacei-öböl). Az Appennini-félsziget és Szicília közötti, 3,5 kilométer széles Messinai-szoros köti össze a Tirrén-tengerrel. Keleten, a szárazföld közelében szigetek sorakoznak: Albániánál Sazan, ettől délre a Görögországhoz tartozó Jón-szigetek (Korfu, Paxí, Lefkáda, Itháki, Kefaloniá, Zákinthosz), valamint több kisebb sziget (Sztrofádesz-szigetek, Szfaktiría, Szapiéndza, Szhíza). A görög partvonalat a szárazföldbe mélyen benyúló, hosszúkás öblök jellemzik (Amvrakíai-öböl, Pátrai-öböl, Korinthoszi-öböl). Főbb kikötői Olaszországban Siracusa, Augusta, Catania, Taranto, Albániában Saranda, Görögországban Kérkira (Korfu), Igumenítsza, Párga, Fiszkárdo, Pátra, Methóni. A Jón-tenger középső és déli területei egybeesnek a Földközi-tenger szeizmológiai értelemben egyik legaktívabb részmedencéje, a több litoszféralemez találkozásánál lévő Jón-medence északi részével.
Egyes feltételezések szerint a Jón-tenger nevét Zeusz egyik szeretőjéről, Ió királylányról kapta, egy másik hagyomány szerint a névadó egy illír királyfi, egyes változatokban Adriasz, más verziókban Dürrhakhosz király fia, bizonyos Ioniosz lehetett.
Magyar nagylexikon  X. (Ir–Kip). Főszerk. Bárány Lászlóné. Budapest: Magyar Nagylexikon. 2000.  329–330. o. ISBN 963-9257-02-8
A Jóreménység foka (afrikaansul: Kaap die Goeie Hoop, hollandul: Kaap de Goede Hoop, angolul: Cape of Good Hope, portugálul: Cabo da Boa Esperança) egy sziklás földnyelv Dél-Afrikában az Atlanti-óceán partján.
Gyakori tévedés, hogy a Jóreménység foka Afrika legdélibb csúcsa és osztópont az Atlanti-óceán és az Indiai-óceán között, de valójában a legdélibb pont a tőle 150 kilométerre délkeletre lévő Tű-fok (másként Agulhas-fok).Először 1488-ban a portugál Bartolomeu Dias kerülte meg, hogy a Távol-Kelettel közvetlen kereskedelmi kapcsolatokat alapítson meg.
A Jóreménység foka a Fok-félszigeten (angolul Cape Peninsula) helyezkedik el a Dél-afrikai Köztársaság Western Cape tartományában, Fokvárostól 50 kilométerre délre.
Néhány elképzelés szerint az európai felfedezők előtt már jártak itt kínai, arab és indiai felfedezők és kereskedők is. 1488-ban fedezte fel a portugál Bartolomeu Dias, aki „a viharok fokának” (Cabo das Tormentas) nevezte el. Az első holland telepesek először 1652-ben érkeztek meg. A holland gyarmati ügyintéző, Jan van Riebeeck 1652. április 6-án megalapított egy ellátmánytábort a Holland Kelet-indiai Társaság részére a Jóreménység fokától 50 kilométerre északra, a Tábla-öbölben, ebből lett a későbbi Fokváros.
Ez a szócikk részben vagy egészben  a   Cape_of_Good_Hope című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.

José Antonio Páez (teljes nevén José Antonio Páez Herrera; Curpa, Acarigua mellett, Új-Granada Alkirályság, 1790. június 13. – New York, Amerikai Egyesült Államok, 1873. május 6.) új-granadai születésű venezuelai katonatiszt, politikus, Venezuela köztársasági elnöke. Kortársai a Kolumbia függetlenségéért folyó harcok során „A síkvidékek kentaurja” (El Centauro de los Llanos) néven emlegették. A venezuelaiak nemzeti hősként tisztelik és országuk alapító atyjának tartják őt.
A latin-amerikai függetlenségi háborúkban (1810–1825) harcolt a spanyol függés alatt álló Új-Granada Alkirályság venezuelai területeinek szabadságáért. Részt vett az önálló Kolumbia megalakulásához (1819) vezető harcokban, majd 1829-ben Venezuela a vezetésével megvívott harc eredményeként önállósította magát Nagy-Kolumbiától. Három ízben volt hazája köztársasági elnöke, összesen tizenegy éven keresztül (1830–1835, 1839–1843, 1861–1863), de az 1830–1848 közötti időszakot általában is a Páez politikai és gazdasági befolyása alatt álló konzervatív oligarchia korszakaként ismeri a történettudomány (páezizmus, paecismo). Utolsó elnöki mandátuma idején diktátorként irányította az országot. Páez a 19. századi caudillók, a helyi hadurakból, katonai vezetőkből lett dél-amerikai államfők egyik tipikus képviselője volt. Venezuela első szabadkőműves nagymestere, valamint a skót rítusú szabadkőművesek első nagyparancsnoka volt.
A sűrűn lakott partvidéktől távol, a Méridai-Kordillerák délkeleti előterében, szegénysorban élő mesztic szülők, Juan Victorio Páez és María Violante Herrera gyermekeként született, hét testvére közül egyedül ő érte meg a felnőttkort. 1798-ban anyja Guanare városába küldte, hogy ott doña Gregoria Díaz magániskolájában végezzen általános tanulmányokat. Miután tizenhét éves korában, 1807-ben útban hazafelé útonállók támadták meg, és Páez a banda egyik tagját önvédelemből megölte, ezért menekülni kényszerült a városból. Marhapásztorként (llanero) helyezkedett el a nagybirtokos Manuel Antonio Pulido egyik a világtól eldugott ranchán, La Calzadán, idővel pedig marhakereskedéssel is foglalkozott. 1809. július 1-jén Canaguában házasságot kötött a tizenhét éves Dominga Ortizszal. Frigyükből később tíz gyermek született, de közülük csak ketten, María és Manuel Antonio érték meg a felnőttkort.
Páez 1810 elején csatlakozott az Új-Granada Alkirályság (a későbbi Nagy-Kolumbia) függetlenségéért vívott szabadságharchoz. Legelőször a Barinas környéki harcokban vett részt a korábbi munkaadója, don Pulido vezette lovascsapatban, ahol őrmesteri rangig vitte. 1813-ban visszatért polgári foglalkozásához, ismét marhakereskedő lett, majd a spanyol tábornok, Antonio Tiscar parancsára – saját jól felfogott érdekében – néhány kisebb szolgálatot tett a megszálló spanyol hadseregnek, de az általuk felajánlott katonai rangot visszautasította. Még ugyanazon év októberében önállósította magát és egy 400-600 llaneróból álló szabadcsapat élén harcolt a spanyolok ellen. Időről időre csatlakozott ugyan különféle reguláris alakulatokhoz, de zabolátlan természete alkalmatlanná tette az alaki és katonai fegyelemre, így javarészt llanerói élén küzdött szűkebb pátriája, a mai Délnyugat-Venezuela függetlenségéért. Páezt, a Barinas környéki hegyvidék rettegett gerillavezérét keménykezűségéről ismerték, aki rohamosan gyarapodó gerillaseregével mind fontosabb tényezővé nőtte ki magát. Kortársai „a Llanos kentaurja” (El Centauro de los Llanos) néven emlegették.
1816 szeptemberében a szabadságharcot vezető Simón Bolívar jóváhagyásával – valamint a helyi elit, tisztviselők és általában a lakosság támogatásával – Santander tábornok helyét átvéve a nyugat-venezuelai hadseregszárny parancsnoka lett. Fő feladata a royalista csapatok elleni védekezés katonai megszervezése volt. Függetlenségét Venezuela ekkor még nem nyerte el, de a szabadságharc során az Új-Granada Alkirályságtól elszakított, független területek élén a szintén venezuelai születésű Bolívar állt. Felsőbbségét és parancsnokságát Páez ugyan elismerte, de kapcsolatukat örökös feszültség terhelte, a két ember szögesen eltérő származása és társadalmi háttere mellett alapvető stratégiai célokban és a szükséges hadmozdulatok lebonyolításában sem értett egyet. Páez az 1810-es évek utolsó harmadában mintegy tucatnyi ütközetet nyert meg a royalisták ellen. 1817. január 28-án 1100 emberével Mucuritasnál győzte le Miguel de la Torre négyezres seregét, és még ugyanabban az évben kisebb diadalokat aratott a spanyolok felett San Antonio de Apure mellett (április 13.), az Apuritói- (június 18.), majd az Utrerai-hágónál (június 20.), elfoglalta Barinast (augusztus 14.) és Apuritót. 1818. február 12-én Calabozónál, majd február 15-én Uriosánál kergette szét Pablo Morillo seregét. Március 8-án serege élén bevonult San Fernando de Apure városába, március 26-án pedig az ortizi csatában harcolt a rojalisták ellen. 1819. január 20-án Bolívartól osztálytábornoki kinevezést kapott és röviddel ezután került sor egyik legnevezetesebb diadalára, az 1819. április 3-ai Las Queseras del Medió-i ütközetre. Ennek során a nagy létszámfölényben lévő spanyolokat lepte meg és futamította meg mindössze százötven llanero élén, amiért már másnap megkapta a legnagyobb katonai kitüntetést, az Orden del Libertadort.
A háttérben Bolívar vezetése alatt folytak a mai Kolumbiát, Venezuelát, Ecuadort és Panamát magában foglaló Kolumbiai Köztársaság függetlenségéhez vezető katonai akciók és diplomáciai lépések, amelyek eredményeként 1819. december 17-én Angosturában kikiáltották a spanyol koronától független Kolumbiai Köztársaságot (a történettudományban e korai államalakulat megnevezése Nagy-Kolumbia). A valóságban több helyütt továbbra is tartották magukat a spanyolok, egyebek között a mai Venezuela nagy részén, Páez szűkebb pátriájában is. Páez itt vívta a felszabadító háborút saját szakállára, az általa jól ismert gerilla-hadviselés szabályainak megfelelően, anélkül hogy ténylegesen is csatlakozott volna a bolívari erőkhöz. 1821-ben azonban fordulat állt be stratégiájában: májusban seregét egyesítette a Bolívar vezette felszabadító hadsereggel. Még ugyanazon év június 24-én az egyesített sereg nagyarányú győzelmet aratott a royalisták felett Carabobónál, elsősorban annak köszönhetően, hogy Páez llanerókból álló lovassága váratlan szuronyharcba bocsátkozott, s ezzel szétzilálta az ellenség sorait. Bolívar még a csatamezőn vezénylő tábornoki (general en jefe) rangra emelte Páezt, s a hadi siker után, június 29-én egymás oldalán vonultak be Caracas városába, amely ellenállás és feltétel nélkül megadta magát a szabadságharcosoknak. Ezzel a győzelemmel a mai Venezuela területe teljesen felszabadult a spanyol uralom alól, és az 1819-ben kikiáltott, független Kolumbiai Köztársaság szövetségi tartománya lett.
A függetlenség kivívását követő békeidőben Páez hivatalosan a venezuelai országrész (Caracas, Barquisimeto, Barinas és Apure tartományok) polgári és katonai közigazgatásának vezetője lett (jefe superior civil y militar). Még levezényelte az utolsó rojalista csapatok elleni ütközeteket (pl. 1822. augusztus 11-én Naguanaguánál), 1823-ban pedig letelepedett a Calabozo melletti San Pablo hatóban, s ettől fogva vállalkozásai gazdasági ügyeit intézte. Több haciendát is vásárolt vagy bérelt, amelyeken mezőgazdasági vállalkozásokat indított (kakaó-, kávé- és indigótermesztés, tejtermelés, cukorfinomítás), s az általa előállított termékeket exportálta vagy az államnak adta el. Jefe superiorként leginkább a saját érdekeinek megfelelő intézkedéseket hozott, azaz az állattartás és különösen a szarvasmarha-tartás jogi viszonyait rendezte. Így például 1828 augusztusában a közreműködésével jött létre az a törvény, amely rendezte a legelők (llano) tulajdonviszonyát, a legelőhatárok kitűzését és a legeltetés rendjét.
Politikailag mindvégig Venezuela függetlenségét támogatta. A spanyol koronagyarmat, Új-Granada ugyan felszabadult a függés alól, de a közös cél kivívását követő békeidőben felszínre kerültek a helyi érdekek, a nacionalista erők elszakadási törekvései. Az új ország, Kolumbia területe hatalmas volt, ami jelentősen megnehezítette a szövetségi fővárostól, Bogotától távolabbra eső tartományok – mint például Venezuela – közigazgatási és gazdasági irányítását. A köztársasági elnököt, Simón Bolívart ráadásul a perui területekért folyó harcok kötötték le. A venezuelaiak egyfelől jogosan érezhették úgy, hogy a központi hatalom az ő gondjaikkal nem képes foglalkozni, másfelől ezt ki is használták és szeparatista törekvéseik indokául használták fel, amikor arra hivatkoztak, hogy Venezuela jövőjét csak egy Kolumbiától független közigazgatás biztosítaná.
1825-ben Páez országos toborzást rendelt el, egyfelől a vidéken fosztogató gerillacsapatok visszaszorítása céljából, másfelől pedig azért, mert félő volt, hogy a Kuba szigetén állomásozó, megújult spanyol csapatok kihajóznak és partra szállnak Venezuelában. A kolumbiai központi kormányzat nem nézte jó szemmel Páez mozgósítási rendeleteit, és lázítással vádolták meg. Jefe superiori posztjától megfosztották, és helyébe a Bogotához lojális Juan Escalonát állították, ami viszont a függetlenség párti venezuelaiakat bőszítette fel. 1826. április 27-én Páez a függetlenségi törekvések élére állva Valencia városában meghirdette a La Cosiata mozgalmat, amelyhez az elkövetkezendő napokban több város is csatlakozott (köztük Caracas). Kezdeti elgondolásaik szerint az alkotmány módosításával szerették volna elérni Venezuela függetlenségét, akár Bolívar irányításával is. Bolívar hajlandónak mutatkozott a diplomáciai rendezésre, de a bogotái ügyvezető kormány vezetője, Francisco de Paula Santander rebelliseknek bélyegezte meg a Páez oldalán álló szeparatistákat, s a katonai megoldásban, a felkelők erőszakos leverésében látta a megoldáshoz vezető egyetlen utat. Végül a három államférfiú közötti levél- és jegyzékváltások, tárgyalások oda vezettek, hogy Kolumbia 1827. január 1-jén amnesztiában részesítette a La Cosiata mozgalomban részt vevőket, cserében Páez a kibővített autonómiában részesülő venezuelai országrészek polgári és katonai vezetője lett, alárendelve magát Bolívar felsőbbségének. Ezzel a kiegyezéssel Santander politikailag megalázó helyzetbe került, venezuelai követői pedig elveszítették a közigazgatásban betöltött pozícióikat. Páez, a volt llanero és hadúr ezzel szemben végérvényesen politikussá lett: míg korábban csupán a csatatéren tűnt ki katonai tehetségével, ezúttal a La Cosiata alkalmat teremtett politikai képességei megvillantásához is.
Bár Páez alkotmányosan is a venezuelai országrész kormányzója lett, ő és követői nem elégedhettek meg a részleges függetlenséggel, a La Cosiata – ha a felszín alatt is – tovább élt és a benne részt vevők Venezuela függetlensége érdekében szervezkedtek. 1829. november 24-én értelmiségiek, földbirtokosok és caudillók részvételével nagygyűlésre került sor a caracasi Szent Ferenc-kolostorban, ahol a megjelentek hitet tettek Venezuela függetlensége mellett. Ennek szellemében Páez 1830. január 13-án kikiáltotta a független Venezuela elszakadását Kolumbiától, s március 31-én a frissen összeült nemzetgyűlés 86%-os többséggel megerősítette Páezt új posztján, aki hivatalosan is az új köztársaság első elnöke lett.
Páez első elnöksége idején több előremutató intézkedést is hozott: eltörölte az alcabala (tkp. tized) intézményét, liberális bevándorlási törvényeket hozott, biztosította a vallásszabadságot, megteremtette az országos alapfokú oktatás feltételeit és létrehozta a nemzeti könyvtárat. Gazdaságpolitikájában hajlamos volt saját érdekcsoportjának kedvezőbb feltételeket nyújtani: a mezőgazdasági árucikkek kiviteli vámját leszorította, az agrárbehozatalra ellenben magas adóterheket rótt ki (míg például a hazai kisiparnak nem biztosított hasonló védelmet az importtal szemben). Felvilágosult elnöki despotizmusát folyamatos lázadások kísérték a helyi hadurak részéről. 1831-ben a kelet-venezuelai José Tadeo Monagas-féle felkelés kitörése nyitotta meg a sort, de Páez ekkor és valamennyi további mozgalom kitörésekor elejét vette a lázongás kiterjedésének, a polgárháborúnak azzal, hogy a felkelésért felelős caudillónak jogosulatlan gazdasági előnyöket és persze amnesztiát biztosított. Meg is kellett magának nyernie a hadurak támogatását, hiszen az államrend törékeny volt: Caracas környékén és a Llanos síkján kívül Páez az első években csak szövetségesein keresztül tudta hatalmát biztosítani. 1831 áprilisában San Lárazóban tört ki revizionista felkelés, amely ellenezte a Kolumbiától történő elszakadást, de Páez ezt is leverte. Kormányzása negyedik évétől az országban eluralkodott bűnözéssel volt kénytelen szembenézni, és nyomására fogadta el a kongresszus 1834-ben a szökött rabszolgák és bűnöző elemek kihágásait erőteljesebben szankcionáló úgynevezett tolvajtörvény (ley de hurtos) első változatát, amelyből kiindulva utóbb elkészült Venezuela első büntetőtörvénykönyve. Két évvel később, 1836. május 23-án ugyancsak az ő kezdeményezésére szigorították a törvényt, amely lopásért és rablásért lehetővé tette a kényszermunka és a bebörtönzés mellett a halálbüntetés kiszabását is, valamint 100 peso érték alatti károknál a nyilvános megkorbácsolást. Noha ezzel a bűnmegelőzést kívánták elősegíteni és az ítélkezési gyakorlatot akarták felgyorsítani, ez utóbbi rendelet a liberálisok szemében a barbárság bélyegét nyomta a páezista kormányzatra.
1835 januárjában, első elnöki mandátuma lejártával Páez látszólag visszavonult a közélettől, és San Pabló-i ranchán rendezkedett be. Ezzel szemben valójában mindent megtett hatalmi pozíciója megőrzéséért, és közelebbi tanácsadói meglepetésére is a jó szándékú, orvosnak kiváló, de államférfiúnak erélytelen José María Vargas elnökségét támogatta. A gyenge kezű kormányzással elégedetlen caudillók és tisztviselők részvételével, Santiago Mariño vezetésével 1835. július 8-án kirobbant reformok forradalma (Revolución de las Reformas) július 9-én elmozdította Vargast a posztjáról. Ekkor azonban az alkotmány és az államrend védelmében színre léphetett Páez, és emberei élén megindult Caracas felé. Július 28-án ért be a városba és puszta megjelenése elegendőnek bizonyult ahhoz, hogy a felkelők megadják magukat és helyreálljon a rend. Augusztus 20-án Vargas ismét felvehette hivatalát, de immár mint Páez lekötelezettje. Az októberben az alkotmányos hadsereg fővezérévé megtett Páez november 3-án Piritalban kötötte meg a békét az inszurgensek vezérével, José Tadeo Monagasszal. Ezzel egyfelől biztosította, hogy az elkövetkezendő években számottevő hatalmi tényező legyen, mint az alkotmány elsőrendű őre, másfelől pedig a lázongó caudillók felett alkotott győzelemmel, de a fölösleges vérontás elkerülésével megelőzte hazája polgárháborúba sodródását. Páez az elkövetkező években is új szerepköréből, a háttérből irányította az ország vezetését. 1837-ben a reformisták egy újabb lázadása tört ki Francisco Farfán vezetésével. Az inszurgenseket Páez április 26-án San Juan de Payaránál verte meg, amivel kiérdemelte a „Payara oroszlánja” (El León de Payara) kitüntető címet.
1839 januárjában az elektorok szavazatainak döntő többségével (95%) Páezt ismét Venezuela elnökévé választották, s február 1-jén be is iktatták hivatalába. Az államkincstár eddigre kiürült, az állami alkalmazottak járandóságának folyósítása megakadt, a tisztviselőréteg, a katonaság és a haditengerészet jóformán elolvadt. Mindez azonban kedvére volt Páeznek, aki saját embereivel tölthette fel a közigazgatást, a hivatalokat és a hadsereget. Noha politizálásában ekkor már határozottan diktátori hajlamokat mutatott, ellenfelei, az egyre erősebb liberálisok – kezükben az El Republicano folyóirattal és élükön az örök rivális Monagasszal – folyamatosan támadták a páezisták korrupt kormányzási módszereit. Páez helyzete a vádak kereszttüzében tarthatatlan lett, így végül 1843. január 28-án lemondott, de töretlen befolyását biztosította a tény, hogy régi harcostársa, Carlos Soublette lett az utódja a köztársasági elnöki székben.
Páez ezúttal fríói hatójában rendezkedett be, és onnan figyelte, illetve irányította az eseményeket. 1844 szeptemberében tört ki a llanero Centeno (polgári nevén Juan Selestino Beomán) vezette felkelés Orituco városában. A llanerók a Páez és Soublette képviselte oligarchák hatalma ellen lázadtak fel. Meggyőződésük volt, hogy a Monagas vezette liberálisokat a konzervatívok ármánya ütötte el a kormányzástól, emellett fő célkitűzéseik között szerepelt a rabszolgaság eltörlése, a földmonopólium és az iparűzési adó bevezetése. A Centeno-féle felkelést ugyan leverték, de a bujdosók kisebb gerillacsapatokat hoztak létre, amelyek tevékenysége rettegésben tartotta a lakosságot. 1846 közepére a társadalmi-politikai feszültség az elviselhetetlenségig fokozódott, s 1847-ben a régi ellenfélt, Monagast választották az ország elnökévé. Kezdetben Páez még meg tudta őrizni befolyását, de Monagas idővel liberális harcostársaival, az 1831–1835 közötti Páez-ellenes felkelések veteránjaival vette körbe magát. 1848-ra a páezisták elveszítették pozícióikat, s a konzervatívok egysége megszűnt. 1848. február 4-én Calabozóban Páez – az alkotmány őrének titulálva önmagát, de valójában a hatalom visszaszerzése érdekében – fegyverbe szólította híveit, és kitört a polgárháború. A kezdeti sikerek után március 10-én a Los Araguatos-i csatában a kormányerők megfutamították a páezistákat, vezetőjük előbb Kolumbiába, onnan pedig Curaçaóba menekült. A Páez nevével fémjelzett történelmi korszaknak, a paecismónak végleg leáldozott.
1849. július 2-án Páez még fegyvereseivel partra szállt Venezuelában, de augusztus 12-én Casupónál csakhamar megsemmisítő vereséget mértek rájuk. Páez megadta magát ellenfeleinek, akik Cumanában házi őrizetben tartották 1850. május 23-áig, amikor is hajóra szállították és száműzték a független Venezuela atyját.
Rövid Saint Thomas-szigeti (ma Amerikai Virgin-szigetek) tartózkodást követően Páez az Amerikai Egyesült Államokba utazott. New Yorkban telepedett le, és az elkövetkezendő években államról államra járva tartott beszámolókat az 1810–1820-as évek latin-amerikai függetlenségi harcairól és Venezuela későbbi politikai berendezkedéséről. 1854-ben megfordult Mexikóban, 1856-ban Európában (Párizs, München stb.), és mindenhol a legmagasabb méltóságoknak kijáró pompával fogadták.
New Yorkban érte a hír, hogy hazájában a márciusi forradalom 1858. március 15-én elmozdította posztjáról örök ellenlábasát, José Tadeo Monagast. A hivatalba lépő, Pedro Gual vezette új kabinet amnesztiát adott Páeznek, és visszaállította korábbi címeit és funkcióit is. A kormány hívására 1858. december 18-án a hatvannyolc éves Páez ismét venezuelai földre lépett, ahol nemzeti hősnek kijáró ünnepléssel fogadták Puerto Cabellóban, Valenciában és Caracasban is. Az országban ekkor már pattanásig feszült a helyzet a szembenálló konzervatív alkotmánypártiak és a Monagas-féle liberálisok között. 1859. február 20-án végül kitört az úgynevezett szövetségi háború, és Páezt előbb operatív parancsnoknak nevezték ki, majd a konzervatívok képviseletében tárgyalni küldték az Amerikai Egyesült Államokba. Miután sikertelen missziójából 1860-ban visszatért, előbb hadsereg-parancsnoki kinevezést kapott, majd a marakodó konzervatívok között augusztus 29-én az elnöki hatalmat is magához ragadta. Diktatórikus eszközökkel kormányzott, de a polgárháborús helyzetben mind kevesebb tere volt a hatalom gyakorlására. Ellenfeleik, a föderalisták egyre nagyobb területet vontak ellenőrzésük alá, s 1863 áprilisára már csak a főváros maradt Páez kezén. A szembenálló felek, Páez és a föderalista Juan Crisóstomo Falcón képviselői május 23-án írták alá a cochei békét, amelynek értelmében Páez június 15-én lemondott elnöki posztjáról és visszatért New York-i száműzetésébe.
A politikától visszavonulva írta meg és jelentette meg kétkötetes visszaemlékezéseit (Autobiografía del general José Antonio Páez, Nuevo York, Hallet y Breen, 1867), majd 1868-tól dél-amerikai országokban utazgatott (Argentína, Uruguay, Bolívia, Peru, Kolumbia). New Yorkban halt meg tízesztendős száműzetés után, nyolcvanhárom esztendős korában, 1873. május 6-án.
Páez hamvait 1888-ban szállították haza és április 19-én helyezték örök nyugalomra a caracasi Nemzeti Panteonban (Panteón Nacional). A venezuelaiak Páezt mindmáig országuk alapító atyjaként, nemzeti hősként tartják számon, alakját több képzőművész és szépíró megörökítette. Már életében több festmény készült róla (legismertebbek az angol Robert Ker Porter, Lewis B. Adams és az amerikai Charles Jarvis képei), halála után pedig már venezuelai festők is megörökítették a honalapító alakját (Arturo Michelena, 1890; Tito Salas, 1925). Számos, róla mintázott köztéri szobrot emeltek hazájában (Caracas, Acarigua, a carabobói csatamező helyén stb.).
Robert Bontine Cunninghame Graham: José Antonio Páez. London: Heinemann. 1929.  
John Lynch: Caudillos in Spanish America 1800–1850. Oxford: Clarendon. 1992.  275–315. o.  
Magyar nagylexikon  XIV. (Nyl–Pom). Főszerk. Bárány Lászlóné. Budapest: Magyar Nagylexikon. 2002.  407. o. ISBN 963-9257-11-7  
Robert L. Scheina: Latin America’s wars: The age of the Caudillo 1791–1899. Washington: Brassey’s. 2003.  
Albert Gallatin Mackey: Encyclopedia of freemasonry. Chicago: The Masonic History Company. 1946.  
H. Micheal Tarver – Julia C. Frederick: The history of Venezuela. Westport: Greenwood Press. 2005.

José María Morelos (teljes nevén José María Teclo Morelos Pérez y Pavón ( hallgat), Valladolid (ma Morelia), 1765. szeptember 30. – Ecatepec, 1815. december 22.) mexikói függetlenségi harcos, a függetlenségi mozgalom egyik vezéralakja.
A középosztálybeli családból származó Morelos fiatalon több mint egy évtizeden át egy haciendán dolgozva megismerkedett a vidéki, alsóbb osztálybeli nép problémáival is. Amikor később szülővárosában tanulni kezdett, eljutottak hozzá az iskola rektorának, Miguel Hidalgónak az eszméi, melyek többek között a társadalmi egyenlőtlenségek és igazságtalanságok felszámolását is célul tűzték ki. Morelos a szemináriumi záróvizsga után Carácuaróban és Nocupétaróban katolikus papként működött, majd 1810 októberében csatlakozott Hidalgo függetlenségi mozgalmához. Azt a feladatot kapta, hogy segítsen megszervezni a déli országrészek felkelését.
Kimagasló katonai tehetsége hamar megmutatkozott. A köréje sereglők száma egyre nőtt, és velük egyre több győztes csatát vívott a spanyolok ellen. Öt hadjárata során olyan jelentős városokat tudott elfoglalni, mint Oaxaca és Acapulco, neki köszönhető, hogy 1813 tavaszára már órási déli területek álltak a felkelők irányítása alatt.
Mindeközben foglalkozott a mozgalom intézményesítésével, egyfajta kormányzat felállításának ötletével is. 1811-től 1813-ig tagja volt a Zitácuaro városában összeült Legfelsőbb Amerikai Nemzeti Juntának, 1813 őszén ő hívta össze Chilpancingóban az anáhuaci kongresszust, amely a felkelő erők főtábornokává (generalísimo) választotta. Itt olvasták fel Sentimientos de la Nación című írását, amelyben összefoglalta a mozgalom fő céljait: a spanyol fennhatóság alatt álló Észak-Amerika függetlenségét, a társadalmi igazságtalanságok megszüntetését (többek között a rabszolgaság eltörlését) és jelentős adócsökkentést. 1814 októberétől, az apatzingáni alkotmány kiadásától kezdve a frissen megalakult végrehajtó hatalmi szerv elnöke volt. A magas rangjára utaló megszólításokat mindig visszautasította, magát csak a „Nemzet Szolgájának” (Siervo de la Nación) nevezte.
1815 novemberében Temalaca mellett egy árulóvá vált korábbi társa foglyul ejtette. Mexikóvárosban állították bíróság elé és Isten, a haza és a király elárulásának vádjával halálra ítélték. Ecatepecben lőtték agyon december 22-én.
Ma Mexikó egyik legnagyobb nemzeti hősének tartják, róla nevezték el többek között Morelia városát, Morelos államot, valamint az ő tiszteletére kapta számos település neve a de Morelos utótagot: többek között Ecatepec de Morelos, ahol kivégezték, Cuautla de Morelos, melyet 1812-ben hónapokig védelmezett a spanyol támadók ellen, valamint Carácuaro de Morelos, ahol fiatalon pap volt.
1765-ben született Valladolid (ma Michoacán állam fővárosa Morelia néven) San Agustín nevű városrészében José Manuel Morelos asztalosmester és Juana María Guadalupe Pérez Pavón fiaként. Bár a gyermek valójában mesztic volt, keresztlevelük szerint szülei is és ő is spanyolnak számítottak. Az akkori, rétegekre szigorúan elkülönülő társadalomban ez a származás előnyt jelentett, ezért aki tehette, igyekezett gyermekét spanyolnak elismertetni. Amikor 50 évvel később Morelos a bíróság előtt állt, saját magát is spanyol származásúnak vallotta.
Az apa 1774-ben elhagyta családját. A gyermek anyai nagyapjától tanult meg írni, de a család szűkös anyagi helyzete miatt szemináriumba nem tudták beíratni. 1779-től 1790-ig Apatzingán mellett a cukornádtermeléssel foglalkozó tahuejói haciendán dolgozott, valószínűleg könyvelőként vagy írnokként, de Carlos María de Bustamante szerint foglalkozott áruszállítással is a Mexikóváros és Acapulco közötti úton. Mindeközben kiváló lovassá vált és megismerte a vidéki, főként indiánokból és meszticekből álló nép szegény sorát és elnyomatását.A középosztály kreol és mesztic tagjainak szinte az egyetlen felemelkedési lehetőség abban az időben az egyházi pálya volt. Ezért, és nem elhivatottságból választotta Morelos is ezt az életutat: 1790-ben visszatért szülővárosába, ahol beiratkozott a Colegio de San Nicolásba. Itt latin nyelvet, szónoklattant, filozófiát és erkölcsöt tanult, és itt ismerte meg Miguel Hidalgo y Costilla eszméit is, aki akkor az intézmény rektora volt. 1792-től ugyancsak Valladolidban a Seminario Tridentinóba kezdett járni, itt többek között teológiát tanult. Záróvizsgát ezen év április 28-án tett a mexikóvárosi Real y Pontificia Universidad egyetemen.
Decemberben aldiakónussá avatták, 1796 elején pedig Uruapanban segédpapként valamint grammatika- és retorikatanítóként kezdett dolgozni. Szeptemberben diakónus lett, 1797. szeptember 21-én pedig presbiter. 1798 elején Churumuco és La Huacana ideiglenes papja volt, 1799-től pedig a carácuarói Szent Ágoston-templomé és Nocupétaróé. Az elkövetkezendő években lehetősége nyílt kereskedelemmel és építkezéssel is foglalkozni, az így összegyűjtött vagyonból pedig megvásárolt egy házat Valladolidban, a városban, ahová mindig is visszavágyott.
Egyházi pályája ellenére gyermekei is születtek: 1803. május 15-én Carácuaróban egy Brigída Almonte nevű nőtől született Juan Nepomuceno Almonte nevű fia, 1808-ban pedig Nocupétaróban José Victoriano, akinek anyja María Ramona Galván volt. Egyes hírek szerint 1809-ben Carácuaróban egy lánya is született, 1815-ben pedig azt vallotta, Nocupétaróban még egy lánya is világra jött.
A függetlenségi mozgalomnak a kezdetek kezdetén még nem volt tagja, de nagy lökést adott számára, amikor megismerte Miguel Hidalgo 1810. október 19-én írt kiáltványát, amelyben a rabszolgaság eltörlését sürgette. Másnap már találkozott is Hidalgóval, és csatlakozott a felkeléshez. Erre a találkozóra Charóban került sor, amikor Hidalgo serege Valladolidból Mexikóváros felé vonult. Morelos Indaparapeóban azt a megbízást kapta Hidalgótól, hogy segítsen megszervezni a déli partok lakosságának fegyveres felkelését, és próbálja meg elfoglalni a déli területeket, mindenekelőtt Acapulco fontos kikötővárosát.
Október 25-én megkezdte első hadjáratát: Carácuaróban kezdetben csak 25 embert fegyverzett fel, majd Nocupétarón, Huetamón, Coahuayutlán és Zacatulán át Petatlánba vonult, útközben folyamatosan növelte seregét. November 7-én Técpanban a Galeana testvérektől megkapta első, kis méretű ágyúját, az El Niñót.
Dél felé, Acapulco irányában továbbhaladva vívták első csatájukat: november 13-án Luis Calatayud csapataival ütköztek meg El Veladerónál. November 17-én Morelos kiadott egy hirdetményt, amelyben a rabszolgaság eltörlését és a társadalmi osztályok közötti különbségek megszüntetését sürgette. Morelos tevékenysége nyugtalanította az alkirályt, ezért Juan Francisco París csapatait küldte ellene, ám december 8-án El Veladerónál a felkelők visszaverték őket, sőt öt nappal később Sabanánál újra elhárítottak egy királypárti támadást. 1811 januárjának elején ugyanitt csapatai egyesültek Hermenegildo Galeanáéival, de mivel az elkövetkezendő napokban sikertelenül ostromolták Acapulcót, Morelos inkább visszavonult Técpanba. Itt belekezdett egy saját kormányzat megszervezésébe.
Május 3-án a Brea haciendában Galeanát helyettesévé nevezte ki, majd elküldte a Chichihualco haciendába, hogy onnan ellátmányt szerezzen. Galeana sikerrel járt: 17-én megérkezve a haciendába nemcsak újabb harcosokat állított a maga oldalára és nemcsak fegyvereket hozott magával, hanem azt is elérte, hogy Bravóék (Leonardo, Miguel, Víctor, Máximo és Nicolás) csatlakoztak a mozgalomhoz.Morelos ezután El Veladeróba, majd Chilpancingóba ment. Útközben David Farót és Mariano Tabarest az Amerikai Egyesült Államokba küldte, hogy segítséget próbáljon szerezni, de nem jutottak el céljukig. Május 26-án Tixtlában találkozott Vicente Guerreróval, majd kiadott egy hirdetményt egy új, nemzeti rézpénz bevezetéséről, foglalkozott az indián falvak mezőgazdasági problémáival, valamint írt egy levelet Ignacio López Rayónnak is, amelyben egy felkelő junta megszervezéséről elmélkedett. Augusztus 14-én visszatért Chilpancingóba, majd két nappal később Juan Antonio Fuentes csapataitól elfoglalta Chilapát, ezután Técpanba, végül El Veladeróba ment. Október közepén ismét Chilapa, november közepén pedig Tlapa volt a célja.Eközben azonban, augusztus 19-én Rayón Zitácuaróban összehívta az úgynevezett Legfelsőbb Amerikai Nemzeti Juntát, amely a felkelők kormányának szerepét volt hivatott betölteni. Rayón és Morelos már régebb óta folyamatos kapcsolatban álltak egymással, ám hamarosan konfliktusok kezdtek kiéleződni közöttük. Ennek első jelei akkor jelentkeztek, amikor David Faro és Mariano Tavares csatlakozott a felkelőkhöz. Ők néhány hónap múlva szemmel láthatóan eltávolodtak a függetlenségi eszmétől, ennek ellenére, és Morelos ellenkezését is figyelmen kívül hagyva, Rayón az előbbit ezredessé, utóbbit brigadérossá nevezte ki. Szeptember végén Faro és Tavares egy kisebbfajta „ellenforradalmat” robbantott ki a színes bőrű felkelőket és fehéreket egymás ellen hergelve. Ezt sikerült elfojtani anélkül, hogy jelentősebb károkat okozott volna a mozgalomban, de a történtek hatására Morelos és Rayón viszonya visszavonhatatlanul megromlott.
December 3-án bevette Chiautla de la Salt, 10-én Izúcarba érkezett, ahol egy héttel később visszaverte a királypártiak támadását, újabb egy nappal később pedig találkozott Mariano Matamorosszal. Innen Cuautla de Amilpasba, Cuernavacába, majd februárban ismét Cuautlába ment.
Félix María Calleja, az ellenség vezére úgy vélte, Morelos katonailag képzetlen serege a többnyire vályogból készült, nádtetős házakból álló, ezért nehezen védhető városban nem tud ellenállni az ő fegyelmezett, 7000 fős seregének, ezért úgy tervezte, február 19-én lerohanja Cuautlát. A védő seregek főként puskákkal és macsetékkel rendelkeztek, valamint 16 ágyúval, köztük a Galeanáéktól kapott El Niñóval. Bár a spanyolok első rohama sikeres volt, a védők végül mégis felül tudtak kerekedni a helyzeten és visszaverték a támadókat, sőt Casa Rul és Juan Nepomuceno Oviedo ezredest meg is ölték. Ezért Calleja úgy döntött, az elsöprő támadás helyett inkább ostrom alá veszi a várost.Morelos csapatai hónapokig állták az ostromot, de a több mint 70 napos harc során a bekerített városban először az élelem kezdett megfogyatkozni, majd Calleja emberei a vizet is elzárták a védők elől. A leghevesebb harcok ezután a víznyerőhelyek körül dúltak. Amikor már végleg elfogyott minden élelmiszer, Morelos úgy döntött, hogy a felajánlott amnesztia elfogadása nélkül kitörnek az ostromgyűrűből. Erre május 2-ára virradó éjjel került sor: bár sok felkelő elesett és a nagy nehezen összegyűjtött fegyverek egy része is odaveszett, végül a had legnagyobb része, köztük maga Morelos mégis sértetlenül megmenekült. A vezér ezután Ocuitucón, Hueyapanon és Izúcaron keresztül Chiautlába vonult.Néhány nappal az ostrom vége előtt, április 30-án Rayón Zinacantepecből elküldte Morelosnak frissen megalkotott alkotmánytervezetét, az Elementos Constitucionalest. A tervezet kimondta Új-Spanyolország függetlenségét Spanyolországtól, ám uralkodóként elismerte volna VII. Ferdinánd spanyol királyt, valamint tartalmazta egy úgynevezett egyházi Hűségbíróság megalkotásának és egy Protector Nacional kinevezésének tervét is, akinek joga lenne új törvények megalkotását vagy meglévők eltörlését javasolni.
A hadjárat 1812. június 1-jén kezdődött meg, elsőként 7-én visszafoglalta az időközben a spanyolok kezére került Chilapát. A Huajuapan városában régóta ostromolt Valerio Trujano még május 17-én üzenetet küldött Morelosnak, amelyben a segítségét kérte, ezért ő útnak is indult, és július 23-án súlyos vereséget mért a várost támadó spanyolokra. A megfutamított ellenség mintegy 400 halotton kívül számos lovat, ezernél is több puskát és 30 ágyút hagyott hátra.Ezt követően a felkelők juntája főparancsnokká (capitán generallá) nevezte ki Morelost, aki augusztus 10-én könnyedén elfoglalta Tehuacán városát. A ma Puebla állam területén fekvő település stratégiailag rendkívül fontos volt: amellett, hogy a környék mezőgazdasági terményeinek raktározási és kereskedelmi központjaként szolgált, öt fontos útvonal is találkozott itt, többek között a dél felé, Oaxacába és a kelet felé, Orizabába vezető út. Hogy mindezeket a jelentős útvonalakat és a környék kereskedelmét ellenőrizni tudja, valamint hogy felkészülhessen a további harcokra, néhány hónapra itt rendezkedett be. Fegyvereket és lőport gyártatott, ólom- és rézöntödéket alapított, valamint nekilátott csapatai újjászervezésének. Szeptember 12-én Matamorost helyettesévé, Galeanát pedig marsallá tette, de figyelmet fordított arra is, hogy az egyre növekvő létszámú seregben ne uralkodjon el a fegyelmezetlenség: mindent megtett, hogy az eddig meghódított területek egy-egy vidékén a már-már kiskirályként viselkedő önjelölt vezetőket is rászorítsa az engedelmességre. Ennek érdekében a kirívóan súlyos esetekben még halálbüntetést is kiszabott.
Október 28-án a felkelő seregek Tehuacánból kiindulva elfoglalták Orizabát. Bár a város helyi erőforrásokban nem bővelkedett, két okból mégis fontos szerepet játszott: egyrészt megnyílt az út a kikötőváros, Veracruz irányába, másrészt pedig hatalmas dohányraktárak voltak itt. Morelos nagy mennyiségű dohány elégetését rendelte el, hogy ezzel is csapást mérjen a spanyolokra: a dohány volt ugyanis a kormány egyik fő bevételi forrása.
Ahelyett azonban, hogy ezután Veracruz felé vette volna az irányt, úgy döntött, inkább a déli területek kulcsfontosságú városát, Oaxacát próbálja meg elfoglalni. November 10-én néhány vereség után el is indult Oaxaca felé, az ostromra 25-én került sor. Előbb azonban kísérletet tett a helyzet békés rendezésére: felajánlotta a helyieknek, hogy önként adják át a várost, cserébe sértetlenek maradnak. Ők azonban válaszul elsütöttek néhány ágyút, így nyilvánvalóvá vált, hogy harcra kerül sor. A felkelők serege könnyedén, kevesebb mint három óra alatt bevette a várost, Morelos Ignacio López Rayónnak írt beszámolója szerint mindössze 12 embert vesztettek. Szerényen hozzáteszi: ez nem az ő érdeme, hanem a függetlenség ügyét védelmező Guadalupei Szűzanyáé.
Amellett, hogy a város a hatalmas déli tartomány központja volt, sőt még a Peruba irányuló selyemexportot is innen szervezték, Oaxaca püspöki székhelyül is szolgált. A püspök, Antonio Bergosa y Jordán azonban még a felkelő csapatok megérkezése előtt távozott a városból, ezt Morelos utóbb sérelmezte. Oaxaca elfoglalását követően kivégezték a spanyolhű városvédők vezetőit, Antonio González Sarabiát és José María de Régules Villasantét, a káptalan felhalmozott vagyonát szétosztották az eleinte a lakosságot fosztogató, később megfegyelmezett katonák között, a junta pedig december 13-án ünnepélyes esküt tett.
Hogy megakadályozza a felkelők kormánya elleni kisebb szervezkedések létrejöttét, Morelos létrehozta a Közbizalmi és Védelmi Törvényszéket (Tribunal de Protección y Confianza Pública), amelynek a főbíró mellett két másik tisztviselője volt. 1813. január 29-én kiadott rendeletében meghozta első törvényeit (jórészt ezeken alapult a később megírt Sentimientos de la Nación című műve): többek között elrendelte, hogy Új-Spanyolországot többé egyetlen európai sem irányíthatja, csak a helyiek kormányzata. Az adók többségét eltörölte, csak a dohány jövedéki adója, a háború támogatására kirótt különadó valamint az egyháznak járó tized és egyéb kötelezettségek maradtak meg. Megtiltotta, hogy a rendelet kiadása előtt európaiakkal szemben fennálló adósságát bárki is visszafizesse, helyette az összeget a nemzet javára kellett befizetni. Megerősítette korábbi rendelkezését a rabszolgaság eltörléséről és kimondta, hogy mindenkit, függetlenül attól, hogy kreol, mesztic vagy indián származású, közös néven csak amerikainak kell nevezni.
Tovább folytatta a katonai kiképzést, a hadsereg fegyverforgató tagjainak meghatározott napokon meghatározott órákban gyakorlatokat szervezett, és hogy a belső viszályok csituljanak, megtiltotta többek között az egymás közti fogadással járó szerencsejátékokat.Novembertől fogva Morelos elkezdte megküldeni észrevételeit és gondolatait Rayónnak az alkotmánytervezetről. Legtöbb elemével egyetértett, azonban a Napóleon által fogva tartott VII. Ferdinánd elismerését súlyos hibának tartotta. Sürgette, mint írta, a „függetlenség álarcának levételét, mivel már mindenki tudja VII. Ferdinánd sorsát”. A Protector Nacional kinevezésével egyetértett, de úgy gondolta, nem összesen egyre lenne belőle szükség, hanem püspökségenként egyre.1812 végén vagy a következő év elején Oaxacában ismerte meg Francisca Ortizt, akitől 1814-ben megszületett José Ortiz nevű fia. 1813 februárjában ugyanitt megkezdődött a Correo Americano del Sur című újság kiadása (39 lapszámot ért meg és 4 különkiadást), de Morelos ekkor már következő hadjáratára indult.
1813 elejére hatalmas déli országrészek voltak már a felkelők kezében, a Tehuantepeci-földszorostól kezdve egészen Michoacánig. Ezen a területen egyetlen város maradt csak a spanyolok uralma alatt: Acapulco. Mivel Moreloshoz az a téves információ jutott el, hogy Napóleon már a dél-spanyolországi Cádiz kikötőjét is elfoglalta, egy esetleges francia támadástól tartva rendkívül fontosnak látta előbb Acapulco, majd Veracruz kikötővárosok birtokba vételét.
1813. február 9-én mintegy 3000 emberével így ismét Acapulco felé vette az irányt. 15-én Yanhuitlánba érkezett, ahol helyőrségül hátrahagyta Matamorost egy kisebb csapattal, majd Ometepecet március 7-én útba ejtve 26-án érte el Sabanát, ahol elkezdte Acapulco ostromának előkészítését. Morelos serege körülbelül 2000 főt számlált és csak néhány ágyúval volt felszerelve, a várost védő Pedro Vélez spanyol kapitánynak azonban képzett katonák sokasága állt rendelkezésére, valamint előnyt jelentett számára a tengerparti San Diego-erőd, amit több brigantin és egyéb hadihajó is védelmezett.
A támadás április 6-án kezdődött. Hermenegildo Galeana osztaga hamar elfoglalta a Cerro Iguana nevű hegyet, ahol ezután Morelos a főhadiszállását rendezte be. Hat napon át heves támadások sorozatát indították a város ellen, ezekben Morelos személyesen is részt vett. Két alkalommal csak hajszálon múlt az élete: ágyúgolyók súrolták testét. Végül 12-én végső támadást rendelt el. Bár a védők kezdetben szívósan ellenálltak, egy lőszeres hordó felrobbanása megfutamította a kórházban berendezkedett spanyolokat, ez pedig a vízi erődbe való visszavonulásra kényszerítette többi társukat is. A város főterét így az esti órákra már a felkelők birtokolták. Bár a foglyokat ezúttal nem végezték ki, a győztes felkelők fosztogatása és részeg dorbézolása elé még Morelos szigorú tiltása sem tudott akadályokat gördíteni.
Pedro Vélez emberei azonban még tartották a San Diego-erődöt. A felkelők így hónapokon keresztül azzal voltak elfoglalva, hogy kifüstöljék őket onnan, ez végül csak augusztus 20-án sikerült. Ezalatt más hadszíntereken a spanyolok újra erőre kaptak.
Morelos eközben politikai ügyekkel is el volt foglalva. A zitácuarói junta két képviselője, José Sixto Verduzco és José María Liceaga szembefordult Ignacio López Rayónnal: azzal vádolták, hogy fanatizmussal és rossz szándékkal cselekszik, célja pedig a teljes egyeduralom megszerzése. Ezt egy Morelosnak írt levelükben is megfogalmazták. Ő békítőleg próbált fellépni az ügyben, azonban ezért Rayón őt is megvádolta, hogy szembefordult vele. Május 13-án Rayónnak és Liceagának azt a javaslatot tette, hogy Chilpancingóban üljenek össze a junta tagjai, reformálják meg a testület működését és rendezzék viszonyukat egymással. Néhány nap múlva azonban belátta, hogy a juntában csak hatalmi és presztízsharcok folynak, az ő katonai sikerei viszont egyre inkább arra hivatták el, hogy ő irányítsa az egész függetlenségi mozgalmat. Ezért, és mivel Carlos María de Bustamante is ezt javasolta, úgy döntött, hogy egy teljesen új, a juntát helyettesítő kongresszust fog összehívni.
Június 28-án bocsátotta ki felhívását, amelyben bejelentette, hogy a kongresszusra Chilpancingóban kerül sor. Augusztus 31-én indult el Chilpancingóba, ahol szeptember 11-én megalkotta a kongresszus működési szabályzatát. A kongresszus alkalmából Chilpancingót Morelos az „ország” fővárosává nyilvánította. Az első ülések szeptember 13-án kezdődtek meg: megválasztották a képviselőket és Juan Nepomuceno Rosains felolvasta Morelos irományát, a Sentimientos de la Naciónt (A Nemzet Érzelmei). Ebben az alkotmánytervezetül is szolgáló művében összefoglalta céljaikat, melyek közül a legfontosabbak Amerika (azaz Mexikó) függetlensége, a római katolikus vallás kizárólagossá tétele (a Rayón által javasolt Hűségbíróság létrehozása nélkül), a rabszolgaság eltörlése, az adók csökkentése, a jogegyenlőség és annak a kimondása voltak, hogy minden hatalom a népé, azt választott képviselők útján gyakorolhatja.
Morelos megnyitó beszédében kijelentette, hogy mivel ők most hatmillió amerikai ember sorsáért felelősek, elkerülhetetlen a harc egy, a spanyoloknál is fenyegetőbb ellenség, az anarchia és egy esetleges polgárháború ellen. A helyzetet egy fiókáit védelmező sashoz hasonlítva elmondta: „A tollak, amelyek bennünket oltalmaznak, a biztonságunkat védő törvények lesznek, a félelmetes karmok a szervezett hadseregek, az éles, mindenen áthatoló és előre látó szemek pedig Őfelsége, a Kongresszus mély bölcsessége.”
A képviselők ezután kimondták, hogy a kongresszus a hatalmi ágak szétválasztási elvének megfelelően kizárólag a törvényhozással foglalkozik, a végrehajtó hatalmat pedig arra bízzák, akit majd főtábornokká (generalísimo) választanak. 15-én Morelost választották meg erre a tisztségre. 18-án kimondták a korábbi junta feloszlatását, november 6-án pedig kiadták az Acta Solemne de la Declaración de Independencia de la América Septentrional (Ünnepélyes Okirat Észak-Amerika Függetlenségének Kinyilvánításáról) című függetlenségi iratot, amelyen Morelos aláírása nem szerepel.
A kongresszus tagjai úgy gondolták, munkájukat Morelos szülővárosában, a kulcsfontosságú, de még a spanyolok kezén levő Valladolidban folytatják majd. Morelos hadserege ezért 1813. november 8-án a város felé indult, hogy megostromolja azt. Cutzamalát elérve egyesültek Matamoros, Nicolás Bravo és Galeana csapataival. December 23-án és 24-én a Santa María-i domboknál Ciriaco de Llano és Agustín Iturbide seregei visszaverték őket, majd Chupíónál és január 5-én Puruaránnál újabb vereségeket szenvedtek. Itt esett fogságba Matamoros is, akit Valladolidban hamarosan ki is végeztek. Amikor Morelos nyáron Matamoros mellett másik tehetséges vezértársát, Galeanát is elvesztette, így kiáltott fel: „¡Acabaron mis dos brazos: ya no soy nada!” („Vége a két karomnak, már egy semmi vagyok!”)Amikor Morelos visszatért Tlacotepecbe, Liceaga a székhelyét időközben ide áthelyező kongresszus elnökeként azt javasolta Morelosnak, mivel nélküle lehetetlen volt az ülések megtartása, hogy fogadja el, hogy megvonják tőle a végrehajtó hatalom vezetését. Ő ezzel egyet is értett, ezért 1814. március 14-én megfosztották ettől a tisztségétől, főtábornoki rangját viszont megtartotta.
A hónap végén elrendelte Acapulco felgyújtását, majd a királypártiak által üldözve Apatzingánba érkezett, ahol október 22-én a kongresszus kiadta az apatzingáni alkotmányt (Decreto Constitucional para la Libertad de la América Mexicana), melynek ő is egyik szerzője volt (az utolsó fejezetekben működött közre). Ezután Morelost, José María Liceagát és José María Cost megválasztották, hogy vezessék az újonnan létrejött kormányzatot. Az alkotmány elfogadásának napján hálaadó misét és táncos bankettet is tartottak, Morelos pedig kijelentette, ez volt életének legboldogabb napja.
Ezek után már csak a kormányzás megszervezésével törődött, katonai feladatokat nem vállalt. A következő egy évben még rengeteg helyen járt: Tancítaro és Uruapan után visszatért Apatzingánba, ahonnan december 16-án indult tovább. 1815 májusában a kormány elhagyta addigi székhelyét, Ariót; Morelos Cutzamalába, Tlalchapába, majd Puruaránba ment, augusztusban pedig ismét Uruapanba. Mivel a spanyolpártiak üldözték őket, a kongresszus Tehuacánba költözött, Morelos pedig szeptember 28-án Huetamo, Cuztamala és Tlalchapa irányába indult, november 2-án érkezett Atenango del Ríóba, 3-án Temalacába, 5-én pedig a Pilcaya felé vezető úton Manuel de la Concha seregei rátámadtak.
Már amikor megtudta, hogy a spanyol seregek a nyomában vannak, úgy rendelkezett, hogy a kongresszus, a törvényszék és a végrehajtó hatalom emberei meneküljenek addig, amíg ő szembeszáll az ellenséggel. Seregei egy dombon sorakoztak fel, három részre osztva, a középsőt, mely két kis ágyúval rendeklezett, ő maga irányította. A spanyolok hamar szétverték a José María Lobato által vezetett jobb szárnyat, ez pedig zavarodást okozott a teljes felkelő hadban. A bal szárnyat irányító Nicolás Bravo ekkor odalépett Moreloshoz és kinyilvánította, hogy az ő oldalán harcolva akar meghalni, a főtábornok azonban ezt visszautasította és úgy rendelkezett, Bravo is segítsen a kormányzat menekülő tagjainak.
Morelos néhány emberével az utolsó töltényig harcolt, majd egy erdőbe menekült, ott azonban Matías Carranco csapatai utolérték és foglyul ejtették, 28 társával együtt. Carranco 1812-ben állt át a felkelők oldaláról a spanyolokhoz, éppen Morelossal való személyes nézeteltérései miatt. A 29 fogolyból csak Morelost és José María Morales káplánt hagyták életben, a többieket ott helyben agyonlőtték.
Úgy gondolta, hogy mivel harc közben fogták el, katonai törvényszék ítélkezik majd fölötte, az alkirály és az érsek azonban jobbnak látta egy nagyobb szabású, elrettentő célzatú eljárás lefolytatását a fogoly ellen. Az eljárás helyszínéül Mexikóvárost jelölték ki, ezért a foglyot oda szállították. Útközben, november 13-án Tepecuacuilcóból levelet írt akkor 12 éves Juan Nepomuceno fiának:
Később rövid ideig a cuernavacai Palacio de Cortésben és – a ma Mexikóváros Tlalpan kerületéhez tartozó – San Agustín de las Cuevasban is fogva tartották, majd 22-én érkeztek meg a fővárosba, ahol az inkvizíció titkos börténébe zárták. Itt kihallgatták, majd az egyház 24-én úgy ítélkezett, Morelost megfosztja minden egyházi tisztségétől, sőt 27-én az inkvizíció eretnekké, valamint Isten, a király és a pápa elárulójává is nyilvánította. Ezután a szentszéki bíróság saját kápolnájában került sor a lefokozási ceremóniára, majd a foglyot átadták a világi bíróságnak és 28-án a citadellába szállították, ahol az alkirály által megbízott Manuel de la Concha ezredes kezdte vallatni.
A perben az egyház részéről megbízott bíróként Félix Flores Alatorre, a világi hatalom részéről Miguel Bataller hadbíró vett részt, az ítélőbírók Pedro de Fonte és maga Félix María Calleja alkirály voltak. Morelos védelmét José María Quiles próbálta ellátni.
Bataller először azt szerette volna büntetésül, hogy Morelost lőjék hátba, fejét vágják le, a levágott fejet állítsák ki Mexikóváros főterén egy vasketrecben, levágott jobb kezét pedig Oaxacában tegyék közszemlére, ugyancsak elrettentésül. Calleja azonban elvetette a test megcsonkítását (sőt, a kivégzés után azonnali egyházi temetést javasolt), az ítéletet pedig nem Mexikóvárosban szerette volna végrehajtatni, hanem valamelyik környező településen. Így esett a választás a december 20-án megszülető ítéletben San Cristóbal Ecatepecre.
Morelost december 22-én vezette ki a börtönből Concha ezredes. Útban Ecatepec felé közölték vele, hogy agyonlövik. Amikor a Guadalupe-székesegyház mellett haladtak el, Morelos megkérte őrzőjét, hadd imádkozzon a Pocito-kápolnában. Erre engedélyt kapott.
Délután 1 és 2 óra között érkeztek meg Ecatepecbe. Morelos ekkor kijelentette, hogy éhes. Utoljára egy csicseriborsós marhahúslevest evett, majd teljes nyugalomban elszívott egy szivart. Concha ezredestől egy öleléssel búcsúzott, majd kért egy feszületet, és letérdelve várta az életét kioltó sortüzet. Bár eleinte nem akarta, hogy szemét bekössék, de mivel ehhez nagyon ragaszkodtak, végül ő kötötte be saját magának. Ezekkel a szavakkal búcsúzott az élettől: „Uram, ha jól cselekedtem, azt tudod, ha rosszul, elfogadom végtelen irgalmadat”.Holttestét az ecatepeci parókia panteonjában helyezték el, majd 1823-as exhumálása után Mexikóvárosba szállították. A 20. század elején elterjedt, hogy a holttest valójában már nincs meg, mert fia, Juan Nepomuceno Almonte elvitte a kriptából, azonban ezt a hírt nem tudta bizonyítani senki. A dr. Nicolás León által antropológiai vizsgálatoknak is alávetett holttestet 1925-ben a mexikóvárosi Függetlenség-emlékmű alá temették el.
Ma Morelost Mexikó egyik legnagyobb nemzeti hősének tartják. Róla nevezték el az 1869. április 17-én Benito Juárez elnök rendeletével létrehozott Morelos államot, valamint országszerte 19 község és több mint 400 település neve tartalmazza a Morelos szót, köztük Mexikó legnagyobb lakosságú községéé, Ecatepec de Morelosé.Moreliai és cuautlai lakóházában múzeumot alakítottak ki, valamint a függetlenségi harc kitörésének 200. évfordulója óta az ő nevét viseli az Universidad Autónoma del Estado de México történelmi múzeuma is.Az 1985. június 17-én felbocsátott első mexikói műhold a Morelos–1 nevet kapta, amit november 27-én a Morelos–2 követett.
Morelos az egyik legismertebb mexikói történelmi személyiség, számtalan műalkotás őrzi átható tekintetét és jellegzetes, elmaradhatatlan fejkendőjét (úgynevezett paliacatéjét). Hogy ezt miért viselte állandóan, arra több magyarázatot is adtak a kutatók. Valószínű, hogy nemcsak a Nap ellen védte a fejét, hanem idegi eredetű, erős fejfájással járó betegsége miatt is hordta a kendőt, talán nedves gyógyfüveket odaszorítva vele halántékához. Lucas Alamán történész szerint, aki kortársa volt, Morelost fiatal korában, amikor lóháton üldözött egy bikát, baleset érte: leesett a lóról és egy faág maradandó sérülést okozott az orrán, ezt a sebet azonban a későbbi ábrázolások nem mutatják.Morelosról összesen két kortárs műalkotás ismert. Az első egy festmény, amely 1812-ben készült Oaxacában és melyet a Museo Nacional de Historia nevű nemzeti történelmi múzeumban őriznek. Ezen a képen Mariano Matamorostól ajándékba kapott, fekete és piros színű, arany selyemszálakkal díszített katonai főkapitányi egyenruháját viseli, nyakában pedig Puebla püspökének keresztje lóg, paliacatéje szintén fekete. A kép készítője egy misték indián lehetett, neve nem ismert.
A másik alkotás Morelos viaszképmása, ezt José Francisco Rodríguez készítette. Morelos itt profilból látható, és főként nem katonai érdemei, hanem inkább papi mivolta került rajta kihangsúlyozásra. Mai szemmel nézve szokatlan, hogy kendője itt nem a fején, hanem a nyakán helyezkedik el. Készült viszont hamarosan egy ehhez igen hasonló viaszképmás is (Islas névvel aláírva), melyen viszont a kendő a „megszokott” helyén található: a fején, hátul megkötve.
Később a legtöbb Morelost ábrázoló alkotás ezen művek alapján készült. Arcvonásai szinte minden esetben kemények, szigorúak, állkapcsa erős, előre ugró, tekintete többnyire komor. Néhány ezektől eltérő ábrázolás is született róla, Santiago Hernández egyik litográfiáján például (ami elfogását ábrázolja) Morelos parasztruhában jelenik meg, Primitivo Miranda pedig ugyanezt a jelenetet bemutatva egy ijedt tekintetű Morelost jelenített meg.Nemcsak portrék és falképek ábrázolják Morelost, hanem számos emlékmű is. Egyik legismertebb közülük egész Mexikó második legmagasabb szobra: a Janitzio szigetén emelkedő emlékmű. Ennek a 40 méter magas szobornak a belsejében egy kilátót is kialakítottak. Mexikóvárosban Morelos születésének és halálának századik évfordulóján is állítottak egy-egy nagyszabású emlékművet: 1865-ben Miksa császár avatta fel a függetlenségi hős lovasszobrát, 1915-ben pedig a Colegio Militar kezdeményezésére emeltek neki szobrot a Plaza de Ciudadela téren. Emlékmű emelkedik Temalaca mellett is, azon a helyen, ahol 1815-ben Carranco foglyul ejtette.Morelos arcképe az 50 pesós bankjegyen is megjelenik. Mellette egy kis rajzon látható az általa használt zászló, két egymást keresztező ágyú és annak az íjhoz hasonló jelképnek a stilizált változata, amely azon a pénzen jelent meg, amit Morelos adott ki.Életét több film is feldolgozza több-kevesebb történelmi hűséggel. Már 1943-ban megjelent az El padre Morelos és az El rayo del sur, amelyekben Domingo Soler alakítja őt, majd 2012-ben mutatták be a Dagoberto Gama főszereplésével készült Morelos című játékfilmet. Alakja megjelenik a függetlenségi háború korát bemutató teleregényekben és minisorozatokban is, így az először 1996-ban sugárzott La antorcha encendidában, a 2010-es Gritos de muerte y libertadban és az ugyancsak 2010-es Héroes de carne y huesóban is. Ezekben a sorozatokban Morelos szerepét sorban Sergio Reynoso, Alberto Estrella és José Juan de la O. játssza.

Joseph Eggleston Johnston (Farmville, Virginia, 1807. február 3. – Washington, D.C., 1891. március 21.) az Amerikai Egyesült Államok hadseregének tábornoka volt. Kiemelkedő előmenetelt mutatott a Mexikói–amerikai háborúban, a szeminol háborúkban és a legmagasabb rangú tisztek egyike volt, aki a Konföderáció oldalára állt az Amerikai polgárháborúban. Albert Sidney Johnstonnal a másik konföderációs tábornaggyal csak névrokonságban állt.
Johnston civil mérnöki képesítést szerzett az Egyesült Államok West Point hadiakadémiáján. Floridában, Texas-ban és Kansas-ben teljesített katonai szolgálatot. A Mexikói–amerikai háborúban 1860-ban dandártábornoki rangot ért el és ő lett az Egyesült Államok hadseregének főszállásmestere. Mikor szűkebb hazája, Virginia állam elszakadt, Johnston leszerelt és ő lett az Egyesült Államok hadseregét elhagyó legmagasabb rangú tiszt, aki belépett a konföderációs hadseregbe. Csalódására azonban csak negyedik lett a CSA tábornagyainak rangsorában.
Johnston polgárháborús katonai tevékenységét szüntelenül akadályozta Jefferson Davis elnökkel való konfrontációja, aki gyakran kritizálta agresszivitáshiányáért; így a győzelem legtöbb hadjáratában kicsúszott a kezei közül. Az 1861-es, Manassas mellett kivívott nagy konföderációs győzelemnél ő volt a hadsereg parancsnoka, de a helyzetfelismerést és a vezetési kiválóságot általában beosztottjának, P. G. T. Beauregardnak szokták tulajdonítani. 1862-ben felismerve, hogy a konföderációs fővárost, Richmondot a York-félsziget felől támadás érheti, visszavonta csapatait Manassas alól és a James-félszigeti hadjáratban a George B. McClellan vezérőrnagy vezette uniós túlerőt sikeresen akadályozva újracsoportosította erőit Richmond alatt. A Seven Pines-i ütközetben megpróbált ellentámadásba lendülni, de súlyos sebesülést szenvedett és át kellett adnia a parancsnokságot. Utóda egykori West Point-i kadéttársa, Robert E. Lee tábornagy lett. 1863-ban a Nyugati adminisztratív körzet parancsnokaként kritikák kereszttüzébe került Vicksburg elvesztése miatt. 1864-ben William Tecumseh Sherman vezérőrnagy csapatai ellen küzdött az Atlanta hadjáratban, de Georgia állam északnyugati részébe, Atlanta külvárosáig való visszavonulása miatt Davis leváltotta beosztásából. A háború végén Karolinák hadjárata idején újra parancsnokságot kapott egy kisebb erő fölött, melynek élén Bennett Place-nél 1865. április 26-án letette a fegyvert Sherman előtt. Két nagy ellenfele, Ulysses S. Grant és Sherman igen magasra értékelte háborús teljesítményét, mely által elnyerte barátságukat.
A háború után Johnston vasútigazgató lett és biztosítással foglalkozott. Egy ciklus erejéig kongresszusi képviselő lett és Grover Cleveland elnök vasúti felügyelőbiztossá nevezte ki. Barátja, Sherman temetésén egyike volt a koporsóvivőknek. A zord időjárás következtében az idős, nyolcvanadik évén túllépett Johnston tüdőgyulladást kapott, melyben meghalt.
Johnston a virginiai Farmville melletti Cherry Grove-ban épült Longwood House-ban született. A később leégett, majd újraépült házban ma a Longwood University székel. Nagyapja, Peter Johnston Skóciából vándorolt ki 1726-ban az Újvilágba. Joseph Peter Johnston bíró és Valentine Wood hetedik fia volt. Édesanyja Patrick Henry unokahuga volt. Középső nevét Joseph Eggleston őrnagy után nyerte, akivel apja együtt szolgált az Amerikai függetlenségi háborúban Light-Horse Harry Lee parancsnoksága alatt. Bátyja, Charles Clement Johnston kongresszusi képviselő volt és unokaöccse, John Warfield Johnston szenátor volt; mindketten Virginiát képviselték. 1811-ben a Johnston család Abdingtonba költöztek, a tennessee-i határ közelébe, ahol Peter felépítette Panecillonak nevezett otthonát.
John C. Calhoun hadügyminiszterként 1825-ben beajánlotta Johnsont a West Point akadémiára, napokkal azelőtt, hogy alelnökké választották volna. Viszonlyag sikeresen végezte tanulmányait és csak kevés fegyelmező büntetést róttak ki rá. 1829-ben diplomázott a 46 kadét közül 13-ként végezve, s így hadnagyi rangot kapott a 4. tüzérezrednél. Ő lett a West Point akadémia első tisztje, aki a reguláris hadsereg kötelékében tábornoki rendfokozatot ért el, túlszárnyalva ezzel Robert E. Lee-t, aki másodikként végzett ugyanabban az évben.
Johnston 1837 márciusában leszerelt a hadseregből és mérnöki tanulmányokat folytatott. A második szeminol háború folyamán civil topográfiai mérnök volt William Pope McArthur hajóján. 1838. január 12-én a floridai Jupiterben a partraszállt tengerészeket támadás érte és Johnston azt állította, hogy ruháin nem kevesebb mint 30 golyó ütötte lyuk támadt, valamint egy lövés élete végéig látható sebet ejtett fejbőrén. Miután Floridában civilként több harcot látott, mint korábban tüzértisztként, Johnston elhatározta, hogy újra belép a hadseregbe. 1838 áprilisában Washingtonba utazott és július 7-én a topográfiai mérnökök főhadnagya lett; majd ugyanaznap címzetes századosi rangot kapott a Jupiter öbölnél lezajlott összecsapásért és az Everglades mocsarába vezetett felderítő expedícióért.
1845. július 10-én Johnston és Lydia Mulligan Sims McLane összeházasodott Baltimore-ban. Lydia Louis McLane lánya volt, aki a Baltimore & Ohio vasútvonal elnöke és jelentős delaware-i kongresszusi képviselő és szenátor volt, valamint londoni nagykövet és Andrew Jackson elnök kabinettagja. Nem született gyermekük. 
Johnston lelkesen örült a Mexikói–amerikai háború háború kitörésének. Winfield Scott altábornagy törzsében teljesített szolgálatot Veracruz ostrománál, s ő szólította fel megadásra a tartományi kormányzót Scott nevében. Az előörssel együtt hatolt a szárazföld belsejébe David E. Twiggs dandártábornok erőivel és felderítés közben súlyos kartácssebet kapott a Cerro Gordói csata előtt. A Cerro Gordói ütközetben mutatott bátorságért címzetes alezredesi rangot kapott. A tábori kórházban való lábadozás után Pueblánál tudta utolérni a hadsereget. A Mexico City felé való előretörés közben a regiment of Voltigeurs and Foot Riflemen ezredének parancsnokhelyettese lett. Az egységet könnyűgyalogság és portyázók alkották. A Contreras-i és a Churubuscói csatában kitűnő előmenetelt mutatott, majd ismét megsebesült a Chapultepeci csatában. Utóbbi kettő ütközetért két előléptetést kapott, s a háború végére így az önkéntes hadsereg címzetes ezredeseként érte. A konfliktus végezte után békeidős századosi rangját kapta vissza. Winfield Scott vicces megjegyzése szerint „Johnston óriási katona, de pechjére majdnem minden csatában szokás szerint megsebesül.” Sebesülései ellenére Johnston legnagyobb fájdalma az unokaöccse, Preston Johnston eleste volt a háborúban. Mikor Robert E. Lee-től megtudta, hogy Prestont egy mexikó tüzérségi lövedék Contreras-nál megölte, mindketten könnyeztek és Johnstont egész életében kínozta a gyász.
Johnston mérnökként dolgozott a Texas és az Egyesült Államok által közösen folytatott határfelmérésen 1841-ben, majd ezután a Texas-i adminisztrációs körzet fő topográfiai mérnöke lett 1848-tól 1853-ig. 1850-es évtizedben jelét adta rang és megbecsülés iránti érzékenységének, mikor a hadügyminisztériumnak leveleket küldött. Azt szorgalmazta, hogy a háborúban szerzett ezredesi rangjában helyezzék vissza egy harci alakulathoz. Jefferson Davis hadügyminiszter, Johnston west pointi ismerőse, mint később, a polgárháború folyamán oly sokszor Johnston ellenszenvét kivívva elutasította ezt a gondolatot. Ennek ellenére Davis elég érdemesnek gondolta alezredesi rangra emelni Fort Leavenworthbe, az újonnan létrehozott 1. lovasezredbe helyezve. Parancsnoka 1855. március 1-jén Edwin V. Sumner ezredes lett. Ugyanebben az időben barátja, Robert E. Lee szintén alezredes lett az 5. lovasezredben Albert Sidney Johnston parancsnoksága alatt. Új beosztásában Johnston részt vett a sziú indiánok ellen a Wyoming Territory területén indított műveletben és a Kansas alkotmánya körül kitörő véres háborúskodás megfékezésében. Mentora és közeli barátja lett egyik fiatalabb beosztottjának George B. McClellan századosnak, aki a polgárháborúban egyik legfőbb ellenlábasa lett.
1856 őszén Johnstont áthelyezték az újoncok állomáshelyére, a Missouri állambeli Jefferson Barracksba. 1857-ben feltáró expedíciót vezetett a Kansas határának megvonása céljából. Ugyanebben az évben új hadügyminiszter, John B. Floyd váltotta fel Jefferson Davist. Floyd Joseph földije volt, szintén Abdingdonból származott, házasság révén rokoni kapcsolatban is állt vele, és Preston Johnston patronálója volt egykor. Floyd megváltoztatta Davis döntését Johnston címzetes rangjáról, így az a Cerro Gordo-i ütközetért ezredesi kinevezést kapott. A kivételező döntés a hadseregben ellenérzést keltett. 1859-ben James Buchanan elnök mexikói nagykövetnek nevezte ki Johnston sógorát, Robert McLane-t, akit Johnston elkísért Benito Juárez kormányával való találkozására Veracruzban. Johnston arra kapott megbízatást, hogy az ország katonai útvonalait vizsgálja meg az ellenségeskedés kiújulása esetére.
Thomas S. Jesup dandártábornok, az Egyesült Államok főszállásmestere 1860. június 10-én meghalt. Winfield Scott vezénylő tábornoknak kellett az utódját megtalálni, ám egy meghatározott személy kiválasztása helyett négy alternatívát ajánlott kinevezésre: Albert Sidney Johnstont, Joseph E. Johnstont, Robert E. Lee-t, és Charles F. Smith-t. Jefferson Davis, a szenátus katonai bizottságának tagjaként Albert Sidney Johnstont favorizálta, Floyd hadügyminiszter azonban - talán nem meglepő módon - Joseph E. Johnstont választotta, akit 1860. június 28-án előléptették dandártábornokká. Johnston nem kedvelte a beosztását, mivel adminisztratív papírmunkát jelentett Washingtonban, nem pedig akkoriban jobban becsült harctéri feladatot. A hadsereget az országot megosztó ellentét nyomasztotta, Johnstont pedig az az erkölcsébe ütköző szecesszionista nyomás, hogy a déli országrész számára hasznos hadianyagokat juttasson. Míg ő maga ellenállt ennek a nyomásnak, addig Floydot ezzel harsányan vádolták, noha a bíróság később ártatlannak találta.
Mikor szűkebb hazája, Virginia 1861-ben elszakadt az Egyesült Államoktól, Johnston lemondott dandártábornoki rangjáról és beosztásáról; ezzel a legmagasabb rangú katona lett, aki az elszakadás miatt kilépett a seregből. A virginiai milíciába vezérőrnagyi rangban lépett be, de 1861. május 4-én az állami konvención úgy döntöttek, hogy Virginiának csak egy vezérőrnagyra van szüksége és Robert E. Lee-re esett a választásuk. Johnstonnak dandártábornoki rangot és beosztást ajánlottak, melyet ő viszont elutasított és május 14-én inkább a Konföderációs hadsereg dandártábornoka lett. Johnston a fontos hadianyaggyárral és vasútvonallal rendelkező Harper's Ferry városának védelmét vette át Thomas J. Jackson ezredestől, akit később Stonewall Jacksonként vonult be a történelembe. Johnston júliusig megszervezte az Army of the Shenandoah-t, vagyis a Shenandoah(-völgyi) hadseregét.
1861. július 21-én az első Bull Runi ütközetben (Konföderációs megjelölés szerint első Manassas-i ütközet) Johnston kis hadseregével gyorsan nyomult előre a Shenandoah völgyből P. G. T. Beauregard dandártábornok támogatása céljából. A taktikai irányítást és haditervkészítést szakmai udvariasságból átengedte a rangban alatta álló, de kontingensénél jóval nagyobb erők felett parancsnokló Beauregard-nak. Déltájban, mikor Beauregard még mindig nem volt tisztában uniós ellenfeleinek mozgási irányáról Johnston úgy érezte, hogy a döntő pont szállásától, a Lewis háztól északra levő Henry House dombon lesz. Hirtelen bejelentett döntése szerint: „Ott van az ütközet. Indulok.” Beauregard és mindkét tábornok stábja követte útmutatását és ellovagolt. Johnston találkozott a szétszóródott 4. alabamai ezred katonáival, akik összes csapatparancsnokukat elvesztették, és személyesen sorakoztatta fel őket a konföderációs vonal helyreállítására. Lelket öntött a csüggedt Barnard Bee dandártábornokba és újra harcba küldte katonáival. Bee tábornok embereihez intézett buzdító szavai nyomán nyerte Stonewall Jackson a kőfal nevet. Beauregard ezután meggyőzte Johnstont, hogy hasznosabb lenne, ha a beérkező erősítéseket szervezné az ütközet további részében, mintha az első sorokból taktikailag irányítva vezetné az ütközetet. Noha Beauregard ezzel learatta a népszerűség gyümölcseit, Johnston vonalak mögötti szervező szerepe döntő volt a déli győzelemben. A Bull Run-i ütközetet követően Johnston, Beauregard és William Porcher Miles megtervezte a konföderációs hadi lobogót. A lobogó négyzetes alakja Johnston ötlete volt.
1861 augusztusában Johnstont július 4-i hatállyal tábornaggyá léptették elő, de nem szolgált megelégedésére, hogy három olyan ember előzte meg ebben, akiknek ő rangidőse volt a „régi hadseregben”. Johnston úgy érezte, hogy a Konföderáció elnökévé választott Davis érdemtelenül részesítette előnyben Samuel Coopert, Albert Sidney Johnstont és Robert E. Lee-t vele szemben. Az öt tábornagy közül egyedül a Davis által kifejezetten nem kedvelt Beauregard-t előzte meg; a sorrend általánosságban azt tükrözte, hogy Davist egyénileg milyen mértékű barátság fűzte a legmagasabb rangú katonákhoz. Ez tovább mélyítette a szakadékot Johnston és Davis között. Davis érvelése szerint Johnston dandártábornoki rangját az Egyesült Államokban adminisztratív beosztásban szerezte, míg hadszíntéri parancsnokként csak alezredesi rangig vitte, szemben A. S. Johnston és Lee ezredesi rangjával. Johnston türelmetlen hangú levelet küldött Davisnek, aki azt olyan sértésként kezeltek, melynek hangnemét a kabinetjével tárgyaltatta meg.
Johnstont 1861. július 21-én kinevezték a Department of the Potomac (Potomac adminisztratív körzet) és a Potomac hadsereg élére, majd október 22-én a Department of Northern Virginia (Észak-Virginiai adminisztratív körzet) vezetésével is megbízták. 1861 júliusától novemberéig főhadiszállása a manassasi Conner házban volt berendezve. 1861–62 tele viszonylag eseménytelenül telt Johnston számára Centreville-i főhadiszállásán, ahol elsősorban felszerelési és szervezési feladatokkal foglalkozott, ahogy az északiak hasonlóan Potomac hadseregnek nevezett főerejénél McClellan George B. McClellan ugyanezzel töltötte napjait. McClellan úgy tudta, hogy Johnston hadserege óriási létszámfölényben ül erődített állások mögött, mely arra indította, hogy Johnston mögötti partraszállást tervezzen a hátába kerülés céljából. 1862 márciusának elején Johnston tudomást szerzett az északi tervekről, ezért visszavonult Culpeper Court House-ig. A művelet mindkét fél számára elmarasztalást hozott. Davis meglepődött és csalódottan vette tudomásul a „sietős visszavonulást”. Ez idő tájt Johnston hatáskörét csökkentve Robert E. Lee-t kérte fel katonai tanácsadójának és a Johnston alá tartozó egységeknek közvetlen utasításokat kezdett adni, névlegessé téve Johnston parancsnokságát. McClellant a vele szemben ellenséges sajtó lejárató cikkekkel igyekezte hiteltelenné tetti, mikor kiderült, hogy a konföderációs állások közel sem voltak olyan erősek, mint amilyennek ő lefestette. A visszavonulás emellett partraszállási tervének átdolgozására is kényszerítette, Urbanna helyett ezúttal a James-folyó és a York-folyó közti Virginia félszigetet célba véve. Richmond irányában.
1862 kora áprilisában McClellan partra szállt a Virginia félsziget csúcsán Fort Monroenál és lassan Yorktown városa felé nyomult. Johnston richmondi védelmi terve vitatott. Tudván, hogy hadserege feleakkora mint McClellané és az uniós hadiflotta tüze mindkét folyó felől fedezheti, Johnston megkísérelte meggyőzni Davist és Lee-t, hogy legjobb lenne a főváros körül épített állásokba összevonni az erőket. Nem járván sikerrel az ellenállást a félszigeten volt kénytelen megkezdeni. McClellan hosszas ostromelőkészületeit követően Johnston visszavonult Yorktown alól és május 5-én Williamsburgnél vívott utóvédharcot, majd május 7-én meghiúsított egy partraszállási kísérletet Eltham's Landingnél. Május végére az uniós hadak Richmond hatmérföldes körzetéig haladtak előre.
Az Unió létszámfölényét és nehéz ostromütegeinek előkészületét látva megértette, hogy nem védelmezheti Richmondot örökké. Mikor McClellan minden kockázatot kizáró, lassú előrearaszolás közben hadseregét az esőktől megáradt Chickahominy-folyó kettéválasztotta, 1861. május 31-én a Seven Pines-i ütközetben (Fair Oaks-i, vagy Fair Oaks Stationi ütközetként is ismert) Johnston megtámadta a folyótól délre eső erőket. Támadó szellemű terve túlságosan bonyolultnak bizonyult, hogysem hadosztályparancsnokai sikeresen kivitelezzék. Nem sikerült teljességében részletekbe menően megértetnie velük a feladatot és nem tudta ellenőrizni, hogyan haladnak a kivitelezésével. Az ütközet taktikailag eldöntetlen maradt, de megállította McClellan előrenyomulását annak tetőpontján. Ennél is nagyobb jelentőségűnek bizonyult azonban, hogy a második napon Johnston vállát golyó találta el, s ahogy megingott a nyeregben mellét egy tüzérségi srapnel megsebezte. Az éppen akkor arra járó Davis megfogta a hordágyra fektetett Johnston kezét és sajnálatát nyilvánította. Johnstont nagyon felizgatta, mikor rájött, hogy apja oly nagy becsben tartott kardját és pisztolyait elvesztette és egy hírvivőt szalajtott el értük, hogy megkeresse. A tábornagy nagy megkönnyebbülésre a fegyverek megkerültek; Johnston az egyik pisztolyt a megtalálónak ajándékozta.
Davis a hadsereg parancsnokságát először G. W. Smith-nek ajánlotta fel, aki azonban mentálisan összeroppant a feladat súlya alatt és két nap múlva még a hadseregből is leszerelt. Másnap Davis Robert E. Lee-t kérte fel, aki az Észak-Virginiai hadsereg irányítását a háború teljes hátralevő részében megtartotta. Lee folytatta a Johnston által elkezdett ellentámadást és rövidesen sikereket ért el. A lábadozó Johnston egy barátja azt mondta, hogy sebesülése bajokat hozott a Dél fejére. „Nem, uram!” - válaszolta Johnston önzetlenül. „Az engem leterítő lövés a lehető legjobb, ami a Dél ügyének érdekében történhetett. Mert én semmilyen mértékben nem bírtam kormányunk bizalmát, míg most egy olyan ember került helyemre, aki bírja azt, és ezáltal elérheti, ami nekem sosem sikerülhetett volna: csapataink összevonását a Konföderáció fővárosának védelmében.”
Hogy mégis irigyelhette Lee-t, az abból derült ki mikor később értesült a Fredericksburgi ütközet kimeneteléről, melyben Ambrose Burnside vezérőrnagy hadosztályt hadosztály után vezényelt a kőfal által védett állásból tüzelő déliek ellen és eközben súlyos veszteségeket szenvedett. Johnston döbbenten jegyezte meg: „Micsoda szerencséje van egyeseknek. Engem bezzeg soha senki nem fog ilyen állásban megtámadni.”
Sebeiből való felépülése után 1862. november 24-én Johnstont kinevezték a Department of the West (Nyugati adminisztratív körzet) vezetőjének, mely a nyugati hadszíntér fölött diszponált. Így elméletileg fölérendeltje lett az Army of the Tennessee (Tennessee hadsereg) parancsnokának, Braxton Braggnek, valamint John C. Pemberton altábornagynak, aki a Department of Mississippi and East Louisiana-t (Mississippi és Kelet-Louisiana adminisztratív körzete) igazgatta. A Theophilus H. Holmes altábornagy által vezetett Trans-Mississippi körzetet, mely elsősorban Arkansasban működött Johnston egész működése folyamán egyesíteni szerette volna Pemberton körzetével, de legalább is Pembertont Holmes alá tartozó csapatokkal megerősíteni, de képtelen volt meggyőzni a kormányt, hogy bármelyik intézkedést meghozza.
A nyugati hadszíntéren Johnston elé kerülő első probléma Braxton Bragg további sorsa volt. A kormány elégedetlen volt Bragg Stones Rivernél nyújtott teljesítményével, s ebben osztoztak Bragg közvetlen beosztottai is.
Jefferson Davis utasította Johnstont, hogy utazzon Bragg táborába és állapítsa meg, hogy le kell-e váltani. Johnston ráébredt, hogy ha Bragg leváltását javasolja, akkor saját maga lenne a logikusan következő utóda, és a harctéri csapatparancsnokságot jóval többre értékelte jelenlegi, főként adminisztratív beosztásánál. Ennek ellenére becsületével ellenkezőnek tűnt személyes ambícióját Bragg rovására kielégíteni. Bragg és számos beosztottja meghallgatása után általában véve pozitív jelentést írt és elutasította hadseregparancsnokának felmentését. Davis ekkor Richmondba kérette Bragget és Johnstont bízta meg a vezetés átvételével, ámde Bragg felesége beteg volt és nem tudott volna férjével tartani. Április elején Johnston is ágynak esett a korábbi sebesülésének kiújulásával, a konföderációs közvélemény figyelme pedig elfordult Tennessee-ről és Mississippire, Vicksburg ostromára irányult, így Bragg egyelőre a helyén maradt.
Vicksburgnél Johnstonnak komoly fenyegetéssel kellett szembenéznie. Ulysses S. Grant vezérőrnagy először 1862-63 telén indított sikertelen műveletsorozatot az erődvárostól északra. 1863 áprilisában újabb próbálkozást indított a Mississippin lehajózva és a várostól délnyugatra partraszállva. Pemberton altábornagyot meglepve több sikeres ütközetben győzve nyomult Mississippi állam fővárosa, Jackson felé. 1863. május 9-én a konföderációs hadügyminiszter utasítást adott Johnstonnak, hogy „azonnal induljon Mississippibe és vegye át a hadseregek feletti közvetlen parancsnokságot.” Johnston értesítette Richmondot, hogy egészsége továbbra is gyenge, de engedelmeskedett. Május 13-án, mikor Közép-Tennessee-ből Jacksonba érkezett, megtudta, hogy két uniós hadtest közeledik a városhoz, melynek védelmére mindössze kb. 6000 katonával rendelkezik. Johnston május 14-én elrendelte a harcolva való visszavonulást és észak felé elhagyta a várost. Grant elfoglalta Jacksont, majd visszafordult nyugat felé, hogy megközelítse Vicksburgöt.
Johnston nyugat felé tartott, hogy Pembertonnal egyesülhessen, mikor elérte annak a Champion Hill-i ütközetben május 16-án, majd a Big Black River Bridge-i ütközetben május 17-én elszenvedett vereségének híre. Pemberton visszavonult a vicksburgi erősség falai mögé. Johnston sürgette, hogy a bekerítés elkerülése végett adja fel az erődöt és egyesüljön Johnstonnal, hogy létszámfölénybe kerülhessenek, de Davis azt az utasítást küldte, hogy Vicksburg megvédése mindennél fontosabb. Grant két sikertelen rohamot indított az erőd ellen, majd berendezkedett az ostromra. A katonák és civilek körülzárva Johnston apró seregétől várták a felmentést. Május végére Johnstonnak sikerült 24 000 embert összevonnia, de további erősítéseket akart kapni, mielőtt nekiindult volna. Braggtől kért segítséget, aki azonban attól tartott, hogy ez Tennessee teljes elvesztését okozhatja. Davisszel is vitába került, hogy vajon a Mississippi-be vezénylése akként értelmezendő-e, hogy a nyugati hadszíntér parancsnokságáról leváltották. Steven E. Woodworth szerint Johnston Davis beavatkozásaival szembeni ellenállásként „akaratlagosan félreértelmezte” parancsait. Pemberton hadserege 1863. július 4-én letette a fegyvert. Ez Port Hudson bevételével együtt a Mississippi fölötti ellenőrzés teljes elvesztésével és a Konföderáció kettészakadásával járt. Davis a stratégiai vereséget kényszeredetten a „belül fennálló ellátmányhiánynak és a kívül tartózkodó, harcolni nem akaró tábornoknak” tulajdonította. 
Davis és Johnston viszonya a háború első napjaitól terhelt volt, ekkor pedig végképp összevesztek és a nyilvánosság előtt Vickburg elvesztéséért viselt felelősséggel vádolták egymást. Davis Johnston elbocsátását fontolgatta, de ő továbbra is népszerű volt a tisztek körében és sok politikai szövetségese volt Richmondban, akik közül a legjelentősebb Louis T. Wigfall szenátor volt. Végül Bragg hadseregét kivonták Johnston fennhatósága alól, mely így már csak Alabamára és Mississippi-re korlátozódott.
Vicksburg ostromával párhuzamosan William S. Rosecrans vezérőrnagy Tennessee-ben szorította vissza Bragget, aki feladta Chattanoogát. A keleti hadszíntérről átvezényelt első hadtesttel megerősített Bragg szeptember 19-20-án jelentős győzelmet aratott Rosecrans ellen a Chickamaugai ütközetben, de győzelmét nem tudta kihasználni, hanem Chattanooga hosszadalmas visszavételébe bonyolódva addig vesztegette az időt, amíg a nyugati hadszíntér parancsnokságát átvevő Ulysses S. Grant a Chattanooga hadjárat végén novemberben döntő vereséget mért rá. Bragg átadta a Tennessee hadsereg parancsnokságát William J. Hardee-nak, rangidős hadtestparancsnokának és Richmondba utazott, ahol az elnök katonai tanácsadójává buktatták. Davis hivatalosan is felkérte Hardee-t, de az elutasította a kinevezést. Ezután P. G. T. Beauregard is szóba jött, de Davis viszonya legalább olyan rossz volt vele, mint Johnstonnal, Lee pedig nem akarta elhagyni a fontosabb színtérnek tekintett Virginiát, és Beauregard-t ajánlotta, de Davis kényelmetlenségét látva inkább Johnstont javasolta. Így aztán hosszas nyűglődés után 1863. december 27-én a georgiai Daltonban Davis kinevezte Johnstont a Tennessee hadsereg parancsnokává.
1864 tavaszán William T. Sherman vezérőrnagy uniós csapataival szembenézve Johnston az Atlanta felé való előrenyomulást a Virginia félszigeti taktikájához hasonlóan állandó visszavonulással és a hibázásra várás stratégiájával lassította. Erős védelmi állásokat építtetett ki, melyeket azonban Sherman hozzáértően támadott oldalba, miáltal egymás után elhagyásukra és visszavonulásra kényszerült Atlanta irányában. Johnston hadseregének megőrzését legfontosabb feladatának tekintette, ezért nagyon óvatosan járt el. Csapatait jól irányította és az uniós előrenyomulást lelassítva nagyobb veszteségeket okozott, mint amelyeket elszenvedett.
Sherman május 4-én indította meg az Atlanta hadjáratot. Johnston Tennessee hadserege először Dalton mellett bocsátkoztak harcba, melyet május 13-án feladtak és kb. húsz km-t visszavonulva Resacában építettek ki állásokat. Ám egy rövid resacai összecsapás után Johnston ismét meghajolt Sherman ereje előtt és május 15-én visszavonult. Legközelebb Cassville mellett az Adairsville-i ütközetben csaptak össze, mikor az előrenyomuló Johnston jobb szárnyán váratlanul ismeretlen erejű csapatok tűntek fel. A lövések John Bell Hood altábornagyot megállásra és átrendeződésre késztették, hogy szembenézhessen a veszéllyel. Johnston leállította a támadást és ismét visszavonult. Május 20-án további 13 km-t vonultak vissza Cartersville-ig. 1864 májusának végén Sherman taktikát változtatott és vasúti ellátóbázisát maga mögött hagyva nyugat felől, Georgia sűrű erdőségén keresztül kísérelt meg a Tennessee hadsereg mögé kerülni. Johnston észlelve a próbálkozást a kedvező terepen erős védelmet alakított ki, így a támadás leragadt. Május 25-én vívták a New Hope Church-i ütközetet, 27-én a Pickett's Milli ütközetet és 28-án a Dallas-i ütközetet, melyekben a döntést nem sikerült kierőszakolni.
Mivel az áttörés nem sikerült, júniusban Sherman kelet felé kerülve Ackworthnél visszatért a vasútvonalhoz és annak mentén próbált Atlanta közelébe férkőzni. Johnston ezt is előrelátta és John Bell Hood hadosztályát ide irányította. Hood a Kolb's farmi ütközetben június 22-én saját elhatározásából támadott, melyet John M. Schofield és Joseph Hooker hadtestei véresen visszavertek. Ezt követően június 27-én Sherman frontális támadásba lendült a Kennesaw hegyi ütközetben. Johnston erős védelmi vonalán azonban a próbálkozás véres kudarcba fulladt. Sherman több szemtől-szembe rohammal nem kísérletezett a háború folyamán. Az uniós csapatok ekkor már alig 30 km-re voltak Atlantától északnyugatra. Johnston két hónap alatt több mint 180 km-t vonult vissza hegyes, tehát könnyebben védhető terepen és a konföderációs kormány egyre ingerültebb és riadtabb lett. Mikor Johnston átkelt az Atlanta előtti utolsó nagy védővonalon, a Chattahooche folyón, Davis elvesztette türelmét.
Július elején Davis Braxton Bragget küldte Atlantába a helyzet felmérésére. Helyi civil vezetőkkel és Johnston beosztott tisztjeivel való több találkozás után Bragg visszatért Richmondba és Johnston leváltására sürgette Davist. Davis 1864. július 17-én elmozdította Johnstont, mikor már Atlanta külvárosában volt. „Atlanta sorsa konföderációs szempontból teljes egészében Johnstonon múlt.” Utóda, John Bell Hood altábornagy „szinte lehetetlen helyzetet” örökölt Atlanta védelmében, melyet szeptemberben feladni kényszerült. Johnston leváltása a háború egyik legvitatottabb döntése.
Johnston a dél-karolinai Columbiába utazott gyakorlatilag nyugalomba vonulva. A Konföderációt egyre jobban aggasztotta Sherman Georgián keresztülhatoló inváziója a tengerpart irányában, és a közvélemény Johnston reaktiválását követelte. A nyugati hadszíntér adminisztratív parancsnoka, Beauregard nem sokat tudott tenni az uniós erők ellen. Davis politikai ellenfelei, mint például Wigfall szenátor a Kongresszusban agitált Johnston érdekében. Mary Chesnut naplója szerint: „Azt hittük ez függetlenségi háború. Most úgy tűnik, hogy csak Joe Johnston és Jeff Davis háborúja.” 1865 januárjában a Kongresszus törvényben hatalmazta fel Lee-t vezénylő tábornoki hatáskörrel és ajánlást fogalmazott meg, hogy Johnstont ismét nevezzék ki a Tennessee hadsereg parancsnokának. Davis rögtön kinevezte Lee-t, de Johnston kinevezését megtagadta. Egy hosszú, de nyilvánosságra nem hozott memorandumban Davis azt írta: „Véleményem Johnston tábornagy parancsnokságra való alkalmatlanságáról lassan és akaratomat leküzdve érlelődött oly szilárd meggyőződéssé, hogy mostanra lehetetlenné vált újra bizalmat éreznem hadseregparancsnoki működését illetően.” Alexander Stephens alelnök és 17 szenátor petíciót intézett Lee-hez, hogy új hatáskörében Davist felülbírálva nevezze ki Johnstont, de Lee jól tudta, hogy Davis bizalmának bírása érdekében erről szó sem lehet, így ezt elutasította. Ehelyett csak javasolta a kinevezést Davisnek.
Súlyos kifogásai ellenére Davis 1865. február 25-én reaktiválta Johnstont. Új hatásköre két körzetet foglalt magába: a Dél-Karolina, Georgia, és Florida, valamint Észak-Karolina és Dél-Virginia adminisztratív körzetét, utóbbit március 6-án vette át. Ezek három konföderációs hadsereget helyeztek felügyelete alá, köztük az egykor tekintélyes Tennessee hadsereg romjait, de ezek már csak nevükben voltak hadseregek. A Tennessee hadsereg ellátmány és lőszer nélkül súlyos vereségeket szenvedett Franklinnél és Nashville-nél és a katonákat hónapok óta nem fizették. Közülük csak kb. 6600 utazott Dél-Karolinába. Johnston alá tartozott William J. Hardee altábornagy kb. 12 000 katonája, akik sikertelenül próbálták megakadályozni Sherman előrehaladását, Braxton Bragg kisebb csapatteste, mely az utolsóként eleső kikötőt Wilmingtont védte és Wade Hampton kb. 6000 fős lovassága.
A súlyos létszámhátrányban levő délieket Johnston Lee hadseregével akarta összevonni és közösen megverni Shermant, majd ezután felvenni a harcot Grant Potomac hadseregével. Lee kezdetben elutasította ezt a tervet. Később, Richmond eleste után Lee a tervet magáévá téve Észak-Karolinába akart visszavonulni, hogy Johnstonnal egyesülhessen, de akkor már késő volt. Sherman gyors haladását látva Johnston saját erői rendezése után Sherman egyik elszigetelt részegységére akart csapást mérni, mely két külön oszlopban haladt. 1865. március 19-én Johnston sikerrel meglepte Sherman balszárnyát a Bentonville-i ütközetben és taktikai sikereket ért el, mielőtt a túlerő meghátrálásra és Raleigh-be való visszavonulásra kényszerítette volna. Mivel az állam fővárosát nem tudta megvédeni, Johnston Greensboro-ba hátrált.
Lee aprilis 9-i appomattoxi fegyverletételét megtudva, Johnston találkozóban egyezett meg Shermannel a vonalak között fekvő aprócska farm, Bennett Place mellett, mely a mai Durham közelébe van. Az április 17-én, 18-án és 26-án lezajlott három tárgyalási forduló után Johnston és a Tennessee hadsereg, valamint minden más még fegyverben levő észak-karolinai, dél-karolinai, georgiai és floridai fegyveres erő megadta magát. 89 270 katonát érintve ez volt a háború szám szerinti legnagyobb fegyverletétele. A Richmondból elmenekült Davis szerint Johnston olyan haderőket is feladott, melyeket nem ért katonai vereség, s ezzel árulást követett el. Johnstont 1865. május 2-án Greensboro-ban kegyelemben részesítették.
A megadás után Sherman Sherman tíznapi készleteket osztott ki az éhes déli katonák között, és leromlott állapotú lovakat és öszvéreket vihettek haza, hogy „a termést learathassák”. A déli lakosságot kukoricával, liszttel és ételekkel támogatta. Ezt a nagylelkűséget Johnston sosem felejtette el. Shermannek írt levelében úgy fogalmazott, hogy ez a hozzáállás „megbékít azzal a gondolattal, hogy életre szóló csapás volt Önnel találkoznom a harcmezőn”. Johnston ezzel arra célzott, hogy Sherman (és más frontokon Grant, valamint Sheridan) a háborút a civil lakosság elűzésével, az általuk érintett vidék teljes elpusztításával, felperzselt föld taktikával olyan fokú brutalitással folytatta, amely az egész Dél szerte a 21. századig életben levő gyűlöletet keltett irántuk.
A háború után Johnston kezdetben nehezen tudta saját és beteg felesége anyagi helyzetét biztosítani. 1866 májusa és 1867 novembere között az Alabama & Tennessee-folyó vasútvonal elnöke lett. Ezt a kis vonalacskát később a Selma, Rome és Dalton vonalra nevezték át. Johnstont untatta az állás és a cég tőkehiánytól szenvedett. 1868-ban biztosítási céget nyitott a georgiai Savannah-ban. Cége a Liverpool and London and Globe biztosítási vállalat ügynökeként dolgozott, és négy éven belül 120 ügynök képezte hálózatot hozott létre az alsó déli államokban. Ennek jövedelme által lehetővé vált, hogy memoárját megírva részt vegyen a polgárháború történetének feldolgozásában. „Narrative of Military Operations” c. könyvét 1874-ben adták ki, és igen sokat kritizálta benne Davis-t, valamint más tábornoktársait. Továbbra sem tudta túltenni magát a tábornagyok rangidősségi sorrendjén és megpróbálta a túlóvatoskodó taktikus skatulyájába kerülését igazolni. Könyvét kevesen vásárolták meg és kiadójának nem termelt hasznot.
Noha sok konföderációs tábornok elítélte Johnstont, Sherman és Grant memoárjai kedvező színben tüntették fel. Ezek valószínűleg a háború utáni jó és rossz viszony termékei. Sherman „veszélyes és ravasz ellenfél”-ként jellemezte, valamint Johnston ősellenségeit, Hoodot és Davis-t kritizálta. Grant egyetértett vele, hogy Johnston nem támadta meg Vicksburg ostroma alatt: „Johnston felmérte a helyzetet és úgy gondolom bölcsen tartózkodott az ellenünk való támadástól, mivel csak a veszteségeket növelte volna mindkét oldalon, de eredményt nem ér el.” Az Atlanta-hadjárattal kapcsolatban Grant azt írta: „A magam részéről úgy vélem Johnston taktikája helyes volt. Amely taktika a végül szükségesnek bizonyulón túl egy évvel meghosszabbította volna a háborút, mely oly mértékben kimerítette volna Északot, hogy hogy valószínűleg feladják a küzdelmet és beleegyeznek a tárgyalásos rendezésbe.” Gary W. Gallagher történész ezzel szemben azt állítja, hogy Johnston alkalmatlan volt hadseregparancsnoknak és kizárólag visszavonulásra futotta a repertoárjából, így éppen a háború meghosszabbítására volt képtelen.
Johnston 1876-77 telén Savannah-ból Richmondba költözött és 1879-től 1881-ig demokrata párti képviselőként vett részt a 46. Kongresszus munkájában. 58,11%-os többséggel választották meg William W. Newmannel szemben, de 1880-ban nem jelöltette újra magát. Grover Cleveland elnöksége idején vasútfelügyelői állást kapott az adminisztrációtól. Felesége 1887-ben meghalt, Johnston pedig hátralevő idejét veteránok gyülekezeteire járva töltötte, ahol egyhangúlag ünnepelték. A Sons of the American Revolution (az Amerikai Forradalom Fiai társasága) fővárosi fiókszervezete tiszteletbeli tagjának választotta és az 1963-as tagsági könyvet adta neki.
Lee-hez hasonlóan Johnston sem felejtette el Sherman vele és katonáival, illetve a déli néppel szemben tanúsított háború utáni nagylelkűségét és nem tűrte, hogy jelenlétében sértegessék. Sherman és Johnston gyakran váltottak leveleket és találkoztak baráti vacsorákon Washingtonban, mikor Johnston éppen arrafelé járt. Sherman halálakor Johnston egyik tiszteletbeli koporsóvivője lett a temetésen, melyet 1891. február 19-én tartottak New York City-ben. A nagy hidegben és esőben kalapját levéve fejezte ki tiszteletét. Az öreg tábornokot figyelmeztették, hogy egészségének ez nem tesz jót, mire Johnston azt felelte: „Ha engem temetnének és ő állna a helyemben, nem tenné fel a kalapját.” Johnston aznap súlyosan megfázott, tüdőgyulladást kapott és pár héttel később maga is meghalt Washingtonban. Felesége mellé temették a Green Mount Cemetery temetőjében Baltimore-ban. Személyes levelezését az Earl Gregg Swem Library könyvtárja különleges gyűjteményének kutatórészlege kezeli a College of William & Mary főiskolán.
A georgiai Daltonban 1912-ben felállították magas talapzaton álló köztéri emlékművét. 2010. március 20-án az észak-karolinai Bentonville-ben felállították kevésbé jelentékeny bronzszobrát. A második világháborúban az Egyesült Államok haditengerészete tisztelete jeléül a Liberty Ship szállítóhajók egyikét Johnstonról nevezete el.
A Robert Skimin által 1988-ban írt párhuzamos történelmet alkotó regény, a Gray Victory (Szürke győzelem) lapjain Johnstont nem váltják le az Atlanta-hadjárat folyamán.
Johnston jelentős szerepet játszik Jeffrey Evan Brooks alternatív történelemben játszódó Shattered Nation: An Alternate History Novel of the American Civil War c. regényben.
Szintén egy képzelt történelmi novella Harry Turtledove Counting Up, Counting Down c. novelláskötetében a Must and Shall c. írás. Ebben Johnstont Davisszel, Lee-vel és más konföderációs vezetőkkel együtt felakasztják a polgárháború végén, melynek Nagy Lázadás lesz a neve.
Ez a szócikk részben vagy egészben  a   Joseph E. Johnston című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
↑ Ballard, 2004: Ballard, Michael B.. Vicksburg, The Campaign that Opened the Mississippi (angol nyelven). Chapel Hill: University of North Carolina Press (2004) 
↑ Bradley, 1995: Bradley, Mark L.. Last Stand in the Carolinas: The Battle of Bentonville (angol nyelven). Campbell, CA: Savas Publishing Co. (1995) 
↑ Castel, 1992: Castel, Albert. Decision in the West: The Atlanta Campaign of 1864 (angol nyelven). Lawrence: University Press of Kansas (1992) 
↑ Chesnut: Chesnut, Mary. Diary of Mary Chesnut (angol nyelven). Fairfax, VA: D. Appleton and Company (1905). Hozzáférés ideje: 2005. május 29.  Archiválva 2005. május 29-i dátummal a Wayback Machine-ben
↑ Coski, 2005: Coski, John M.. The Confederate Battle Flag: America's Most Embattled Emblem (angol nyelven). Cambridge, MA: Belknap Press of Harvard University Press (2005) 
↑ Eicher, 2001: Eicher, John H.. Civil War High Commands, Eicher, David J. (angol nyelven), Stanford, CA: Stanford University Press (2001) 
↑ Flood, 2005: Flood, Charles Bracelen. Grant and Sherman: The Friendship That Won the Civil War (angol nyelven). New York: Farrar, Straus and Giroux (2005) 
↑ Shelby Foot: Foote, Shelby. V. Fighting means killing, The Civil War: A Narrative, Vol. 1, (From Fort Sumter to Perryville) (angol nyelven). New York: Random House (1958) 
↑ McMurry, 1991: McMurry.szerk.: William C. Davis, Julie Hoffman: Joseph Eggleston Johnston, The Confederate General, vol 3. (angol nyelven). Harrisburg, PA: National Historical Society, (1991) 
↑ Sears, 1992: Sears, Stephen W.. To the Gates of Richmond: The Peninsula Campaign (angol nyelven). New York: Ticknor and Fields (1992) 
↑ Symonds, 1992: Symonds, Craig L.. Joseph E. Johnston: A Civil War Biography (angol nyelven). New York: W. W. Norton (1992) 
↑ Vandiver, 1998: Vandiver, Frank Everson.szerk.: Charles F. Ritter, Jon L. Wakelyn: Joseph Eggleston Johnston, Leaders of the American Civil War: A Biographical and Historiographical Dictionary (angol nyelven). Westport, CT: Greenwood Press (1998) 
↑ Warner, 1959: Warner, Ezra J.. Generals in Gray: Lives of the Confederate Commanders (angol nyelven). Baton Rouge: Louisiana State University Press (1959) 
↑ Wasiak, 1998: Wasiak, Joseph E., Jr.. A Failure in Strategic Command: Jefferson Davis, J. E. Johnston and the Western Theater (angol nyelven). Carlisle Barracks, Pennsylvania: US Army War College (1998) 
↑ Woodsworth, 1990: Woodworth, Steven E.. Jefferson Davis and His Generals: The Failure of Confederate Command in the West. Lawrence: University Press of Kansas (1990) 
↑ Markerhistory.com: ismeretlen: Longwood historical marker (angol nyelven). (Hozzáférés: 2016. május 7.)
↑ The Handbook of Texas Online: Frank E. Vandiver: Joseph Eggleston Johnston (angol nyelven). The Handbook of Texas Online. Texas State Historical Association. (Hozzáférés: 2016. május 8.)
↑ Conner House: Virginia Historic Landmarks Commission Staff: National Register of Historic Places Inventory/Nomination: Conner House (angol nyelven). Virginia Department of Historic Resources, 1981. január 1. [2016. március 4-i dátummal az eredetiből archiválva]. (Hozzáférés: 2016. május 1.)
↑ Johnston Papers: Joseph E. Johnston Papers (angol nyelven). Special Collections Research Center, Earl Gregg Swem Library, College of William & Mary. [2012. február 3-i dátummal az eredetiből archiválva]. (Hozzáférés: 2011. február 11.)
↑ Gallagher: Gary W. Gallagher: Darden Leadership Ride Elective Course: Spring 2013, Class 1-5 (angol nyelven). DardenMBA. (Hozzáférés: 2016. június 16.)
Connelly, Thomas L. Autumn of Glory: The Army of Tennessee 1862–1865. Baton Rouge: Louisiana State University Press, 1971. ISBN 0-8071-2738-8.
Downs, Alan. "'The Responsibility Is Great': Joseph E. Johnston and the War in Virginia." In Civil War Generals in Defeat, edited by Steven E. Woodworth. Lawrence: University Press of Kansas, 1999. ISBN 0-7006-0943-1.
Govan, Gilbert E., and James W. Livingood. A Different Valor: The Story of General Joseph E. Johnston C.S.A.. Indianapolis: Bobbs-Merrill, 1956. ISBN 978-0-8371-7012-1.
Hood, Stephen M. John Bell Hood: The Rise, Fall, and Resurrection of a Confederate General. El Dorado Hills, CA: Savas Beatie, 2013. ISBN 978-1-61121-140-5.
Hughes, Robert M. General Johnston. Great Commanders. New York: D. Appleton & Co., 1893. OCLC 869760.
Johnson, Bradley T. A Memoir of the Life and Public Service of Joseph E. Johnston. Baltimore: Woodward, 1891. OCLC 25524368.
Johnston, Joseph E. Narrative of Military Operations: Directed, During the Late War between the States. New York: D. Appleton & Co., 1874. OCLC 444839.
Newton, Steven H. Joseph E. Johnston and the Defense of Richmond. Lawrence: University Press of Kansas, 1998. ISBN 978-0-7006-0921-5.
CivilWarHome.com: Joseph Eggleston Johnston – rövid életrajzJoseph E. Johnston a Biographical Directory of the United States Congress weboldalán
Rasmussen, Frederick N. "A much-respected, and conflicted, general of the Confederacy," The Baltimore Sun, 2011. július 31-i szám.
Paul Joseph Goebbels (Rheydt, 1897. október 29. – Berlin, 1945. május 1.) német politikus, Adolf Hitler nemzetiszocialista Németországának propagandaminisztere 1933 és 1945 között, Adolf Hitler közvetlen munkatársa és a végsőkig kitartó híve. A náci rezsim kevés diplomás értelmiségi vezetője közé tartozott. Gátlástalan propagandatevékenysége a második világháború után világszerte fogalommá vált. Szónoki tehetségéről és szélsőséges antiszemitizmusáról is nevezetes volt.
1922-ben szerezte meg diplomáját a Heidelbergi Egyetemen. 1924-ben lépett be a náci pártba, ahol Gregor Strasser munkatársa lett. 1926-ban a párt körzeti vezetője lett Berlinben. Ekkor kezdett közelebbről foglalkozni a propaganda kérdéseivel. 1930-tól a pártpropaganda országos vezetője lett (Reichspropagandaleiter der NSDAP). 1933-ban a náci hatalomátvétel után népművelési és propagandaminiszter (Reichsminister für Volksaufklärung und Propaganda) lett. Minisztériuma élén gyorsan ellenőrzést szerzett a hírközlés, a művészetek, és gyakorlatilag minden tájékoztató tevékenység felett Németországban. Nagy tehetséggel alkalmazta a rádió és a film új technikai eszközeit propagandacélokra. A nemzetiszocialista pártpropaganda fő témái között ott volt az antiszemitizmus, a keresztény egyházak elleni támadások, és – különösen már a háború idején – a harci morál erősítése.
A háború végén, Hitler 1945. április 30-i öngyilkossága után, Hitler végrendeletének megfelelően ő követte vezérét Németország kancellárjának posztján. Egy nappal később maga is öngyilkos lett feleségével együtt, miután megmérgezték hat gyermeküket.
Rheydt kisvárosában született (ma Mönchengladbach része), szegény családban. Apja kistisztviselő volt, nehezen tartotta el négy gyermekét, de buzgó katolikusként mindent megtett azért, hogy a szorgalmas és tehetséges Josephet taníttathassa. Édesanyja holland származású volt.
Az ifjú Joseph egy gyermekkori csontbetegség miatt nem sportolhatott, lába kacska maradt, speciális cipőt kellett hordania. Alacsony termete mellett ez a hátrány is nyilvánvalóan kedvezőtlen lelki hatást gyakorolt rá. Később, az első világháború idején katonai szolgálatra is alkalmatlannak nyilvánították. Valószínűleg emiatt is fordult minden szorgalmával a tanulás, olvasás felé. Katolikus egyházi gimnáziumba járt szülővárosában, évfolyamelsőként érettségizett. Nagyon korán írni is kezdett. Katolikus ösztöndíjat nyert az egyetemi tanulmányaira. Számos egyetemen volt hallgató (Heidelberg, Bonn, Freiburg, Würzburg, Köln, Frankfurt am Main, München, Berlin), végül 1921-ben doktorált a német irodalom és filozófia tárgyában. Disszertációját Wilhelm von Schütz kevéssé ismert 19. század eleji német drámaíróról írta. Antiszemita nézetei ellenére több zsidó származású professzort, például Friedrich Gundolfot és Max von Waldberget is nagyra becsülte. Továbbra is írói ambíciókat táplált, de a siker elmaradt.
Egyetemi tanulmányai alatt, Freiburgban beleszeretett Anka Stalhermbe, aki nála három évvel idősebb volt, majd követte őt Würzburgba is. 1921-ben Goebbels írt egy önéletrajzi ihletésű, háromrészes regényt Michael címmel, amelynek csak az első és harmadik része maradt fenn. 1920-ban szakítottak Anka Stalhermmel, Goebbels emiatt az öngyilkosság gondolatával foglalkozott.
A családi hagyományoknak megfelelően ifjúkorában hívő katolikus volt, de a világ rendjét egyre tökéletlenebbnek érezte, és ez megingatta hitében. A korabeli, az első világháború és a versailles-i békeszerződés nyomán kialakult németországi viszonyok között diplomája, doktorátusa ellenére állást sem talált, nemhogy kiugrási lehetőséget. Sikertelenségei miatt a zsidó összeesküvést vádolta: ezekben az években vált radikális antiszemitává. 1923-ban néhány hónapig egy bankban dolgozott. Megélhetését amúgy is szegény családja biztosította, ő pedig csalódottan továbbra is rengeteget olvasott, ennek révén is kereste a kiutat az igazságtalannak érzett társadalmi rendszerből. Olvasmányai közé tartoztak Oswald Spengler, Houston Stewart Chamberlain filozófiai kötetei, de Dosztojevszkij is. A marxizmust mint judaista-internacionalista elméletet élesen elvetette, de érdeklődést mutatott az orosz bolsevikok iránt, mivel ők szerinte a saját nemzeti megmentésükre vállalkoztak.
Goebbels így már akkor is valami nemzeti, judaizmus nélküli szocializmus felé orientálódott, amikor még a nemzetiszocialistákról nem is tudott. Rájuk az 1923. novemberi müncheni sörpuccs idején figyelt fel, amikor Hitlert letartóztatták. A tényleges kapcsolatot csak 1924 augusztusában vette fel velük, amikor egy ismerőse magával vitte egy náci csoport weimari gyűlésére. Itt találkozott többek között Gregor Strasserrel, Gottfried Federrel, és ettől kezdve a nemzetiszocializmus elszánt híve lett. Hitler kiszabadulása és a Nemzetiszocialista Német Munkáspárt (NSDAP) újraalapítása után hivatalosan is a párt tagja lett. Tehetségének megfelelően szerepet vállalt különböző náci kiadványok szerkesztésében. Nagy elismeréssel adózott Gregor Strassernek, aki szintén egy erősen nacionalista és antiszemita, de egyúttal „szocialista” Németországban gondolkodott.
Goebbels tehát eleinte a náci mozgalom „balszárnyához” érezte közel magát, egyúttal a német kommunisták akkori „nemzeti-bolsevik” szárnyával is sok mindenben egyetértett. Véleménye szerint az NSDAP-nek a szegény rétegekre kell támaszkodnia, és minden eszközzel a tőkések ellen kell harcolni, még akkor is, ha a bolsevizmust kell ehhez segítségül hívni. A kezdetektől fogva nagyra értékelte Hitler vezetői tehetségét, de viszolygott az őt körülvevő müncheni „kispolgároktól”. Az NSDAP 1925–26-os belső pártvitájában Strasser oldalára állt. Programtervezetük előtérbe állította a munkavállalók érdekeit, antikapitalista szlogeneket hirdetett, demokratizálni akarta a párton belüli döntéshozatalt. Hitler ezeket az elképzeléseket egy 1926 februárjában Bambergben tartott gyűlésen(wd) megsemmisítő kritikával illette, és ez ellen a Strasser-csoport jelen lévő képviselői, Goebbelst is beleértve, nem mertek szót emelni. Goebbels ekkor ugyan „szörnyűségesnek” találta Hitler álláspontját, azaz a tőkés és nagybirtokos magántulajdon elismerését, a Szovjetunió fő ellenségként való meghatározását, de különösen azt, hogy a szocializmus egy zsidó kreáció, azonban e véleményét csak a naplójában rögzítette. A konferencia után Hitler néhány más Ruhr-vidéki, vele nem teljesen egyetértő náci vezetővel együtt, meghívta őt magához Münchenbe, hogy meggyőzze őket. Hitler és Goebbels beszédet is mondtak egy helyi gyűlésen. A megbékülés tökéletesen sikerült, Goebbels teljesen elfogadta Hitler álláspontját, és megerősödött abban a hitében, hogy egy zsenivel van dolga. Ettől kezdődött az a szinte vallásos áhítata, amellyel Hitlert követte, és amely katolikus hitének helyébe lépett.
Hitler 1926-ban az NSDAP berlini szervezetének vezetőjévé nevezte ki, részben azzal a céllal, hogy megbontsa a Ruhr-vidéki náci vezetők azon csoportját, amely még kételkedhetett az ő tévedhetetlenségében. Hitler szabad kezet adott neki e rendkívül fontos körzet irányításában, és hatáskörébe rendelte a helyi SA és SS szervezetek irányítását is. Kizárólag személyesen Hitlernek tartozott felelősséggel. Goebbels nagy lelkesedéssel látott munkához. A helyi párttagságot revízió alá vette, és csak a legaktívabbakat tartotta meg. Bevezette a párttagdíjat, és belépőjegyet árult a gyűléseikre, hogy a párt anyagi helyzetét megszilárdítsa. Részben a párt ismertségének növelésére utcai csetepatékat provokált a német kommunista párt aktivistáival. Adaptálta az akkoriban gyorsan fejlődő kereskedelmi marketing módszereit a politikai tevékenységre, beleértve a jól hangzó jelszavakat és a tudatalattira ható eszközöket. Új típusú plakátjai többek között hatalmas vörös betűkkel rejtélyes üzeneteket emeltek ki, ami arra késztette a nézőt, hogy végigolvassa a kisebb betűkkel írt szöveget is.
Hatalmas szónoki tehetségét tudatosan fejlesztette, beszédeit, gesztusait tükör előtt gyakorolta. A gyűléseket rituális menetelések és éneklés vezette be, a helyszíneket pártzászlókkal dekorálták. Mindig késve érkezett, úgy időzítve, hogy a legnagyobb érzelmi hatást váltsa ki. Beszédeit részletesen megtervezte, de képes volt a rögtönzésre is, hogy rugalmasan alakítsa kapcsolatát közönségével.
Goebbels taktikája arra irányult, hogy utcai provokációkkal, összetűzésekkel hívja fel a széles nagyközönség figyelmét az NSDAP-ra. Ez ahhoz vezetett, hogy a rendőrség 1927 májusában kitiltotta a párt rendezvényeit a fővárosból. Ennek ellenére folytatódtak az incidensek, például fiatal nácik véletlenszerűen kiválasztott zsidókat támadtak meg az utcán. 1927 októberében Goebbels számára rendőrileg megtiltották, hogy gyűléseken beszéljen. Ekkor alapította a Der Angriff (Támadás) című modern kiállítású és végtelenül agresszív, antikommunista és antiszemita hangvételű lapot a berlini térség propagandacéljaira.
Goebbels továbbra is táplált irodalmi ambíciókat. Kiadatta Michael című ifjúkori művének új változatát, és további, sikertelen kísérleteket tett színdarabok írására. Számos nővel volt viszonya ebben az időben, köztük ifjúkori szerelmével, Anka Stalhermmel is, aki ekkor már férjnél volt, és volt egy kisgyermeke is. Goebbels gyorsan esett szerelembe, de ugyanolyan gyorsan meg is unta kapcsolatait, és továbblépett. Attól is tartott, hogy a tartós kapcsolat árthat politikai karrierjének.
Az NSDAP kitiltását 1928-ban, a májusi Reichstag-választások előtt feloldották. A választásokon a szociáldemokraták végeztek az élen 29,8%-kal, a polgári Német Nemzeti Néppárt 14,2%-ot, a Centrum 12,1%-ot, a kommunisták 10,65-ot szereztek. Az NSDAP a Goebbels irányította intenzív kampány ellenére csaknem 100 000 szavazatot vesztett korábbi eredményeihez képest, és mindössze 2,6%-os eredményt ért el, Berlinben csak 1,4%-ot. Emiatt Gregor Strasser erősen bírálta őt a lapjában. Goebbels azonban az egyike lett a tizenkét bejutó NSDAP-képviselőnek. Ez immunitást biztosított számára egy sor folyamatban lévő büntetőeljárás alól. Később, 1931-ben mégis kénytelen volt pénzbüntetést fizetni a Der Angriffban megjelent hamis állítások miatt.
1930-ban a nácik és a kommunisták közötti erőszak eszkalálódása, valamint az érintettek közötti személyes konfliktus miatt Horst Wessel költőt és SA-vezetőt két kommunista meggyilkolta. Goebbels Horst Wessel halálából hatalmas propagandafegyvert kovácsolt, személyét a nemzetiszocialista mozgalom mártírjának, egyik indulóját pedig Horst-Wessel-Lied néven a párt himnuszának nyilvánította.
A nagy gazdasági világválság 1930-ban már súlyosan érintette Németországot, rohamosan nőtt a munkanélküliség. Ebben az időben a Strasser testvérek új lapot indítottak Berlinben Nationaler Sozialist címmel, amelyben a nácizmusra vonatkozó saját elméletüket propagálták. Ez a nacionalizmus mellett nagy hangsúlyt fektetett az antikapitalizmusra, a Nyugat-ellenességre, és társadalmi reformokat követelt. Goebbels panaszára Hitler végül keményen állást foglalt Gregor Strasserrel és elméleteivel szemben, és Goebbelst nevezte ki helyére az NSDAP birodalmi propagandafőnökének, aki azonnal leállította a Nationaler Sozialist kiadását. Ekkor lett Goebbels az összes náci lap, köztük a Völkischer Beobachter főnöke is. Otto Strasser és társai júliusban elhagyták a pártot, ami nagy megkönnyebbülést jelentett Goebbels számára.
A gazdasági helyzet gyors romlása miatt 1930 szeptemberére új választásokat írtak ki. Az NSDAP kampányát Goebbels vezette. Gyűlések, beszédek ezreit tartották szerte az országban. Hitler és Goebbels féktelenül demagóg beszédeikben a válság okául a weimari köztársaság politikáját és a versailles-i békeszerződést nevezték meg. Faji alapokon álló új német politikát, nemzeti egységet hirdettek meg. A siker óriási volt a korábbiakhoz képest: az NSDAP 6,5 millió szavazattal az ország második legnagyobb pártja lett.
Az 1930–32-es választási hadjáratok során mutatkozott meg a maga teljességében Goebbels propagandazsenije. Pontosan megértette, mit kíván Hitler, hogyan szeretné megnyerni a tömegeket. Goebbels minden eszközt bevetett, hogy biztosítsa a szavazókat Hitler elképzelései számára. Briliánsan bánt a sajtóval, ezernyi eszközt alkalmazott, brosúrákat, röplapokat, hangfelvételeket. A kampány rengeteg utazásához bevetette az autók mellett a repülőgépet is.
Goebbels 1930 vége felé ismerkedett meg Magda Quandttal, aki 1931 decemberében a felesége lett. Az egygyermekes, elvált asszony, egy gazdag gyáros volt felesége, néhány hónappal korábban csatlakozott a náci párthoz, és önkéntesként dolgozott a berlini párthivatalban. A Reichkanzlerplatzon lévő lakása hamarosan Hitler és az NSDAP más vezetőinek kedvenc találkozóhelye lett.
A világválság körülményei között nem sikerült szilárd kormányzást biztosítani Németországban, ezért 1932-ben további két országos választásra is sor került. Goebbels továbbra is intenzív kampányokat szervezett gyűlésekkel, felvonulásokkal. Hitler városról városra repülővel közlekedett a kampányfellépéseire, Goebbels erről úgy adatott hírt, hogy „a Vezér Németország fölött” Goebbels maga is rengeteg beszédet mondott. Goebbels néhány beszédüket hanglemezen is kiadta, valamint több rövidfilmet is készíttetett a gyűléseken történő bemutatás céljából. Plakátjaik igen agresszívak voltak, például félmeztelen óriás férfialakok zúzták szét rajtuk az „ellenséget”, a kommunistákat, a zsidókat, a nemzetközi tőkét. A párt támogatottsága az 1932-es első választáson tovább nőtt, viszont a másodikon, amelyet az év őszén kellett megrendezni, már csökkent, Hitler ekkor 2 millió szavazatot vesztett, és a korábbi 230 képviselői hely helyett 196-ot, 33,1%-ot szerzett.
Továbbra sem sikerült szilárd kormányt felállítani sem Kurt von Schleicher, sem Franz von Papen vezetésével. A helyzet veszélyes volt Hitler számára, mert ha sikerül megszilárdítani a kormányzatot részvétele nélkül, az politikai bukását jelentette volna. Ezért Goebbels és az NSDAP tovább folytatta kemény kampányát, a politikai helyzet destabilizálását az SA és az SS segítségével. Papen végül azt javasolta Hindenburg elnöknek, hogy gyengébb választási eredménye dacára Hitlert nevezze ki kancellárnak, és majd ő, Papen, alkancellárként kézben fogja tartani. Így került Hitler a kancellári székbe 1933. január 30-án, ellentétben azzal a máig élő legendával, hogy szabad választásokon jutott volna hatalomra.
Hitler kancellári kinevezését megünnepelendő, Goebbels január 30-án fáklyás felvonulást rendezett Berlin utcáin mintegy 60 000 ember részvételével, akik közül sokan az SA és az SS egyenruháját viselték. Goebbels csalódással fogadta, hogy nem lett Hitler első kormányának a tagja. Hitler egy további új választáson akarta megerősíteni hatalmi pozícióját. A választási kampány kellős közepén került sor a Reichstag felgyújtására, ami nagymértékben az NSDAP kezére játszott. Ennek ellenére a március 5-i választásokon sem sikerült elérni a várt földcsuszamlás jellegű győzelmet, a párt „csak” 43,9%-ot szerzett. Goebbels megkapta miniszteri kinevezését az újonnan kreált propagandaminisztérium (Reichsministerium für Volksaufklärung und Propaganda) élére. Az új kormány első ülésén a választást kinevezték forradalommá.
Goebbels miniszterként totális ellenőrzést vezetett be a német kulturális és szellemi élet felett. Céljául azt tűzte ki, hogy az NSDAP támogatottságát 100%-osra növelje. Nagyszabású ünnepséget szervezett a hatalom ünnepélyes átadására Hindenburg és Hitler között Potsdamban 1933. március 21-én. Ő szövegezte Hitler rendeletét a zsidó üzletek náci bojkottjáról. Goebbels áprilisban szülővárosába, Rheydtbe utazott, ahol a város hősének nyilvánították, és a főutcát róla nevezték el.
Goebbels a hagyományos május elsejei ünnepet, amelyet elsősorban a munkásosztály, és azon belül is főleg a kommunisták éreztek magukénak, a náci pártot, az NSDAP-t ünneplő eseménnyé alakította át. A munkások hagyományos rendezvényei helyett hatalmas pártgyűlést szervezett a berlini Tempelhof-mezőn. Másnap pedig az SA és az SS az ország összes szakszervezeti irodáját elfoglalta és bezárta. A szakszervezetek helyébe a nácik által szervezett úgynevezett Német Munkásfront (Deutsche Arbeitsfront, DAF) lépett. Goebbels ezt az eseményt naplójában úgy kommentálta, hogy „Németország urai lettünk!” Május 10-én nagy beszédet mondott az első nagy náci könyvégetésen.(wd)
Az NSDAP vezette kormányzat Goebbels hathatós közreműködésével megkezdte a zsidók kiszorítását a közéletből. Számos foglalkozásban megtiltották a zsidó származásúak, a „nem árják” tevékenységét. Felállították az első koncentrációs táborokat, kezdetben a politikai ellenfelek számára. A Gleichschaltungnak(wd) nevezett folyamat során az egész társadalmat a náci elvek alapján szervezték meg. Minden önkéntes, civil szervezet, sportegyesület irányítását náci szimpatizánsok vagy párttagok kezébe adták. 1933 júniusára a folyamat nagyjából be is fejeződött; a kivételt egyelőre a hadsereg és az egyházak alkották. 1933 októberében törvénnyel helyezték náci kontroll alá az egész sajtót. A törvény kötelezte az újságírókat arra, hogy munkájukat a nemzetiszocializmus életfilozófiájának és kormányzati koncepciójának megfelelően végezzék.
1934. június végén került sor a hosszú kések éjszakájára, amikor Hitler leszámolt azokkal a korábbi harcostársaival, köztük az SA vezetőivel, akik teherré váltak számára. Goebbels részt vett a művelet megszervezésében, és jelen volt Ernst Röhm müncheni letartóztatásánál. Hindenburg elnök 1934. augusztusi halála után Goebbels maga jelentette be a rádióban, hogy egyesítik a kancellári és az államelnöki posztot, és mindkettőt Hitler fogja betölteni, akinek hivatalos címe ezentúl vezér és birodalmi kancellár (Führer und Reichskanzler) lesz.
Goebbels miniszterként számos magyar vezetőt fogadott. Tárgyalásairól általában igen negatívan emlékezett meg naplójában. Kozma Miklós magyar belügyminiszter látogatása kapcsán megjegyezte: a magyarok csalók, önzők, és brutális módon elnyomják a német kisebbséget. Idézi Hitlernek azt a megjegyzését is, hogy a mértékadó magyar államférfiak úgy megvesztegethetők, „mint egy török”.
A Goebbels vezette minisztérium működési területe nagyon széles volt. Hatáskörébe tartozott a tömeggyűlések megszervezése, a közegészségügy, az ifjúsági és „faji” kérdések, a sajtó, rádió, film, a művészetek, a zene, a színház, a propaganda és az ellenpropaganda, Németországban és külföldön egyaránt. Goebbels vezetési stílusa kaotikus és kiszámíthatatlan volt, szerette a nyilvánosság előtt lehordani munkatársait. Ennek ellenére a minisztérium hatékonyan működött. Az amerikai Life magazin 1938-ban úgy fogalmazott, hogy a minisztert senki nem szereti, ő sem szeret senkit, de a leghatékonyabb német minisztériumot vezeti. A minisztériumnak vidéken 42 „birodalmi propagandahivatala” működött, a munkatársak több mint kétharmada egyetemet végzett.
Goebbels 1933 júniusában létrehozta a Birodalmi Filmkamarát, amelyhez minden, a film területén dolgozó művésznek kötelező volt csatlakoznia. A filmgyártásnak szorosan igazodnia kellett a nemzetiszocialista eszmékhez, a legtöbbször nyílt propagandát kellett folytatnia. Szeptemberben létrejött a művészeti kamarák ernyőszervezete, a Reichskulturkammer,(wd) amely alatt aztán további kamarák fogták össze a különböző művészeti ágak szereplőit. Az újságíróknak emellett 1800-ig visszamenően kellett bizonyítaniuk „árja” származásukat, házastársukra vonatkozóan is. A művészeti kamarák tagjai csak e szervezet engedélyével hagyhatták el az országot. A könyvkiadás terén cenzúrabizottságot hoztak létre, és a régi alkotások közül is csak azokat lehetett újra kiadni, amelyek szerepeltek a jóváhagyott művek listáján. A nem megfelelőnek nyilvánított műveket 1933 májusától nyilvánosan máglyára vetették. Még a kabaré-előadásokat is cenzúrázták. Ebben az időben megindult a német művészek és értelmiségiek erőteljes külföldre áramlása.
Goebbels különösen érdeklődött a rádió mint a tömegpropaganda eszköze iránt. Bizonyos helyi tiltakozások ellenére (különösen Göring háborodott fel az általa vezetett Poroszországban) Goebbels megszerezte az ellenőrzést a rádióállomások felett, és egy országos intézménybe szervezte azokat (Reichs-Rundfunk-Gesellschaft) 1934 júliusában. Rávette a gyártókat olcsó néprádiók előállítására, amelyekből 1938-ra már csaknem tíz milliót adtak el. A közterületeken, gyárakban, iskolákban hangszórókat szereltek fel a fontos rádióadások közvetítésére. Ennek révén Hitler beszédei, a náci párt közleményei eljutottak csaknem minden némethez. A világháború kitörésekor halálbüntetés terhe alatt betiltották a külföldi rádiók hallgatását.
A náci propaganda fókuszában állt Hitler személyi kultusza. Ennek a kultusznak nagy részét Goebbels építette fel tudatosan propagandamunkájával. Hitler dicsőítése volt az egyik fő eleme az 1934-es nürnbergi pártgyűlés koreográfiájának is. Leni Riefenstahl a gyűlésről filmet készített Az akarat diadala címmel, amellyel elnyerte az 1935-ös Velencei Nemzetközi Filmfesztivál aranyérmét. Himmlerrel és Rosenberggel közösen Goebbels kialakított egy sajátos nemzetiszocialista ünnepkört, amely szakított a keresztény hagyományokkal.
Antiszemitizmusa döntő szerepet játszott tevékenységében. Irányításával zajlott le a zsidó tulajdonosú üzletek bojkottja, majd 1938. november 9-én nagyrészt Goebbels kezdeményezésére és tervei alapján hajtották végre a kristályéjszakát (Reichskristallnacht), amelynek során a nemzetiszocialista félkatonai alakulatok zsidó tulajdonú üzleteket fosztottak ki, zaklatták, illetve megölték tulajdonosaikat.
Goebbels részt vett a Berlinben megtartott 1936. évi nyári olimpiai játékok szervezésében is. Ekkor találkozott Lída Baarová cseh színésznővel, akivel aztán intenzív szerelmi kapcsolata alakult ki. Ennek 1938-ban csak Hitler „atyai” intésére vetett véget. Az 1937. év nagy projektje volt Goebbels részéről az „Elfajzott művészetek” kiállítása Münchenben, ahol a náci ízlésnek nem megfelelő modern művészetek alkotásait mutatták be – megsemmisítésük előtt.
1933-ban Hitler megbízásából Franz von Papen alkancellár konkordátumot írt alá a Vatikánnal, amely egyrészt biztosította a katolikus intézmények függetlenségét, másrészt megtiltotta az egyház beavatkozását a politikába. A náci rezsim ennek ellenére folyamatos nyomás alatt tartotta a keresztény egyházakat befolyásuk csökkentése érdekében. 1935–1936-ban egyházi személyek százait tartóztatták le, pénzügyi és szexuális, gyakran koholt vádak alapján. Goebbels nagy nyilvánosságot biztosított ezeknek a pereknek, és igyekezett a klérust a legrosszabb fényben feltüntetni. Korlátozták az egyház nyilvános gyűléseit, kiadványaikat cenzúrázták. A feszületeket eltávolították az állami intézményekből, majd később újra engedélyezték azokat. Hitler bizonytalankodott abban, hogy az egyházak elleni harcot (Kirchenkampf) mennyire állítsa politikája középpontjába, de az egyházakkal kapcsolatos éles kritikai megjegyzései elegendők voltak Goebbels számára ahhoz, hogy erősítse propagandáját. 1937-ben Hitler azt is kijelentette, hogy végső soron fel akarja számolni a protestáns egyházat.
XI. Piusz pápa az egyház elleni támadásokra válaszul bocsátotta ki „Mit brennender Sorge” („Égető aggodalommal”) kezdetű enciklikáját 1937-ben, amelyet minden katolikus szószékről felolvastak. Ebben elítélte a náci rezsim támadásait az egyház ellen. Goebbels válaszul még inkább erősítette a támadásokat. 1937. május 28-án húszezer párttag előtt elmondott és a rádió által közvetített beszédében erkölcsileg züllöttnek nevezte a katolikus egyházat. A propaganda nyomán erősen visszaesett az egyházi iskolákba jelentkezők száma, végül 1939-ben minden egyházi iskolát bezártak, illetve állami iskolává alakítottak. A támadások nyomán a németországi klérus egyre óvatosabb lett a rezsim kritikájában. 1937. július végén aztán Hitler, főleg külpolitikai okokból, utasítást adott az egyházellenes támadások mérséklésére.
Goebbels az egyik leglelkesebb támogatója volt Hitler agresszív hódító terveinek, többek között azon az 1934-es tanácskozáson, amelyen a Führer 1942-t jelölte meg a keleti támadás céldátumának katonai vezetők előtt. Naplójában lelkesen üdvözölte a Rajna-vidék katonai megszállását(wd) 1936-ban. Az 1938-as müncheni egyezmény előtt Goebbels a propaganda minden eszközével igyekezett támogatni a szudétanémeteket és támadni a csehszlovák kormányt. Amikor azonban azt észlelte, hogy a német közvélemény tart a háborútól, kissé visszafogta a sajtó háborús propagandáját. Miután Münchenben a nyugati hatalmak engedtek Hitler követeléseinek, Goebbels átirányította propagandagépezetét a Lengyelország elleni vonalra, különös tekintettel Danzig helyzetére. Ezzel sem sikerült azonban a német közvéleményt teljesen a háború pártjára állítania. Ő maga is táplált belső kétségeket a Lengyelország megtámadásával kiprovokált, Nagy-Britannia és Franciaország elleni háborúval kapcsolatban.
Az 1939-es lengyelországi hadjárat után Goebbels totálissá tette a németországi média feletti ellenőrzését. Ami azonban a külföldi propagandát illeti, Joachim von Ribbentrop külügyminiszter folyamatosan vitatta az illetékességét. Hitler nem döntött a két rivális vitájában, ezért ők mindvégig folytatták hatásköri küzdelmeiket. Goebbels egyébként nem vett részt a katonai döntések meghozatalában, és a diplomáciai tárgyalásokról is csak utólag értesült.
A propagandaminisztérium a meghódított országokban azonnal átvette a helyi műsorszóró szervek irányítását, és elkezdte saját propagandája sugárzását, lehetőleg a korábban is tevékenykedő bemondókkal, hogy ezzel is növeljék a lakosság előtt szavahihetőségüket. A minisztérium nemcsak a hírek tartalmát tartotta szoros ellenőrzés alatt, hanem még azt is, hogy milyen zenei műsorokat adjanak le a rádiókban. A propagandafilmek vetítésére 1500 mobil filmvetítő teherautót is alkalmaztak. A háború előrehaladtával és a kudarcok megjelenésével Hitler egyre kevesebbet jelent meg a nyilvánosság előtt, így fokozatosan Goebbels lett a náci rezsim hangja. 1940 májusától gyakran írt újságcikkeket is, amelyeket aztán a rádióban is beolvastak. A háborús német filmgyártás körülbelül felét alkotta a közvetlen propaganda.
Goebbels sokat foglalkozott a „hazai fronttal”, a német lakosság moráljának fenntartásával is. Úgy vélte, hogy minél inkább bekapcsolódik a lakosság a háborús erőfeszítésekbe, annál inkább erősödik majd erkölcsi tartása is. Kampányokat szervezett például téli ruházat és sífelszerelés gyűjtésére a keleti front számára. A nehézségek fokozódásával 1942 vége felé 80%-ra növelte a rádióadásokban és a filmekben a könnyű szórakoztatás arányát, és a direkt propaganda aránya 20%-ra csökkent. A berlini körzet náci vezetőjeként (Gauleiter) foglalkoznia kellett más háborús nehézségekkel is, így az élelmiszer- és textilhiánnyal, valamint a sör- és a dohány-jegyrendszerrel, ami különösen negatívan hatott a lelkesedésre. A szövetségesek győzelmei, Németország bombázásának megkezdése és különösen a sztálingrádi csata súlyos nehézségek elé állította a náci propagandagépezetet. A belső körökben megerősödött az az elmélet, hogy a kudarcokért nagyrészt a szövetségesek a felelősek. Goebbels híven visszhangozta naplójában Hitlernek azt a tételét, miszerint a románok rossz katonák, az olaszok még rosszabbak, de a legrosszabbak a magyarok. 1943. január 15-én Hitler kinevezte Goebbelst az újonnan létrehozott országos légoltalmi bizottság vezetőjének is. A bombázások elleni védekezés, illetve főleg a károk helyreállítása azonban továbbra is jórészt helyi feladat maradt.
Az újabb és újabb háborús kudarcok nyomán Goebbels szorgalmazta Hitlernél, hogy vezesse be a „totális háborút”, azaz a teljes gazdasági élet átállítását a háborús viszonyokra. E témában adta elő Goebbels a legismertebb beszédét 1943. február 18-án a berlini Sportpalastban. Szenvedélyesen követelte hallgatóságától a totális háború iránti elkötelezettséget, ebben láttatta a német nép megmentésének egyetlen esélyét. Célzást tett arra is, hogy a zsidóság megsemmisítésének folyamata már megkezdődött. A beszédet élőben közvetítette a rádió, és filmre is felvették. Ebben az időben fedezték fel a németek a katyńi vérengzés tömegsírjait, és Goebbels természetesen ezt is bevetette annak érdekében, hogy éket verjen a szövetségesek közé.
A szövetségesek szicíliai partraszállása (1943. július) és a kurszki csatában aratott stratégiai jelentőségű szovjet győzelem (1943. július–augusztus) után Goebbels kezdte felismerni, hogy a háborút már nem lehet megnyerni. Mussolini bukása után azt javasolta Hitlernek, hogy indítson külön tárgyalásokat Nagy-Britanniával vagy a szovjetekkel. Hitler azonban ezt elutasította.
A további katonai kudarcok, valamint a Hitler elleni 1944. július 20-i merénylet(wd) után július 23-án Hitler Goebbelst – Hermann Göring ellenkezése dacára – kinevezte a totális háború teljhatalmú megbízottjának azzal a feladattal, hogy maximalizálja az „emberanyag” áramlását a Wehrmachtba és a hadiiparba a kevésbé fontos ágazatok rovására. Ezzel félmillió új katonát sikerült besorozni, de egy részüket a hadiiparból kellett kivonni. 1944 őszén bevezették a népfelkelők rendszerét (Volkssturm), azaz a korábban alkalmatlannak nyilvánított férfiak nagy részét is besorozták. Ezek a gyengén kiképzett, rosszul felfegyverzett, nagyrészt 45–60 éves emberek azonban nem lehettek képesek hatékony ellenállásra a szovjet tankok ellen. A program emellett természetesen nagyon népszerűtlen is volt.
A végső vereség közeledtével Hitler és Goebbels egyre elégedetlenebbek voltak a Wehrmacht vezetőivel. Goebbels Hitlernek ki is jelentette, hogy 1934-ben Röhm és társai likvidálása helyett mégis inkább a hadsereget kellett volna lefejezni, ahogy azt Sztálin tette „oly nagy sikerrel” a nagy tisztogatás idején. A háború utolsó hónapjaiban Goebbels beszédei és írásai egyre inkább apokaliptikus hangvételűek lettek. Míg más náci vezetők arra akarták rávenni Hitlert, hogy vonuljon vissza az „alpesi erődbe”, Goebbels amellett érvelt, hogy egy utolsó hősi helytállásra van szükség Berlinben. Ő maga is visszavonult családjával berlini házukba (Magda előző házasságból származó fia már fogságba esett), és 1945. január végén megvitatták feleségével gyermekeik sorsát, közös öngyilkosságuk lehetőségét.
Goebbels elérte régi célját, és Hitler legközelebbi embere lett, különösen azután, hogy Göring, majd Heinrich Himmler is kegyvesztett lett. Hitler április 22-én bejelentette környezetének végső döntését, hogy Berlinben marad, és öngyilkos lesz. Ugyanezen a napon Hitler meghívására Goebbels családjával beköltözött a kancellária alatti bunkerbe, a Vezér közelébe. Április 23-án Goebbels proklamációban hívta fel Berlin népét a maximális ellenállásra, és biztosította hallgatóságát arról, hogy ő is a körükben marad családjával együtt.
Április 29-én Hitler hivatalosan feleségül vette Eva Braunt, majd lediktálta végrendeletét, amelyhez Goebbels és Martin Bormann tanúskodott. Ebben Goebbelst jelölte meg utódjának a kancellári poszton, az államelnök Karl Dönitz admirális lett, Bormann pedig a párt vezetője. Hitler utasította Goebbelst Berlin elhagyására, azonban ő később egy utóiratot csatolt a végrendelethez, amelyben leszögezte, hogy maradni akar, és családjával együtt a Führer mellett fognak véget vetni életüknek.
Hitler öngyilkossága után Goebbels május 1-én végrehajtotta egyetlen hivatalos kancellári intézkedését: utasította Hans Krebs vezérkari főnököt, hogy fehér zászló alatt kezdjen tárgyalásokat Vaszilij Ivanovics Csujkov altábornaggyal, a már Berlinben harcoló szovjet 8. gárdahadsereg(wd) parancsnokával a tűzszünet feltételeiről. Mivel a szövetségesek már évekkel korábban megegyeztek abban, hogy a feltétel nélküli megadásig harcolnak, e tárgyalás eredménytelen maradt.
Goebbels aznap este Helmut Kunz SS-orvossal morfiuminjekciót adatott hat gyermekének, majd amikor öntudatlanok lettek, ciánkapszulát törtek össze a szájukban. Ezután Goebbels és felesége a kancellária kertjében öngyilkosságot követett el. Holttestüket később Hans Fritzsche, a Propagandaügyi Minisztérium rádióosztályának vezetője, Goebbels egyik főmunkatársa azonosította.
Goebbels 1925-től kezdve Hitler egyik leghűségesebb követője volt. Önálló kezdeményezései csak a saját hatáskörén belül, Hitler érdekeinek és a közös ügynek a képviseletében jelentek meg. A személyi politikában csak ritkán tudta érvényre juttatni elképzeléseit, mert Hitler ügyesen egyensúlyozott híveinek törekvései között. Goebbelsnek mindenki az útjában állt, aki csak beavatkozott az ő – egyre szélesített – működési körébe. Általában kihasználta ilyen ellenfelei meggyengülését, és akkor lépett, ha alapos reménye volt a sikerre. 1928-ban egy ízben Heinrich Himmlert is támadta, de miután azt tapasztalta, hogy az SS-vezér jobb helyzetben van nála, visszavonult. Soha nem csapott össze a mindvégig erős Bormann-nal.
Külön harcot vívott Ribbentroppal annak 1938-as kinevezésétől kezdve, részben azért, mert a külügyminiszter bele akart szólni a külföldi propaganda irányításába, részben pedig azért, mert a vereségek idején Ribbentrop képtelen volt külpolitikai sikereket elérni. A legkomolyabb ellenfele azonban Hermann Göring volt, az ő megbuktatása a fő célja lett. Az utolsó években Hitlernél szinte megszállottan szorgalmazta leváltását. Göringet tette felelőssé az egész háború kudarcáért a légierő csődje miatt, ebben jó okot látott a magamutogató kábítószer-élvező eltávolítására, aki Hitler helyettesének, kijelölt utódjának számított. Hitler azonban, bár általában elismerte Goebbels igazát, mégsem nyúlt Göringhez egészen addig, amíg 1945. április vége felé Bormann-nak sikerült őt meggyőznie a marsall árulásáról. Hitler valószínűleg azért vonakodott az iránta 1922-től hűséges társa leváltásától, mert nem bízott abban, hogy egy személycsere javulást hozhat. Goebbels végül szívós küzdelmével annyit ért el, hogy Hitler öngyilkossága után egy napra ő lett az utódja.
Goebbels mint propagandista a hihető hazugságok és az időzítés mestere volt. Tehetsége mellett a náci birodalom hatalmi eszközeit is megszerezte, illetve propagandája szolgálatába állította. A teljes sajtóra kiterjesztette hatalmát, minden híradást kontroll alatt tartott. A háború kezdetekor betiltották a külföldi rádióadások hallgatását. Német részről viszont rendkívül aktívan sugározták különböző nyelveken – sokszor álcázott formában, más név alatt – saját propagandájukat.
Az igazság és a tények csak annyi szerepet játszottak híradásaiban, hogy kerülte a könnyen cáfolható hazugságok alkalmazását, éppen a saját maga által folytatott hírfertőzés hatékonysága érdekében. Egyébként gátlástalanul sulykolta propagandájában a hazugságokat. Tömegpropagandájában sikeresen keltett hisztériát, például a Reichstag felgyújtása után, a kristályéjszaka előtt. Ügyesen nagyította fel a sikereket, mint az 1933-as választások eredményeit.
Propagandája gyakran közvetlenül szolgálta a birodalom külpolitikai céljait, és csak másodsorban célozta a hazai lakosságot. Igyekezet téveszméket kelteni Németország szándékai iránt. Hatalmas kampányokat szervezett a német sérelmek ürügyén (Ausztria, Szudéta-vidék, Danzig). Megtévesztési céllal olyan újságszámot adott ki, amelyben mintha tévedésből felfedte volna az Anglia elleni német invázió tervét, majd visszavonatta és bezúzatta, ezzel vezetve félre ellenfeleit.
Goebbels korának számos technikai vívmányát, újítását gyorsan propagandája szolgálatába állította. A hatalomra jutás előtti kampányokban is nagy szerepet kaptak már a technikai eszközök, például – a nagyiparosok egy részének bőkezű támogatásai segítségével – repülőkkel, kitűnő gépkocsikkal szelték az országot a kampánygyűlésekre igyekvő náci vezetők.
A hatalom megszerzése után fontos eszközzé vált a rendszeres heti filmhíradó, amelyet akkoriban egy héten át minden moziban, minden film előtt levetítettek. Naplóbejegyzései szerint az általa szorosan ellenőrzött heti híradók célirányos torzításai, vágásai mindig elnyerték Hitler maximális tetszését. A film mellett a rádió lehetőségeit is maximálisan kihasználta. A nemzetiszocialista gyűlések megszervezésére az erő és a hatalom igézete, a geometria mámora, a gigantománia volt jellemző.
Goebbels képzett, intelligens, karakteres koncepciókkal rendelkező személyiség volt, de 1925-től gyakorlatilag megszűnt önálló véleményt alkotni, még kevésbé hangoztatni. Mindenben Hitler álláspontját követte, azok változásán keresztül is. Jó példa erre a Szovjetunióval kapcsolatos nézeteinek változása. 1925-ben még Strasserékkal, azaz a náci párton belüli „baloldali” ellenzékkel együtt ellenezte azt a hitleri koncepciót, hogy a német „életteret” a Szovjetunió rovására kell biztosítani. Ezután Hitler mellé állva a Mein Kampfban rögzített hitleri antibolsevik propaganda nagy organizátora lett. 1939-ben őt is meglepte a Molotov–Ribbentrop-paktum (ebből is látszik, hogy Hitler őt számos fontos döntésébe nem avatta be előzetesen), de hűségesen követte az új taktikai irányvonalat. Nem sokkal később az egyik főszereplője volt annak a világtörténelmi méretű cselvetésnek, amikor a Szovjetunió megtámadására készülve fenntartották a Nagy-Britannia ellen készülő invázió látszatát. Ezt követően pedig propagandája újra teljes erővel bolsevikellenes irányba fordult.
A vég közeledtével azonban már akadtak olyan ügyek, amelyekben Goebbels nem értett egyet Hitlerrel, aki 1945. március 19-én kiadta a később Néró-parancsnak(wd) elnevezett utasítását, amely szerint a német visszavonulás során az ország minden olyan ipari, infrastrukturális és egyéb létesítményét el kell pusztítani, amelyet az ellenség katonai célokra esetleg felhasználhatna. Ezzel párhuzamosan a „zászlórendeletben” azt követelte, hogy abban a házban, ahol fehér zászlót tűznek ki, minden férfit agyon kell lőni. Egy további parancsban leszögezte, hogy „ez idő szerint a lakosságra semmiféle tekintettel nem lehet lenni”. Goebbels ezzel kapcsolatban osztotta Albert Speer véleményét, aki szerint ezek a parancsok nemcsak értelmetlenek, hanem végrehajthatatlanok is, és naplójában leszögezte: a háborús politikának nem lehet feladata a népet heroikus pusztulásba vezetni.
Goebbels egész életében hajlott a szélsőséges megoldásokra. Mindig azt az ellenséget javasolta véglegesen eltiporni, amelyiket a körülményeknek megfelelően nagyobb kockázat nélkül meg lehetett támadni. Lelkesen hadakozott a kommunisták, a szociáldemokraták, a pártbeli árulók, a zsidók, a lengyelek, a magyarok vagy az olaszok ellen. Egykor Mussolini csodálója volt, 1943 szeptemberében viszont szinte sajnálta, hogy kimentették fogságából, mert úgy vélte, hogy emiatt a további olaszországi német politikában valamelyest tekintettel kell majd lenni rá. Bár a magyarokról általában lesújtó véleménye volt, Horthy Miklóst eleinte nagyra tartotta, aztán semmi kifogása nem volt az ellen, hogy eltávolítsák.
Goebbels már a nürnbergi zsidótörvény-javaslatok közül is a legdrasztikusabbat támogatta, amelyhez képest akkor, 1935-ben még Hitler is mérsékeltebb volt. Később nagyon örült annak, hogy hozzá hasonlóan Hitler is a „radikális” megoldás híve lett. A gettóba zárt zsidókat olyan fertőző gócoknak tekintette, amelyek „sebészi eltávolítása” közérdek. Ott volt mindegyik pogromhullám kezdeményezői között. Folyamatosan követelte a berlini zsidók kitelepítését. Különös véletlen, hogy a német zsidók közül éppen Berlinben menekültek meg a legtöbben, valószínűleg a nagyváros által nyújtott bujkálási lehetőségek miatt.
Hitler nagyon kedvelte Magda Goebbelst és gyermekeit. Szívesen látogatta meg őket otthonukban. Goebbels felesége a Hitlert körülvevő nők kis csoportjának tagja lett, valamint a rezsim nem hivatalos képviselőjévé is vált, gyakran kapott leveleket német nőktől, akik családi ügyekben kértek tőle tanácsot.
Goebbels, más kalandjai mellett, 1936-tól intenzív szerelmi viszont folytatott Lída Baarová cseh színésznővel. Magda 1938 elején Hitlerhez fordult, aki rábeszélte beosztottját a szakításra és a család egységének helyreállítására. Hitlernek azonban később is közbe kellett lépnie családi vitákban. 1938 októberében közös fotót is készíttetett a saját részvételével a helyreállt családi béke jegyében. Goebbels feleségének is voltak viszonyai, így Kurt Ludeckével 1933-ban és Karl Hankéval 1938-ban.
A Goebbels család tagja volt Harald Quandt, Magda fia, előző házasságából (született 1921-ben), illetve közös gyermekeik, Helga (1932), Hilde (1934), Helmuth (1935), Holde (1937), Hedda (1938) és Heide (1940).
Goebbels és propagandája már életében fogalommá vált. A „goebbelsi propaganda” azóta a hazugságokat féktelenül, gátlástalanul sulykoló uszító propaganda szinonimája. Ma is gyakran előfordul, hogy politikai ellenfelek egymást a goebbelsi propaganda módszereinek alkalmazásával vádolják, bár ez általában erős túlzás.
Goebbels alakja már 1940-ben szerepelt művészfilmben, mégpedig Dr. Gorbitsch figurájában, Charlie Chaplin híres A diktátor című filmjében. Alakját Henry Daniell formálta meg. A korabeli amerikai náciellenes propagandafilm, az Enemy of Women (A nők ellensége) ugyancsak szerepeltette Goebbelst, igaz, történelmietlen, torz formában. Szerepét Paul Andor játszotta.
Halála után Goebbels több filmben jelent meg, így a Der letzte Akt (Az utolsó felvonás) (1955) című német filmben, ahol Willy Krause formálta meg alakját. A 2003-ban készült Hitler: The Rise of Evil (Hitler - A sátán felemelkedése) című filmben Justin Salinger alakította,  a Der Untergang (A bukás – Hitler utolsó napjai) (2004) című filmben pedig Ulrich Matthes játszotta őt. A 2005-ben elkészült a Das Goebbels-Experiment (Lutz Hachmeister alkotása) Goebbels naplója alapján dokumentálja az életét, kommentár nélkül. 2010-ben készült a Jud Süß – Film ohne Gewissen című film Oskar Roehler rendezésében, amely a hírhedt náci propagandafilm keletkezését mutatja be. Ebben Moritz Bleibtreu játssza Goebbels szerepét.Alakja feltűnik a Hitler elleni merényletet feldolgozó alkotásokban is, mivel Otto Ernst Remer vele való találkozása fordítja meg jelentősen az eseményeket. Az 1990-es Megölni Hitlert című változatban Jonathan Hyde, míg a 2008-as Valkűrben Harvey Friedman jelenítette meg.Több jelentős televíziós dokumentumfilm is készült személyéről, így Andrea Morgenthaler háromrészes alkotása, amelyet az ARD sugárzott először 2004 októberében.
Michael, egy német sors naplóoldalakon (Michael, ein deutsches Schicksal in Tagebuchblättern); 1928
József Goebbels: Naplóm. A Kaiserhoftól a birodalmi kancelláriáig; ford. Fiala Ferenc; Könyv- és Lapkiadó, Bp., 1942
A német nép totális háborúja. Göbbels beszéde a berlini "Sportpalast"-ban 1943. február 18-án; Centrum Ny., Bp., 1943
Napló; vál., szerk. Rátkai Ferenc, előszó, jegyz. Ormos Mária; Dunakönyv, Bp., 1994
Ez a szócikk részben vagy egészben a Joseph Goebbels című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
↑ Beevor: Beevor, Antony. Berlin: The Downfall 1945. London: Viking-Penguin Books (2002). ISBN 978-0-670-03041-5 
↑ Dollinger: Dollinger, Hans. The Decline and Fall of Nazi Germany and Imperial Japan. New York: Bonanza [1965] (1967). ISBN 978-0-517-01313-7 
↑ Evans 2003: Evans, Richard J.. The Coming of the Third Reich. Penguin Group (2003). ISBN 978-0-14-303469-8 
↑ Goebbels: Joseph Goebbels: Napló. Szerk: Rátkai Ferenc. Budapest: Metropolis-Press - Intrada. 1997. ISBN 963-85804-0-2  
↑ Hahner 2011: Hahner, Péter. Újabb 100 történelmi tévhit. Budapest: Animus (2011). ISBN 978 963 324 029 8 
↑ Hale: Hale, Oron J.. The Captive Press in the Third Reich. Princeton, NJ: Princeton University Press (1973). ISBN 0-691-00770-5 
↑ Joachimsthaler:  Joachimsthaler, Anton. The Last Days of Hitler: The Legends, the Evidence, the Truth, Trans. Helmut Bögler, London: Brockhampton Press [1995] (1999). ISBN 978-1-86019-902-8 
↑ Kershaw: Kershaw, Ian. Hitler: A Biography. New York: W. W. Norton & Company (2008). ISBN 978-0-393-06757-6 
↑ Longerich: Longerich, Peter. Goebbels: A Biography. New York: Random House (2015). ISBN 978-1400067510 
↑ Life: Szerkesztőség (1938. március 28.). „Hitler Takes Austria: Goebbels and Reichsautobahn”. LIFE Magazine 4 (3), 20. o. (Hozzáférés ideje: 2016. február 28.)  
↑ Manvell:  Doctor Goebbels: His Life and Death. New York: Skyhorse [1960] (2010). ISBN 978-1-61608-029-7 
↑ Ormos: Ormos Mária: Előszó. In  Joseph Goebbels: Napló. Szerk: Rátkai Ferenc. Budapest: Metropolis-Press - Intrada. 1997. ISBN 963-85804-0-2  
↑ Uhl: Matthias Uhl, Henrik Eberle. A Hitler-dosszié. Park Könyvkiadó (2006). ISBN 963-530-716-0 
Hamza: Anmerkungen zu Goebbels’ Dissertation „Wilhelm von Schütz als Dramatiker. Ein Beitrag zur Geschichte des Dramas der romantischen Schule”. Revista Crítica de las Relaciones Laborales y de la Política Social (RCHRLYPS) Nr. 9 noviembre-2014 87-88. www.eumed.net/rev/historia
Anna Maria Sigmund: A nácik asszonyai. Budapest: Európa. 2007. ISBN 978-963-07-8407-8