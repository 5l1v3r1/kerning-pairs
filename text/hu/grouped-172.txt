
A kultúra (latinul cultura, a colo, colere, azaz „művelni” igéből származik) eredetileg a föld megművelését jelentette. A kultúra kifejezés alatt általános értelemben egy embercsoport szokásainak és hagyományainak összességét vagy szűkebb meghatározás szerint az ún. „magas kultúrát” értjük.
A kultúra fogalmának az értelmező kéziszótár három jelentést tulajdonít. Az első jelentés szerint a kultúra az emberiség által létrehozott anyagi és szellemi értékek összessége, a művelődésnek valamely területe, illetve valamely népnél, valamely korszakban való megnyilvánulása. A civilizációval szembeállítva pedig, amely a technikai fejlettséget jelenti, a szellemi javak és a műveltség tartozik ide. A második jelentésben a kultúra egy személy művelt mivoltára vonatkozik. A harmadik jelentésben a kultúra valaminek a termesztését, illetve biológiai értelemben tenyészetet jelent.
A „kultúra” körülírására nincs egységes definíció. Korok, társadalmak és egyes tudósok mind különböző módon határozták meg, hogy mi a kultúra. A kultúra gyökereinek kutatása egybe fonódik az emberi társadalom kezdetének meghatározásával. Azonban az eltérő és különböző kulturális jegyek értelmezés különbségé miatt nem kijelenthető, hogy mikor volt a kultúra kezdete.
A kulturális antropológia meghatározása szerint a kultúra egy adott társadalom mindazon ismereteinek összessége, amelyek az emberi közösség összetartozását és fennmaradását biztosítják. A kultúra alapján tudunk eligazodni abban, hogy mik a fontos értékek és normák az életben. Néhány kutató szerint bizonyos kulturális vonások már az állatvilágban is megfigyelhetőek, így például az emberhez legközelebb álló csimpánzoknál (Jane Goodall kutatásai).
Edward Burnett Tylor definíciója: Az az összetett egész, ami magába foglalja a tudást, a vélekedést, a művészeteket, a morál(oka)t, a jogot és a szokást, és minden olyan emberi képességet és habitust, amit az ember a társadalom tagjaként sajátít el. Ebben az értelemben beszélhetünk különböző emberi kultúrákról és ezek találkozásáról, például az ausztráliai fehér városi kultúra és egy gyűjtögető vándorló ausztráliai őslakos kultúra közötti érintkezésről és kölcsönhatásukról. A különböző kultúrák, változásuk és egymással való kapcsolataik vizsgálatával a kulturális antropológia foglalkozik.
A régészek a jellegzetes azonosságokat mutató leletegyütteseket földrajzi terület, illetve korszak szerint összekapcsolják, mint a feltételezhetően összetartozó emberi közösségek, törzsek vagy népek hagyatékát. Ezeket az összetartozó leletegyütteseket, illetve a mögöttük álló hajdani kultúrákat nevezik régészeti kultúráknak. 
A fentieken kívül beszélünk még szervezeti kultúráról, valamint a szó eredeti „földet művelni” értelmében mezőgazdasági kultúráról (növénykultúra, gombakultúra stb.). 
Beszélünk mezőgazdasági kultúráról, kultúrpolitikáról, nemzeti kultúrákról, stb. A kultúrpolitika kifejezés először egy német pedagógiai lapban, a Pädagogischer Revue-ben szereplő cikk címében jelent meg 1840-ben és e században született a nemzeti kultúrák kifejezése is.

Kunország (latinul Cumania) a középkori kun szállásterületek történelmi elnevezése volt, amelyek a Balkas-tótól az Al-Dunáig terjedtek. A perzsa források a sztyeppének ezt a részét területét Kipcsak Puszta, perzsa nyelven Desti Kipcsak néven említették. A terület nem volt egységes birodalom, hanem a kun–kipcsak-szári törzsek törzsszövetségeinek laza konglomerátuma, ahol a nagyobb folyók közötti területek nagyban önálló törzsszövetségeket alkottak, amelyek csak laza kapcsolatban álltak egymással. 1223, a Kalka menti csata után az önálló kunok szállásterülete visszaszorult a Dnyepertől nyugatra, a magyar kun missziók is erre a területre – a későbbi Havasalföld, Transznisztria, Besszarábia, Moldva és Dobrudzsa – korlátozódtak.
A kunok a sztyeppékről érkeztek maguk előtt űzve a szintén török eredetű úzokat, akik korábban a besenyőket szorították ide.
Önálló államot vagy nagyobb törzsszövetséget nem hoztak létre. A törzsek külön-külön telepedtek le, s innen indítottak portyázásokat orosz, magyar és lengyel területekre. Egyes csoportjaik innen a Balkánra költöztek, és idővel egyre jobban szétszóródtak a térségben.
A Magyar Királyság komoly kísérletekbe kezdett a pogány kunok megtérítésére, azzal hogy a kunországi Milkón II. Endre magyar király és Róbert esztergomi püspök püspökséget alapított a tatárok elől menekülő kun törzsek számára 1227-ben. Bejbarsz (vagy Barc), a tatárok elől nyugatabbra húzódó kunok fejedelme már 1227-ben felvette a keresztséget és a Dnyepertől nyugatra lakó kunok ténylegesen elismerték a magyar király fennhatóságát. A további térítéseket szolgálta, hogy II. András magyar király 1211-ben a dél-erdélyi Borzaföldre (a későbbi Barcaság) letelepítette a Szentföldről jött keresztes Német Lovagrendet. A lovagok alapos előkészületek után néhány hadjárattal meghódították Kunország déli részét (a későbbi Havasalföld területét). Amikor azonban a lovagrend borzaföldi és kun területeit összekapcsolva egy önálló német államot kívánt létrehozni, II. András ezt még idejében megakadályozta, és elűzte a lovagokat Lengyelországba.
A magyarokon kívül Kunország meghódítására kísérletet tett még a Lengyel Királyság és Halics is.
1239-ben IV. Béla a mongolok közeledtének hírére a kunok többségét Kunországból betelepítette Magyarországra, de a magyar lakosság elüldözte őket. A kunországi kunok egy részét (főleg az északi terület lakóit) a mongolok megölték vagy áttelepítették. A megmaradtakat IV. Béla újra behívta Magyarországra.
1247-ben, majd 1260-ban egy újabb tatárjárás hírére a Szörénységet és Dél-Kunországot a Johannita Lovagrendnek adta hűbérül IV. Béla, hogy megvédjék a mongol támadásoktól az országot, de ez a letelepítés eredménytelen maradt, nem tartott sokáig.
A Magyarországra behívott kunok évtizedekig hűen szolgálták a magyar királyt, de amikor az egyház erőteljesen szorgalmazta letelepedésüket és megtérítésüket, fegyveresen fellázadtak. 
IV. (Kun) László, aki egyébiránt nagyon kedvelte őket, kénytelen volt fegyveresen fellépni ellenük. 1280-ban vagy  1282-ben a hód-tavi csatában leverte a lázadókat. Ekkor a kunok egy része ismét visszatelepült Kunországba.
Az idő múlásával azonban nagyon gyengült nemzeti tudatuk. Kunországba folyamatos volt a románok betelepedése, akiknek későbbi vezetői, a kenézek többnyire kun származásúak voltak (köztük valószínűleg I. Basarab fejedelem is). A kunok más része a Balkánra telepedett. Kunországból kivándorolt számos kun Macedóniáig jutott, ott, Szkopjétől északra, Kumanovóban telepedtek meg. A balkáni kunokat a szerbek, a bolgárok, vagy a macedónok olvasztották magukba.
A történelmi Kunországon a 14. századtól két új román állam, Havasalföld és Moldva osztozott, akiknek népei között nagy számban voltak kunok, úzok, jászok és besenyők.
↑ Vásáry: Az Arany Horda:  Vásáry István. Az Arany Horda. Kossuth Könyvkiadó (1986). ISBN 963 09 2792 6 
Markó László: A magyar állam főméltóságai Szent Istvántól napjainkig. Életrajzi lexikon (Magyar Könyvklub, 2000)
Kupeczky János vagy Kupetzky vagy Kupecký (Bazin, 1667 - Nürnberg, 1740) cseh származású magyar-szlovák barokk festő.
A lutheránus cseh takács: Kupeczky Ádám, feleségével. Borbála asszonnyal a harmincéves háború után, valószínűleg 1666 táján, a huszita üldözők elől a csehországi Jungbunzlauból (Mladá Boleslav) menekült el és a Pozsony vármegyei Bazinban telepedtek le, ahol Kupeczky János apja polgárjogot szerzett és folytatta a takácsmesterségét.
Bazinban született 1667-ben Kupeczky János, akit apja takácsnak akart nevelni, ő azonban a festőművészet iránt érzett tehetséget és 15 éves korában, 1682-ben megszökött a szövőszék mellől. Kóborlásai közben került a Nyitra vármegyei Holics várába, amelynek ura, Czobor gróf, rendkívüli műbarát volt és akkoriban a luzerni Benedikt Klaus festőt foglalkoztatta kastélyában. A műbarát grófnak a fiatal festőlegény megtetszett, magánál tartotta és amikor Klaus 1684-ben elhagyta a kastélyt és Bécsbe költözött, a gróf megbízásából és anyagi támogatása mellett magával vitte Bécsbe, ahol őt a festőművészi pályára előkészítette.
Három évig tanult Klaus mesternél Bécsben és azután 1687-ben Olaszországba vándorolt. Olaszországból 22 évi tartózkodás után Liechtenstein Ádám herceg meghívására, végleges tartózkodásra Bécsbe utazott, ahol elnyerte a császár kegyét, és Kupeczkyt udvari festőjévé nevezte ki. A cseh származású Kupeczky a bécsi tanulóidő után, 1723-ban Nürnbergben telepedett le, és az ottani jómódú polgárság sokat foglalkoztatott portréfestője lett. Műveit a legismertebb európai múzeumok őrzik. A Szépművészeti Múzeumban őrzik Kupeczky János híres festményét, melyen egy kuruc dalt fújó tárogatóst örökített meg. Ugyanitt látható az 1720 körül festett Nő viola da gambával című festménye is.

Kurt Vonnegut (magyar ejtése: [kört vonegut], amerikai angol: IPA [ˌkɜːɹt ˈvɑːnəgət]; Indianapolis, 1922. november 11. – New York, 2007. április 11.) amerikai regényíró és esszéista. Pályája kezdetétől 1975-ig Kurt Vonnegut Jr. néven írt. A 20. század második felén átívelő írói munkássága a kortárs amerikai irodalom és ellenkultúra egyik legnagyobb és legnépszerűbb alakjává, kultikus figurájává avatta.
A kevéssé termékeny írók közé tartozott: tizennégy regényt, háromkönyvnyi elbeszélést, pár esszékötetet és visszaemlékezést írt, műveinek irodalmi értéke azonban kiemelkedő. Humanista (szekuláris humanizmus) világnézete, bölcs társadalombírálata, kritikus, de a kíméletlenségig őszinte egyénisége, szarkasztikus humora, sajátos hangulat- és világteremtő képzelete (például Kilgore Trout vagy a bokononizmus megformálása) vitathatatlanul a 20. századi irodalom legnagyobb hatású íróegyéniségei közé emelte. Ellenlábasai szerint alapvetően kommunisztikus, Amerika- és kereszténységellenes eszmeisége is felelőssé tehető a 20. század végi amerikai társadalom morális válságáért.Legismertebb és világszerte legtöbb kiadást megért regényei a Macskabölcső, Az ötös számú vágóhíd és a Bajnokok reggelije. Magyarul megjelent valamennyi regénye, továbbá két-két önéletrajzi, elbeszélés- és esszékötete is. Több regényét ő maga illusztrálta hanyag vonalvezetésű, egyéni rajzaival.
Vonnegut ükapja, Clemens Funnegut 1848-ban a németországi, vesztfáliai Münster környékéről vándorolt be az Egyesült Államokba, és 1850-ben Indianapolisban telepedett le. Leszármazottai a helyi német polgárság prominens tagjai lettek, Vonnegut apai nagyapja és apja is építész volt. Az önmagát pacifistának és ateistának valló család az első világháborúig eleven kapcsolatot ápolt az anyaországgal: Vonnegut apja mint harmadik generációs amerikai még németországi iskolákba járt és folyékonyan bírta a német nyelvet, akárcsak későbbi felesége, Kurt Vonnegut édesanyja. Az első világháborút – amelyben az Egyesült Államok és Németország szemben állt egymással – követően az amerikaiak gyanakvással tekintettek az amerikai németekre, s bár a Vonnegutok otthonukban továbbra is németül beszéltek egymással, a legifjabb generáció – Kurt Vonnegut és nemzedéke – már meg sem tanulta a nyelvet.
Apja, id. Kurt Vonnegut építész, és anyja, Edith Lieber – egy gazdag indianapolisi német sörfőzde-tulajdonos leánya – 1913. november 22-én kötöttek házasságot. Vonnegut 1922. november 11-én – az első világháborút lezáró compiègne-i béke negyedik évfordulóján, a fegyverszünet napján – látta meg a napvilágot szülei harmadik gyermekeként. Bátyja, Bernard Vonnegut (1914–1997) később légkörfizikus (nevéhez fűződik az a felfedezés, hogy ezüst-jodid-permet hatására a felhőkből eső formájában csapadék nyerhető), nővére, Alice Vonnegut (1917–1958) pedig szobrász lett. Noha apjuk az 1920-as években még számos indianapolisi épületet tervezett, a nagy gazdasági világválság következtében 1929 után nem kapott megbízást. Visszavonult, és művészi tevékenységgel töltötte idejét. Vonnegut édesanyja súlyos, élete végéig tartó depresszióban szenvedett, végül 1944. május 14-én nyugtató-túladagolással végzett magával.
A megélhetési nehézségek miatt 1930-ban Kurtot kivették az Orchard School magániskolából, beíratták a 43. számú köziskolába, majd 1936-ban a Shortridge High Schoolba. Erről a változásról későbbi írásaiban jótéteményként emlékezett meg, mert így „módjában állt érdekes emberekkel megismerkednie”. Az iskolában az ország első naponta megjelenő diákújságja, a Shortridge Daily Echo riportere, utóbb rovatvezetője, majd szerkesztője lett. Később világszerte védjegyévé vált szarkasztikus humora már ezekben a korai években is erőteljesen megmutatkozott.
Vonnegut 1940-ben leérettségizett és az ithacai Cornell Egyetem biokémia szakára iratkozott be, valamint az egyetemi újság, a Cornell Daily Sun rovatvezetője és felelős szerkesztője lett. Pacifista világnézetének ellenére, miután az Egyesült Államok is hadba lépett a szövetséges hatalmak oldalán, 1943 márciusában önkéntesként belépett a hadseregbe. A Carnegie Institute of Technologyba és a Tennesseei Egyetemre vezényelték, ahol hadmérnöki tanulmányokat folytatott, majd az európai hadszíntéren a 106. Gyalogos Hadosztály felderítője lett, és 1944. december 22-én az ardenneki csata során német hadifogságba esett. Társaival együtt egy drezdai üzembe osztották be munkára, ahol kismamák számára készítettek tápláló malátaszörpöt. Itt – a szállásukul szolgáló vágóhíd pincéjében – lett tanúja és túlélője Drezda szőnyegbombázásának 1945. február 13-án, amelynek során a szövetséges brit és amerikai légierők porig rombolták a várost. Meghatározó élménye és művészi ihlető forrása lett későbbi munkásságának a Drezdában átélt borzalom, az emberi gonoszság előidézte apokalipszis (Az ötös számú vágóhíd című regényének egyik fő motívuma). 1945. május 22-én a Bíbor Szív kitüntetettjeként, őrvezetői rangban leszerelt.
A háborúból hazatérve, szeptemberben összeházasodott gyermekkori szerelmével, Jane Marie Coxszal és Chicagóban telepedtek le. Decemberben beiratkozott a Chicagói Egyetem antropológia szakára, de tanulmányi előmenetele nem volt zökkenőmentes. Egyetemi évei alatt félállásban bűnügyi riporteri munkát vállalt a chicagói városi hírszolgálatnál (Chicago City News Bureau). 1946-ban A Jó és a Rossz váltakozása a természeti népek meséiben (On the Fluctuations between Good and Evil in Simple Tales) című diplomamunkáját visszautasították (negyedszázad elteltével, 1971-ben a Chicagói Egyetem Macskabölcső című regényét disszertációként elfogadva megadta Vonnegutnak a tudományos fokozatot).
A csalódott Vonnegut 1947-ben felvételét kérte a General Electric schenectadyi kutatólaboratóriumába, amelynek reklám- és propagandaosztályán dolgozott mint reklámszerző és közönségszolgálati levelező. Az itt eltöltött évek során vegyes tapasztalatokat szerzett: egyfelől csodálta a hatékonyan szervezett, óraműpontossággal működő ipart, másrészt elborzasztotta a már gépiesített, és további gépiesítés előtt álló világ lélekromboló víziója. Munkája mellett és annak hatására tudományos-fantasztikus (science fiction) elbeszéléseket küldött különféle folyóiratokba, mígnem a Collier’s 1950. február 11-én megjelentette első novelláját (Report on the Barnhouse effect, magyarul Beszámoló a Barnhouse-effektusról, Szilágyi Tibor fordítása). Ebben az évben további két elbeszélést sikerült eladnia. Az ezekért kapott összeg messze meghaladta egyévi fizetését, így még abban az évben felmondott munkahelyén, és családjával a massachusettsi Cod-fokra (Cape Cod), Provincetownba, majd Osterville-be költözött. Schenectadyi tapasztalatai alapján minden idejét első regénye megírásának szentelte (Player Piano, 1952, magyarul Utópia 14, Utópia és Gépzongora címen is megjelent).
Az autodidakta módon íróvá lett Vonnegut első három regényét (Utópia 14, 1952; A Titán szirénjei, 1959 és Éj anyánk, 1961) nem fogadta siker. Ebben az időszakban abból tartotta el családját, hogy különböző képes magazinokhoz küldte be elbeszéléseit (Collier’s, The Saturday Evening Post, Ladies’ Home Journal, Cosmopolitan, Argosy, Redbook; ezek nagy része a később kiadott novellagyűjteményeiben megtalálható). Az 1950-es évek közepétől azonban – a televízió terjedésének következményeként – a képes magazinok aranykorának bealkonyult. Vonnegut mellékállásban először egy bentlakásos iskolában angolt tanított, később reklámszövegeket gyártott egy bostoni cégnek, majd egy Saab-autókereskedésnél dolgozott.
Végül az 1963-ban megjelent Macskabölcső hozta meg számára az elismerést, elsősorban irodalmi underground közegben és az egyetemi ifjúság körében. Az áttörést az 1969-ben megjelent, a drezdai élményei köré fűzött történet, a bestsellerré lett és egy darabig az eladási listákat is vezető Az ötös számú vágóhíd című regénye hozta meg, amely nevét ismertté tette a nagyközönség előtt is. A hirtelen jött siker nem vakította el, sőt, 1973-ban megjelent, Bajnokok reggelije című könyvét utolsó regényének szánta, ennek ellenére – a rá jellemző megfontolt és önérlelő munkatempóban – az 1990-es évek végéig további nyolc regényt írt meg. Egyúttal az 1970-es évektől más műfajokkal is próbálkozott: első, háromfelvonásos darabja, a Happy birthday, Wanda June 1972-től 142 off-Broadway előadást ért meg. Később is jelentkezett szín- és hangjátékokkal, azonkívül közreműködött televíziós és filmforgatókönyvek megírásában. A műveiből készült filmadaptációk egyikében-másikában pár pillanatra statisztaként is feltűnt (Between Time and Timbuktu, 1972), de epizodistaként felbukkant a Vissza a suliba (Back to School – rendezte Alan Metter, 1986) című filmben is, ahol a Kurt Vonnegut munkásságáról diplomamunkát író milliomos főszereplőnek maga Vonnegut segített elkészíteni a disszertációt, valamint feltűnt a That Day in November (1988) című filmben is.Rajzaiból 1980-ban New Yorkban egyéni kiállítást rendeztek.
Több iskolában, egyetemen előadott írás- és irodalomelméletet: 1965-ben a sandwichi Hopefield Schoolban angolt, 1965–1967-ben az Iowai Egyetem íróműhelyében, 1970–1971-ben a Harvardon kreatív írást, 1973–1974-ben a New York-i Egyetemen angol prózairodalmat, 2000-től a northamptoni Smith College-ban haladóknak írástechnikát tanított. 1973-ban az Indianai Egyetem, 1974-ben a genevai Hobart and William Smith Colleges tiszteletbeli doktorává avatták (litterarum humaniorum doctor (LHD), honoris causa). 1972-ben a PEN Klub amerikai szervezetének alelnöke lett, valamint az Amerikai Művészeti és Irodalmi Akadémia (American Academy of Arts and Letters) tagjává, 1975-ben pedig alelnökévé választották. 1981-ben a New York Public Library Irodalmi Oroszlán (Literary Lion)-díját, ugyanabban az évben a politikai példaképéről elnevezett Eugene V. Debs-díjat, 1982-ben a Playboytól és a Chicago Public Library Baráti Körétől elnyerte az „Olvasás szabadsága” díjat (Freedom to Read Award). 1992-ben az Amerikai Humanista Szövetség (American Humanist Association) az év humanistájává választotta, 2001-ben pedig a New York Állami Írók Intézete (New York State Writers Institute) New York Állam Szerzője címet adományozta számára. 1967-ben Guggenheim-ösztöndíjjal hadifogsága helyszínén, Drezdában járt.
Vonnegut és Jane Marie Cox házasságából három gyermek született: a későbbi gyermekorvos és író Mark (1947), a képzőművész Edith (1949) és Nanette (1954). Vonnegut nővére, Alice és annak férje, John Adams 1958-ban pár nap különbséggel meghalt, így árván maradt három gyermeküket, James, Steven és Kurt (Tiger) Adamset a Vonnegut család magához vette. Vonnegut 1971-ben különköltözött feleségétől és New Yorkban telepedett le, végül 1979-ben el is váltak. 1979. november 24-én összeházasodott a fényképész Jill Krementzcel, akivel közösen adoptálták Lili lányukat (1982). 1991-ben ugyan válókeresetet nyújtottak be, ezt azonban később visszavonták, és mindvégig együtt éltek a manhattani Keleti 48. utcában; emellett házuk volt a Long Island-i Sagaponackban is. 2000. január 30-án manhattani lakásukban tűz ütött ki – a vizsgálat szerint a láncdohányos író gondatlan cigarettázása miatt –, s a füstmérgezést szenvedett hetvenhét éves Vonnegutot a New York-i presbiteriánus kórházban kezelték.
Vonnegut 2007. március végén New York-i otthonában elesett, végzetes agysérülést szenvedett, és pár héttel később, nyolcvannégy éves korában, április 11-én az esti órákban meghalt.
Az irodalomban egyetemi szinten nem képzett Vonnegut saját irodalmi példaképeként gyakran hivatkozott Arisztophanészra (Kr. e. 446–388), Henry David Thoreau-ra (1817–1862), a szintén közép-nyugati Mark Twainre (1835–1910), Robert Louis Stevensonra (1850–1894), illetve kortársai közül Ernest Hemingwayre (1899–1961), Jorge Luis Borgesre (1899–1986), George Orwellre (1903–1950), azonkívül John Barthra (1930) és Donald Barthelme-re (1931–1989), az experimentális irodalmi irányzatot követő amerikai írókra is.
Vonnegut munkásságának első szakaszában, az 1950-es, '60-as években, jórészt megélhetési okokból írta elbeszéléseit a népszerű magazinok számára. Sodró lendületű, ötletes, egyszerre kacagtató és elgondolkodtató novellái nagy népszerűségnek örvendtek, ugyanakkor kiváló terepül szolgáltak írói készsége fejlesztéséhez. E korai írásokban kristályosodtak ki azok a jellegzetes vonneguti vonások, témák és írói technikák, amelyeket későbbi regényeiben kamatoztatott. Novelláinak egy része második világháborús élményeiből táplálkozik, de elbeszéléseit döntően a General Electric vállalatnál tapasztalt, az 1950-es évek Amerikájára jellemző technikaimádat kipellengérezésének szentelte, s egy illúzióit vesztett, elidegenedett társadalom jövőbeni képét festette fel. Miután regényíróként is befutott, elbeszéléseket csak elvétve írt az Esquire, Playboy, Galaxy Science Fiction, Magazine of Fantasy and Science Fiction hasábjain.). Élénk képzelete regényeinek egyik állandó szereplőjében, Kilgore Troutban élt tovább. A képzeletbeli Iliumban (Trója alternatív neve az antik mitológiában), a Cohoes városában élő Trout ontja magából a jobbnál jobb sci-fi történeteket, amelyeket aztán pornómagazinokban publikál. Vonnegut képzeletén keresztül, Trout teremtményei az életet és a halált sztoikus nyugalommal szemlélő Tralfamador bolygó lakói.Korai művei, elbeszéléseinek java része és néhány regénye (Utópia 14, A Titán szirénjei, Macskabölcső, Az ötös számú vágóhíd, Börleszk, A második édenkert, Időomlás) a tudományos-fantasztikus irodalmi zsáner sci-fi jegyeit viselik magukon; ezért nevezték – és helyenként még manapság is nevezik – Vonnegutot sci-fi-írónak. Valójában műveinek csak hátteréül és kiindulópontjául szolgált a tudományos-technikai haladás, és ennek elsősorban az egyénekre és a társadalomra gyakorolt hatását igyekezett felmérni. Ebben a tekintetben elbeszélései (és részben regényei) inkább antiutópisztikus társadalomrajzoknak, civilizációkritikának nevezhetőek, s az ún. science fiction elemek voltaképpen a jelenkori társadalom szürreális metafórái, hasonlóan Aldous Huxley írásaihoz. Maga Vonnegut is elutasította a „sci-fi” írói címkét, bár tagadhatatlanul vonzódott hozzá (lásd könyveinek tipikusan tudományos-fantasztikus elemeit, mint a kronoszinklasztikus infundibulum A Titán szirénjeiben, vagy a tralfamadori „emberkert” Az ötös számú vágóhídban). Ugyanakkor világalkotó képzeletének tanúbizonysága – ha nem is technikai szinten – megannyi regénye. Alig található olyan Vonnegut-mű, amelyben ne „alapítana” vallást vagy vázolna fel egy újfajta társadalmi modellt: az Utópia 14 mérnöktársadalma a technikai fejlődést bálványozza; A Titán szirénjeiben a magukra hagyott embereket a „Merőben Közönyös Isten Egyháza” gyűjti felekezetbe; a Macskabölcső San Lorenzo szigetének egyeduralkodó vallása a bokononizmus; a Börleszkben a „Nincs többé magány!” mozgalom szervezi mesterséges nagycsaládokba az amerikaiakat és így tovább.
Vonnegut szellemes és lényeglátó szatírája, a nevettetés gyógyírként való alkalmazása bajainkra, szállóigévé váló megjegyzései („Így megy ez”), írói stílusának fő erőssége. Maga Vonnegut makacsul ellenállt a beskatulyázásnak, és elutasította magától a „szatirikus író”, valamint a „fekete humor” bélyegét is. További jellemző stílusjegye nyelvezetének keresetlen, de találó egyszerűsége és plaszticitása, és gyakran a trágárságot is magában foglaló szókimondása. Tanú erre az általa illusztrált Bajnokok reggelijében a „rajzkészsége érettségét érzékeltető”, segglyukról készült illusztrációja, mely utolsó könyve, A hazátlan ember motívumául is szolgált.
A Vonnegut-írások nem szűkölködnek az önéletrajzi vonásokban. A Mesterlövész főszereplője, Rudy Waltz gyermekkora helyenként Vonnegut indianapolisi ifjúságát idézi. A Bajnokok reggelijében maga az író, Kurt Vonnegut is megjelenik, hogy felszabadítsa és szabad akarattal ruházza fel karaktereit. Regényeinek gyakori szereplője, az író Kilgore Trout némileg Vonnegut alteregója, de bizonyos vonatkozásokban édesapjáról mintázta karakterét. 1944-ben öngyilkosságot elkövetett édesanyja alakját idézi többek között a Bajnokok reggelijében szereplő Celia Hoover; műveiben általában szenvtelen, gyermekeiktől és a világtól elidegenedett anyák jelennek meg. Emellett több könyvében, különböző szerepkörökben megjelent második világháborús katonatársa és barátja, Bernard V. O’Hare is. Vonnegutot gyakran érte a vád, hogy karakterrajzai nem eléggé árnyaltak. Ez egyrészt megállja a helyét, hiszen Vonnegut szándéka szerint és szatiristához híven típusokat és magatartásmintákat mutatott be, másrészt regényeiben találkozhatunk mély emberismerettel kidolgozott jellemekkel is, mint például az Éj anyánk Howard W. Campbellje, a Kékszakáll minimalista festője, Rabo Karabekian, és a Börtöntöltelékben szereplő Walter F. Starbuck alakja.
Az 1970-es évektől kezdve regényeiben élesedni kezdett társadalomkritikája, de a közéletben is erőteljesebben hallatta hangját. Szót emelt a vietnámi háború, egyáltalán a militarizmus, a folytonos háborúzás ellen. Megkérdőjelezte a technikai fejlődés őrült ütemét, az amerikai életformát, a rossz értelemben vett amerikai nacionalizmust, kritizálta a Richard Nixon-féle kormányvezetést, majd később Ronald Reagan adminisztrációjának visszásságait:
az ország előtt titokban tartott politikai manővereket (mint például az „Irán-kontrák” fiaskója, 1987), a korrupciót és a cenzúrát. Emellett figyelemmel fordult a nemzetközi világ történései felé is. Az 1960-as évek végén ellátogatott az éhínség sújtotta Biafrába, de később is többször megfordult az afrikai kontinensen mint afféle jószolgálati nagykövet. Írótársaival együtt szót emelt a kommunista blokk és a harmadik világ országainak cenzúrája és antidemokratizmusa ellen. Élete vége felé a George W. Bush vezette kormányzat legélesebb hangú ellenzői közé tartozott.
– Vonnegut a General Electricnél töltött időszakárólIn: A hamvaskék sárkány (2000)
Vonnegut első regényének központjában a modern technika uralta jövő és az ennek eljövetelét előmozdító, elitista és öntelt mérnöktársadalom áll. A mérnökök minden munkafolyamatot automatizálnak, minden a gépek felügyelete alatt áll, de azt, hogy ezzel az embereket megfosztják a hasznosság érzésétől, már nem veszik figyelembe. Felfogásuk szerint a mérnökökön kívül mindenki felesleges, ugyanakkor mindenkinek hálát kell éreznie az életet „megkönnyítő” mérnökök iránt. E kiváltságos technokraták egyike, az Ilium Művek (valójában a General Electric) mérnöke, Paul Proteus szembesül az egyszerű emberek és önnön boldogtalanságával, egyszersmind a gyárban végzett munka általánosan elidegenítő jellegével. Csatlakozik egy kialakulóban lévő mérnökellenes forradalomhoz, majd a mozgalom egyik vezetője lesz. A felkelők sikeresen elfoglalják Ilium városát, szétverik a gépeket, majd – immár hasznos elfoglaltságot találván maguknak – szép sorban megjavítják őket. Ezzel aztán kezdetét veszi a „szép, új világ” újbóli felépítése: a gépromboló forradalom elbukott. Ebben az első regényében a General Electric embertelen világában tapasztalt élményeit dolgozta fel antiutópisztikus módon, s bár a könyv végkifejlete reménytelenséget, kiúttalanságot sugall, a kezdő író szellemessége, nyelvi fordulatai és antropológián edzett emberismerete, társadalomelemző vénája már itt is megmutatkozik. Vonnegut eredetileg a Player piano (Gépzongora) címet adta regényének, de a kiadók a „science fiction” korábbi népszerűségét kihasználva az Utopia-14 (Utópia 14) címmel látták el.Az első magyar fordítás is ez utóbbi címen jelent meg – a kor paraméterei szerint cenzúrázva –, az első korrekt hazai kiadásig (Gépzongora) még három évtizedet kellett várni.
A történet kiindulópontja: Felix Hoenekker, a munkája következményeivel szemben közömbös, de zseniális Nobel-díjas fizikus feltalálja a szuperjeget, amely bármely tömegű vizet azonnal jéggé fagyaszt. Találmánya hirtelen halála miatt titokban marad, s három gyermeke osztozik az apai „örökségen”. Későbbi életükben a szuperjégért cserébe különféle előnyöket vásárolnak maguknak (szerelmet, gazdagságot, hatalmat). A regény központi váza: mindhárman találkoznak San Lorenzo szigetén, ahol az idősebb fivér, Frank Hoenekker a szuperjégért cserébe a helyi kényúr, Papa Monzano utóda és csodálatos szépségű leányának, Mona Monzanónak a férje lesz. A nyomorban élő szigetlakók vallása Bokonon, a mezítlábas próféta tanításai és versei (kalüpszói) nyomán terjedő bokononizmus, mely a szörnyű külvilág elfeledtetésén, önáltatáson és hazugságokon (bokononi kifejezéssel fomákon) keresztül vél rávezetni a boldogsághoz vezető útra. A Papa Monzano tulajdonába került szuperjég sorozatos baleseteken keresztül a környező óceán befagyásához, ezután a levegő párájának kővédermedéséhez, végül a világvégéhez vezet el. A regény egyfelől ismét társadalomkritika: a lélektelen és világpusztító technikai fejlődésen túl San Lorenzo példáján keresztül a hatalom lélekrajzát is találóan festi meg (erőszak és ideológia kettőse). Másfelől az élet értelmetlenségét és kuszaságát igyekszik megragadni, erre utal szimbolikusan a kötet címe is.
A macskabölcső (angolul: cat’s cradle) egy kétkezes-hurkolós játék: az ujjaink köré tekert zsineg ki-be fordításával különféle alakzatokat lehet létrehozni. A regény egyik szereplője, Newt Hoenekker kétségbeesetten figyeli macskabölcsőt játszó apját, s agyában ott tombol a kérdés: „Hol itt a macska?! Hol itt a bölcső?!”
Vonnegut talán legismertebb, háborúellenes regénye, amelyben Drezda személyesen is megtapasztalt, 1945-ös szőnyegbombázásának állított emléket. A történet főhőse, Billy Pilgrim a szerző alteregójaként megjárja a második világháborút, fogságba esik és megéli a drezdai kataklizmát. Később a főhőst elrabolják Tralfamador bolygó lakói, és ennek következtében kiesik az időből, azaz tetszése szerint mozog élete különböző pontjai között, születésétől a haláláig. Mindez a tralfamadoriak idő- és életszemléletére reflektál: életünk nem egymást követő események láncolata, hanem minden egyes pillanata egyszerre létezik – múlt, jelen és jövő egyszerre meghatározott és megváltozhatatlan. Igazából tehát nem halunk meg, hiszen a pillanatok sorozatában továbbra is élünk. Ennek megfelelően a szerző történetkezelése sem lineáris, egyik helyszínről és időből a másikba ugrunk és így követjük végig Billy életét, egészen haláláig. Vonnegut ebben a regényében használta először híressé vált, szarkasztikus, összegző mondatát: valahányszor a halálról esik szó, a szerző hozzáteszi: „Így megy ez” (angol eredetiben „And so it goes”). Mindez a tralfamadoriak a fentebb ismertetett időszemléletét tükrözi: valahányszor valakinek a haláláról hallanak, a tralfamadoriak megvonják vállukat és így szólnak: „Így megy ez.”
Az alábbi listában az amerikai első kiadásokat, illetve az egyes fordításváltozatok első magyar nyelvű megjelenéseit közöltük.
Komáromi (1994): Komáromi Sándor: Kurt Vonnegut. In Világirodalmi lexikon XVII. (Vie–Y). Főszerk. Szerdahelyi István. Budapest: Akadémiai. 1994.  258–259. o. ISBN 963-05-6797-0  
Holland (1997): Thomas R. Holland, Vonnegut’s major works: Notes, Lincoln, Cliffs Notes, 1997, ISBN 0-8220-1352-5
Reed (2000): Peter Reed, Előszó = Kurt Vonnegut, A hamvaskék sárkány, Budapest, Maecenas, 2000, 13–21.
Marvin (2002): Thomas F. Marvin, Kurt Vonnegut: A critical companion, Westport, Greenwood Press, 2002, ISBN 0-313-31439-X
Smith (2007): Dinitia Smith, Kurt Vonnegut, Novelist Who Caught the Imagination of His Age, Is Dead at 84 = New York Times, April 12, 2007.
Egy AOL interjú leírt változata (1996. november 22., szerzők Jesse Kornbluth és Robert B. Weide)
„Kurt Vonnegut különös esete az Internettel” – Wesselényi Andrea cikke az Internet Kalauzból (1998)
A Királyok völgye 7 vagy rövidítve KV7 számú sír II. Ramszesz egyiptomi fáraó Királyok völgye-beli sírja. A fáraó teste alig kétszáz évig pihent itt, mivel a sírt már az ókorban kirabolták, és a további háborgatás elől a múmiát több más királyi múmiával együtt átvitték a Dejr el-Bahari-i rejtekhelyre.Ramszesz más fáraókhoz hasonlóan már uralkodása elején kiválasztotta leendő sírja helyszínét a Királyok völgyében, hogy minél több ideje legyen elkészíttetnie. A ma KV7-es sír néven ismert sír közel fekszik a következő fáraó, Merenptah (KV8) és Ramszesz többi fia (KV5) sírjához. A síron a 2. uralkodási év telén kezdődött meg a munka; ezt bizonyítja, hogy az első folyosón a fáraó neve még nem Uszermaatré-Szetepenréként van feltüntetve, csak Uszermaatréként, ahogy társuralkodása idején és egyeduralmának első két évében használta. Az építési munkálatok tíz-tizenkét évig tarthattak.A sír alapterülete több mint 868,4 m², ebből 181 magáé a sírkamráé; hossza 168,05 m. Ellentétben a legtöbb, az Amarna-kor után épült sírral, melyeknek helyiségei egyetlen tengely mentén helyezkednek el, Ramszesz sírja egy hosszabb egyenes szakasz után bekanyarodik, ahogyan az az Amarna előtti síroknál volt hagyomány. Stílusában azonban a sír nem tér vissza a régebbi hagyományokhoz, emiatt valószínű, hogy a szikla anyaga tette szükségessé ezt a változást (a közelben egy palás rész található, amit el kellett kerülni).Ramszesz sírja az utolsó, melyen a díszítések még mind valódi domborműből állnak, a későbbi sírokon több jelenet már csak festve szerepelt. A díszítés témái hasonlóak Ramszesz apja, I. Széthi sírjáéhoz: a hagyományos, áldozatok bemutatását ábrázoló képek mellett a híres, túlvilággal kapcsolatos szövegek is megjelennek, például az Amduat-könyvből és a Kapuk Könyve több kamra és folyosó falán elosztva; a szájmegnyitás szertartása a negyedik és ötödik folyosón, valamint a Halottak Könyve válogatott fejezetei.A sír bejáratától rövid lépcső vezet le, majd balra fordulva egy ennél hosszabb lépcső indul lefelé. Ezt szintén hosszú lépcső követi, majd az első folyosó, amit újabb lépcső, majd a második folyosó követ. Ezután következik egy hat méter mély akna, melyet, a királysírok közt egyedülállóként, az Amduat-könyvből vett jelenetek díszítenek. Ezt az első oszlopos helyiség követi, ahol a díszítés témáját a Kapuk Könyve adja. Jobbra egy kisebb, szintén négyoszlopos helyiség nyílik, előre pedig egy lépcső vezet, ezen – és az ezt követő, a szájmegnyitás szertartásának jeleneteivel díszített hosszú folyosón – lehet lejutni az előkamrába. Ezt a helyiséget a Halottak Könyve 125. fejezetének jelenetei díszítenek – ezt az újítást a későbbi uralkodók is követték. Más jelenetek a szív megmérettetését ábrázolják.Innen nyílik jobb oldal felé maga a sírkamra. Ebben nyolc oszlop áll. A szarkofágot középen helyezték el, nem hátul, ahogyan a legtöbb sírkamrában. A sírkamrából további kisebb helyiségek nyílnak, kétoldalt két-két kisebb – egyiküket az Égi tehén könyve jelenetei díszítik, egy másiknak díszítése nagyrészt a sírkamráét ismétli –, míg hátul két nagyobb, mindkettő kétoszlopos. A bal oldaliban a díszítés témája az Amduat-könyv, a jobb oldalié az Amduat-könyv és a Kapuk Könyve. A jobb oldali helyiségből újabb nyílik, ennek bejáratát Ízisz és Nebethet istennők képei őrzik; itt helyezték el a kanópuszedényeket. Ebből a helyiségből nyílik az utolsó kamra, ennek két oszlopa volt, falait a Halottak Könyve 110. fejezetével díszítették.A sírt nem rejtették el túlságosan, helye közismert maradt a történelem folyamán. Emiatt már az ókorban kirabolták; a XX. dinasztia idejéből tudjuk, hogy III. Ramszesz uralkodása alatt betörtek ide és a hercegek sírjába, a KV5-be is. Miután Ramszesz testét elvitték a sírból, hogy a sírrablók ne háborgassák, a sírban gyakran tettek látogatást az erreutazók, amint azt az előkamrában és a sírkamrában talált, harmadik átmeneti kori és római kori cserépdarabok és falfirkák bizonyítják. Ezután az errefelé egyébként ritka, de az évezredek folyamán párszor előforduló nagy viharok miatti vízbeömlések fokozatosan törmelékkel töltötték fel a helyiségeket.Henry Salt brit konzul, majd 1829-ben Jean-François Champollion is elkezdték megtisztítani a sírt. 1844-45-ben Richard Lepsiusnak még csak kúszva sikerült eljutnia a sírkamráig. Tőle származik a sír első részletes alaprajza, ezenkívül több olyan helyiség létezését is megsejtette, amelyeket akkor még nem fedeztek fel. A sír és közvetlen környéke első valódi feltárását azonban csak 1913-14-ben végezték, a brit Harry Burton vezetésével, őt követte Howard Carter 1917 és 1921 között. Ezek során az ásatások során találták meg a temetkezési kellékek első maradványait, melyeket most a New York-i Metropolitanben és a British Museumban őriznek.A vízbetörések alaposan megrongálták a sírt; az idelátogató régészek közül többnek – köztük Champollionnak, Burtonnak és Carternek is az volt az érzése, hogy menthetetlen. Jelenleg francia régészek tárják fel Christian Leblanc vezetésével; a hordaléktól már sikeresen megtisztították. Az előkamra és a sírkamra feltárása fontos eredményeket hozott, többek közt megtalálták a szarkofág és a kanópuszedényeket tartalmazó láda maradványait. A töredékek alapján eldönthető, hogy a szarkofág múmia formájú volt, külsejét és belsejét a Kapuk Könyvéből vett idézetek borították. Tetejére a fáraó féldomborműves alakját faragták. A kanópuszedények ládáját egyetlen kalcittömbből faragták ki, és földbe vájt üregbe helyezték. Ez Ramszesz sírján kívül csak két, eddig ismert királysírban fordul elő: az I. Thotmeszében és a III. Amenhotepében. Ramszesz usébtijei közül többet is megtaláltak, és most a világ különböző egyiptológiai gyűjteményeiben őrzik őket; többségük fából és bronzból készült, egyikük kékes színű anhidritből.

Az 1820-as La Profesa-i összeesküvés az új-spanyolországi arisztokrácia és a papság bizonyos képviselőinek titkos gyűléssorozata volt a mexikóvárosi Néri Szent Fülöp-templomban, ismertebb nevén a La Profesa templomban, melynek célja az volt, hogy megakadályozzák a Spanyolországban elfogadott cádizi alkotmány életbe lépését Új-Spanyolországban, akár VII. Ferdinánd spanyol király korábbi rendszerét támogatva, akár, ha a helyzet Spanyolországban nem változik, az anyaországtól való függetlenedés árán is.
Az 1810-ben kitört mexikói függetlenségi háború első évei során a felkelők számos katonai sikert értek el, azonban a spanyolok lassanként jelentősen visszaszorították őket, vezetőik többségét elfogták és kivégezték. 1815-től 1820-ig Francisco Javier Mina rövid 1817-es hadjáratán kívül csak a Veracruzban és a Déli-Sierra Madre hegyei között megbúvó gerillaharcosok jelentettek fenyegetést a királypártiakra.
1820-ban azonban jelentős fordulat állt be a spanyol politikai életben. Rafael de Riego a Sevilla közelében található Las Cabezas de San Juanban kikiáltotta az 1812-es cádizi alkotmány visszaállítását, és bár ezt eleinte a király nem ismerte el, sőt, Riego felkelését hamar le is tudta verni, La Coruñából február 19-én kiindulva az egész országra átterjedő újabb lázadások következtek, melyek végül március 10-én arra kényszerítették VII. Ferdinánd királyt, hogy tegyen esküt az alkotmányra. Az események híre még ebben a hónapban eljutott Új-Spanyolországba is.
Juan Ruiz de Apodaca új-spanyolországi alkirály egyelőre várakozó álláspontra helyezkedett, így egy ideig a gyarmaton nem történt semmi. Néhány hónap elteltével, május 24-én azonban a veracruzi kereskedők tanácsa (Consulado de Comerciantes de Veracruz) a kormánypalotába vonulva arra kényszerítette José Dávila kormányzót, hogy ő is tegyen esküt az alkotmányra, majd hasonló események követték egymást több más városban is, végül május 31-én már a fővárosban is voltak, akik követték Dávila példáját. Június első napjaiban a város vezetése és egyéb kormányzati szervek is követték a példát, nagyszabású misék bemutatása mellett hivatalosan is kihirdették a törvény életbe lépését.
A szabadelvű, antiabszolutista szemléletű cádizi alkotmány visszaállítása súlyosan sértette mind az egyházat (például az egyházi vagyon államosításával és az inkvizíció megszüntetésével), mind a magas pozícióban levő gyarmati arisztokráciát. Ezért Matías de Monteagudo kanonok vezetésével a mexikóvárosi Néri Szent Fülöp-templomban (közismert nevén a La Profesában) titkos gyűlések sorozata kezdődött, melyek résztvevőinek célja az volt, hogy megakadályozzák az alkotmány életbe lépését Új-Spanyolországban, akár VII. Ferdinánd korábbi rendszerét támogatva, akár, ha a helyzet Spanyolországban nem változik, az anyaországtól való függetlenedés árán is.
Hamarosan, valószínűleg egy María Ignacia Rodríguez de Velazco y Osorio Barba nevű nő (ismertebb nevén Güera Rodríguez („Szőke Rodríguez”), akivel Agustín de Iturbide ebben az időben bensőséges kapcsolatba került) javaslatára az összeesküvők úgy döntöttek, felveszik a kapcsolatot Iturbidével, és rábeszélik, hogy vegye át az eredményeket elérni képtelen és egészségi állapotára hivatkozva felmentését kérő Gabriel Armijo helyét a Déli Hadsereg (Ejército del Sur) élén, és folytassa a harcot a délen meghúzódó, részben a cádizi alkotmányt is támogató felkelőkkel. Ehhez az alkirály, aki egyetértett az összeesküvőkkel, pénzt és 2479 embert biztosított Iturbide számára.
Agustín de Iturbide elfogadta az ajánlatot és a hadsereg élére állt. Mivel Vicente Guerrero csapataival nem bírt, ezért 1821 elején hamarosan taktikát váltott: levelezni kezdett többek között Guerreróval is, és rábeszélte, találkozzanak. Az úgynevezett acatempani ölelés során a két korábbi ellenség megegyezett: egyesítik erőiket és együtt próbálják meg kivívni a függetlenséget. Hamarosan kiadták az Iguala-tervet, melyben kinyilvánították Mexikó függetlenségét és megalakult a Három Garancia Hadserege. A hadsereg szeptember 27-én ünnepélyesen bevonult a fővárosba, ezzel véget ért a 11 éve tartó függetlenségi háború.

A labdarúgó a labdarúgás csapatsportban szereplő játékosok összefoglaló neve. Egy csapatban legfeljebb tizenegy játékos lehet egyszerre a pályán: egy kapus és 10 mezőnyjátékos.
Rossz csere esetén – ha többen vannak, mint tizenegyen az egyik csapatban – a vétkező csapatból nem állítható ki senki, de a figyelmeztetés után a szabályi előírás alapján a rendet a játékvezetőnek helyre kell állítania. Hét játékosnál kevesebb egyik csapatban sem lehet a pályán. Tehát, ha sérülések, vagy kiállítások miatt az egyik csapatból öt játékos hiányzik, a találkozót 5 perces várakozás után be kell szüntetni. Egy mérkőzés elvileg elkezdhető akkor is, ha valamelyik csapat nem tud játékba küldeni 11 játékost, azonban erre - alacsonyabb osztályok kivételével - nemigen akad példa.
1958 óta a Football International Association Board engedélyezi, hogy a sérült játékosokat lecserélhessék, viszont ez hivatalos meccseken csak háromszor megengedett. Világbajnokságokon csak 1970 óta lehet cserélni. 1995-től a három csere posztoktól független.
A lecserélt játékosoknak korábban be kellett menniük az öltözőbe, a 90-es évektől azonban már leülhetnek a kispadra, és ott végignézhetik a mérkőzés hátralévő perceit. Csak a kiállítottaknak kell elhagyniuk a pályát és a kispadot is, majd elvileg be kell vonulniuk az öltözőbe. Kapus kiállítása, vagy sérülése esetén – megfelelő csere hiányában – be kell állnia a helyére egy mezőnyjátékosnak, természetesen kapusmezt kell felhúznia.
A játékosokat a kezdőcsapatban általában 1-től 11-ig számozzák. A számokat jól láthatóan kell feltüntetni a mez hátán. Az elmúlt évtizedekben – főleg a nemzetközi bajnokságokon – a nadrágon is szerepel a szám. A számozás elsősorban a játékvezető, illetve a sajtó munkájában, a televízió riporter közvetítésénél az azonosító munkában ad nagy segítséget. A hagyományok szerint a kapus kapta az 1-es mezt, a védők 2-től 4-ig, a fedezetek az 5-öst és a 6-ost, a csatárok pedig 7-től 11-ig. A klasszikus formációk felbomlása után felborult ez a számozási rendszer is, így egy játékos 1-től 99-ig bármely számot viselheti. Nagy nemzetközi tornákon és számos nemzeti bajnokságban bevezették, hogy a játékosok a nevüket is viseljék a mezük hátán. A számokat 1 és 22, vagy 23 közé korlátozzák.
Az egyes labdarúgók eltérő stratégia illetve taktikai feladatokat igyekeznek teljesíteni.
A posztok közötti legalapvetőbb felosztás a labdarúgókapus és a mezőnyjátékosok közötti.
A labdarúgókapus feladata a másik csapat gólszerzésének megakadályozása. Ennek érdekében az alábbi többletjogosítványai vannak a mezőnyjátékosokkal szemben:
1871 óta kézzel is megfoghatja a labdát, de csak a saját 16-osán belül. (1871-től 1913-ig a kapus a saját térfelén végig megfoghatta a labdát.) 1901 óta lehet támadni a kapust az "öt és feles"-en belül.
A mezőnyjátékosok posztjainak csoportosítása és az egyes posztok elnevezései történetileg változók. Az alapvető csoportosítás a mai védők - középpályások - támadók felosztásnak mindig megfelel.
Eredetileg 2 hátvéd (jobbhátvéd, balhátvéd) + 3 fedezet (jobbfedezet, középfedezet, balfedezet) + 5 csatár (jobbszélső, jobbösszekötő, középcsatár, balösszekötő, balszélső) volt a felosztás, később a hátvédek száma 3-ra növekedett a középhátvéd posztjával, viszont a fedezetek száma a középfedezet posztjának kiesésével 2-re csökkent. (2-3-5 illetve 3-2-5 rendszer).
Az Aranycsapat újításai közé tartozott, hogy a középcsatár, Hidegkuti Nándor a többi csatárnál hátrább vonva játszott. Miután a csatársorból egy fő hátrább került, gyakorlatilag a fedezetek közé, hamarosan a védők számát is eggyel növelték azáltal, hogy az egyik fedezetet hátravonták. Így jött létre a 4-2-4 rendszer, amelyben 4 hátvéd, 2 fedezet és 4 csatár szerepelt. Ebben a rendszerben a 4. védőt beállósnak kezdték nevezni.
Az egyes csoportok neve egyre inkább a ma általános elnevezésre (védők, középpályások, támadók) változott, miután további számos kombináció jött létre az egyes csapatok játékrendjére. Az egykori középhátvéd helyett emberfogásra nem kötelezett, szabad feladatkörű poszt lett a söprögető (olaszul libero, vagyis szabad poszt). A söprögetővel felálló csapat játékrendjét általában úgy jelölik, hogy a söprögető a védők mögé (itt: elé) kerül, például 1-4-2-3, 1-3-3-3, 1-3-4-2 stb.)
A fedezet kifejezés helyett használt középpályás a csapat felállása szerint 3, 4 vagy akár 5 játékos pozíciójának a neve lehet.
A csatárok számának fogyásával az elnevezést egyre inkább felváltotta a támadó megnevezés. Mivel a támadók száma gyakran 1 vagy 2, és ez a szám a védők megnövekedett számánál mindenképpen alacsonyabb, ezért az egyes támadókat gyakran "éknek"  nevezik.

Stefani Joanne Angelina Germanotta (IPA: ˈstɛfəniː dʒərməˈnɒtə), művésznevén Lady Gaga (New York, New York, 1986. március 28. –) Oscar-díjas, kétszeres Golden Globe- és kilencszeres Grammy-díjas olasz származású amerikai énekesnő, dalszerző, színésznő. Leginkább bátorító üzeneteiről, kirívó öltözködéséről és élő előadásairól ismert. Gaga kezdetben középiskolai darabokban szerepelt, majd a New York Egyetem Tisch School of the Arts nevű művészeti tagintézményének CAP21 képzésére kezdett járni, ám félbehagyta tanulmányait, hogy elkezdhesse zenei karrierjét. Miután a Def Jam Recordings kiadó szerződést bontott vele, Gaga a Sony/ATV Music Publishing-nek kezdett dolgozni dalszövegíróként. Ott Akon R&B énekes felfigyelt hangi adottságaira, aki segített neki, hogy 2007-ben leszerződhessen az Interscope Records-hoz és saját kiadójához, a KonLive Distributionhöz. 2008-ban megjelent The Fame című elektropop stílusú debütáló albuma kritikai és kereskedelmi szempontból egyaránt nagy sikert aratott, és olyan világslágerek jelentek meg róla kislemezként, mint a Just Dance és a Poker Face. Ezt követően 2009-ben adták ki hasonlóan kitörő sikerrel The Fame Monster című középlemezét, rajta három újabb világszerte első helyezéseket elérő számmal, a Bad Romance-szel, a Telephone-nal és az Alejandróval.
Born This Way címmel 2011-ben jelent meg második nagylemeze, amely több mint húsz országban került az eladási listák élére, köztük az Egyesült Államokban is, ahol több mint egymillió példányt adtak el belőle megjelenése hetében. Címadó dala a megannyi slágerlistás siker mellett az iTunes történetének leggyorsabban fogyó száma lett. 2013-ban kiadott EDM műfajú Artpop című harmadik nagylemeze első lett az amerikai albumeladási listán, és megjelent róla Applause című slágere. 2014-ben Tony Bennett-tel közösen kiadott Cheek to Cheek című dzsesszalbuma, illetve a 2016-ban megjelent soft-rock-inspirálta Joanne című ötödik stúdióalbuma is listavezető lett az Egyesült Államokban. Színészi pályafutásából kiemelendő főszerepe az Amerikai Horror Story: Hotel (2015–2016) című sorozatban, amelyért Golden Globe-díjat kapott, valamint Ally alakítása a Csillag születik (2018) című zenés drámában, amelyért többek között Oscar-díjra is jelölték A legjobb női főszereplő kategóriában. A Csillag születik filmzenei albumával, mellyel BAFTA-díjat nyert, Gaga saját rekordját döntötte meg, miután a női előadók között az évtizedben elsőként ötödjére szerezte meg a Billboard 200 albumlista első helyét. Az album Shallow című dala amellett, hogy számos országban listavezető volt, köztük az Egyesült Államokban is, Oscar-, és Golden Globe-díjat nyert A legjobb eredeti filmbetétdal kategóriában.
Világszerte 27 milliós albumeladásával és 146 millió példányszámban értékesített kislemezeivel minden idők egyik legtöbb zenei kiadványt értékesítő előadója. Elismerései között szerepel 12 Guinness-rekord, 9 Grammy-díj, 1 Oscar-díj, 2 Golden Globe-díj, 1 BAFTA-díj, illetve ő kapta a Dalszerző Hírességek Csarnokának első Kortárs-Ikon díját. Divatikon életműdíjat kapott az Amerikai Divattervezők Tanácsától, rendszeresen bekerül a Billboard év végi sikerlistáiba, illetve a Forbes legbefolyásosabb és legnagyobb bevételt elérő embereit rangsoroló listáiba. 2013-ban a Time magazin Gagát a második legbefolyásosabb személynek választotta az elmúlt évtizedet tekintve, illetve 2015-ben a Billboard az Év nőjének nevezte. Ismert jótékonysági és társadalmi tevékenységeiért, többek között küzd az LMBT-jogokért, a HIV/AIDS megelőzéséért, illetve létrehozta a Born This Way Alapítványt, amelynek fő célja az ifjúság inspirálása és megvédése a fizikai és lelki bántalmazásoktól.
Stefani Germanotta 1986. március 28-án, New Yorkban született, olasz származású amerikai szülei, Joseph és Cynthia Germanotta (leánykori nevén: Cynthia Bissett) első gyermekeként. Négyévesen kezdett el zongorázni, 13 évesen írta első zongoradarabját, 14 évesen pedig már fellépésekre járt. 11 éves korától a Convent of the Sacred Heart katolikus általános iskolában tanult. Az iskolai musicalekben Germanotta többször is főszerepet kapott, például Adelaide-t alakította a Macsók és macákban és Philiát az Ez mind megtörtént útban a Fórum felében. Elmondása szerint iskolai életét sok, kemény tanulás és nagy fegyelem jellemezte, ugyanakkor megjegyezte: „sokszor túl provokatív voltam, vagy túlságosan különc, ebből sok problémám adódott, ezért igyekeztem visszafogni magam. Nem illettem oda, folyton valami csodabogárnak éreztem magam”. Ismerősei is azt mondták, nehezen illeszkedett be az iskolájában. „Volt egy állandó baráti társasága és jó tanuló volt. Sok fiúval volt barátságban, de számára az éneklés volt a legfontosabb dolog", emlékezett vissza egyik osztálytársa.17 évesen bekerült azon 20 ember közé, akik felvételt nyertek a New York-i Egyetem Tisch School of the Arts nevű művészeti iskolájába, ahol zene szakra kezdett járni. Dalszövegírói képességeinek fejlesztése mellett remek esszéket és elemző dolgozatokat írt művészet, vallás, szociológia és politológia témákban, de később mégis otthagyta az egyetemet. Kreatívabbnak érezte magát osztálytársai többségétől, és nem érezte szükségét a további tanulmányoknak. „Ha egyszer megtanulod hogyan gondolkodj a művészet területén, onnantól már saját magadat is tudod tanítani” – mondta. Másodéves volt, amikor az egyetemet félbehagyva úgy döntött, inkább zenei karrierjére fókuszál. Édesapja nem tartotta vissza tervétől, és megígérte, hogy egy évig fizeti a lakbérét, azzal a feltétellel, hogy ha nem jár sikerrel, visszamegy az egyetemre. „Otthagytam az egész családomat, megszereztem a legolcsóbb lakást, és sz*rt ettem, várva hogy valaki majd felfedez” – mondta Stefani.2014-ben Gaga bevallotta, hogy 19 éves korában szexuális erőszak áldozatává vált. Az énekesnő így fogalmazott: „rettenetes dolgokon mentem keresztül, amin most már mosolyogni tudok. Évekig terápiákra jártam, hogy mind mentálisan, mind fizikálisan meggyógyuljak”. Gaga elárulta, hogy a történtek miatt PTSD-ben, azaz poszttraumás stresszben szenved, valamint hogy „az orvosok, a család és barátok támogatása mentette meg az életét”.
19 évesen szerződést kötött a Def Jam Recordings lemezcéggel. Bár Gaga felvételére azután került sor, hogy L. A. Reid zenei producer hallotta őt énekelni az irodája mellett lévő szobából, az énekesnő állítása szerint sosem találkozott Reiddel. „Órákon keresztül vártam az irodája előtt, remélve, hogy találkozhatok vele és beszélhetünk a dalaimról, de ez soha nem történt meg” – mondta. Három hónap múlva fel is bontották a szerződést. Ugyanakkor itt ismerkedett meg a dalszövegíró-producer Nadir Khayattal, művésznevén RedOne-nal, akivel később számos alkalommal együtt dolgozott. Az első dal, melyet vele együtt készített el, a Mötley Crüe Girls, Girls, Girls és az AC/DC T.N.T. című száma által inspirált Boys Boys Boys volt.Miután New York Lower East Side nevű részébe költözött, néhány New York-i barátjával Stefani Germanotta Band néven kezdett el zenélni. Egy New Jersey-i italbolt alatti stúdióban készítettek egy középlemezt, amelynek dalai Fiona Apple balladáira emlékeztetnek. Mindemellett, hogy pénzhez jusson, több bárban is fellépett, mint go-go táncosnő. Az énekesnő drogproblémái miatt édesapja sokáig nem beszélt vele, Stefani végül emiatt hagyott fel káros szenvedélyével.Rob Fusari zenei producer, aki Gaga néhány korai dalának szövegírásánál segédkezett, Freddie Mercuryhoz hasonlította Stefani énekképességeit. Fusarihoz fűződik Stefani művésznevének megteremtése, amelynek alapja a Queen Radio Ga Ga című slágere volt.
2007-ben, immár művésznevét használva, Lady Gaga megismerkedett Lady Starlight go-go táncosnővel, aki segített neki kitalálni egyéni öltözködésmódját. Együtt léptek fel több belvárosi klubban – úgy mint a Mercury Lounge, a The Bitter End, valamint a Rockwood Music Hall – saját élő showjukkal, a Lady Gaga and The Starlight Revue-vel. Műsoruk szórakoztató pop/rock show és az 1970-es évek művészetének keveréke volt. 2007 augusztusában felkérték őket, hogy lépjenek fel műsorukkal a Lollapalooza amerika zenei fesztiválon. A show sikert aratott mind a közönség, mind a zenei kritikusok körében. Lady Gaga karrierje elején csak az avantgárd elektronikus és a dance zenével foglalkozott, később talált rá saját stílusára, amikor keresztezte mindezt a popzenével, illetve a David Bowie és Queen-féle glam rockkal.Rob Fusari elküldte a Gagával készített dalokat barátjának, a szintén zenei producer Vincent Herbertnek, aki végül 2008 januárjában leszerződtette az Interscope Records lemezcég jogtulajdonában lévő Streamline Recordshoz. Az énekesnő később úgy beszélt Herbertről, mint a férfi, aki felfedezte őt. „Erősen érzem, hogy poptörténelmet írtunk, és ezt folytatni fogjuk” – mondta. Az énekesnő emellett szerződést kötött a Sony/ATV Music Publishing nevű céggel, amelynek keretében dalszövegeket írt Britney Spearsnek, Fergienek, a Pussycat Dollsnak, valamint a szintén a Streamline-nál lévő New Kids on the Block együttesnek. Az Interscope kiadóhoz köthető Akon, aki felfedezte Gaga énekesi képességeit, amikor meghallotta őt a stúdióban énekelni. Akon az Interscope-pal megegyezve saját lemezcégéhez is szerződtette Gagát. Az énekesnő ismét RedOne-nal kezdett dolgozni, és felvették több későbbi slágerét, mint a Just Dance és a Poker Face. Gaga az Interscope részeként működő Cherrytree Recordshoz is csatlakozott, ahol Martin Kierszenbaum producer-dalszövegíróval dolgozott együtt; ennek az együttműködésnek eredménye például az Eh, Eh (Nothing Else I Can Say) című dal.
2008-ban Lady Gaga Los Angelesbe költözött, hogy közel legyen a stúdióhoz, ahol debütáló albuma, a The Fame felvételeit készítették. A korongon számtalan különböző zenei stílust kevert össze, így a popot, a dancet, a rockot és az R&B-t. A The Fame („A hírnév”) címmel megjelent debütáló nagylemeze pozitív visszajelzéseket kapott a kritikusoktól; a kritikákat összegyűjtő és átlagoló Metacritic oldalon 71 pontot kapott a 100-ból. Az albumnak sikerült a lemezeladási listák élére kerülni Ausztriában, Kanadában, Hollandiában, Írországban, és az Egyesült Királyságban, illetve bekerült az öt legjobban fogyó album közé Ausztráliában és az Amerikai Egyesült Államokban. Első kislemeze, a Just Dance hat országban vezette a slágerlistákat, – Ausztráliában, Kanadában, Hollandiában, Írországban, az Egyesült Királyságban, és az Egyesült Államokban – később pedig jelölést kapott A legjobb dance felvételnek járó Grammy-díjra. Következő kislemeze, a Poker Face még elődjénél is nagyobb sikereket ért el, a világ szinte minden jelentős zenei eladási listáját vezette, köztük az Egyesült Királyságét és az Egyesült Államokét. 2009. április 2-án a Poker Face elérte a Billboard Hot 100 nevű slágerlistájának első helyét, így Tiffany (1987–1988), Mariah Carey (1990) és Christina Aguilera (1999) után ő lett a negyedik olyan énekesnő, aki az első két számával vezetni tudta az amerikai slágerlistát. A 9,8 millió példányban elkelt Poker Face a 2009-es év legkelendőbb kislemezévé vált, miután rekordnak számító 83 hetet töltött a Billboard Digital Songs listáján, illetve elnyerte A legjobb dance felvételnek járó Grammy-t, amellett hogy jelölték két másik kategóriában is (Az év dala, Az év felvétele). A The Fame jelölést kapott Az év albuma kategóriában, és elnyerte A legjobb elektronikus/dance albumnaknak járó díjat. Három további kislemez jelent meg az albumról; ezek az Eh, Eh (Nothing Else I Can Say), a LoveGame és a Paparazzi voltak. 2008-ban Lady Gaga a New Kids on the Block együttes előzenekaraként indult koncertsorozatra – előadva az együttes The Block című albumán található közös számukat, a Big Girl Now-t is, majd a Pussycat Dolls World Domination turnéjának előénekese lett az európai, illetve az ausztráliai és óceániai részén. Első önálló turnéja The Fame Ball néven, 2009 márciusában vette kezdetét.A Rolling Stone magazin évente kiadott „Hot 100” nevű különszáma 2009 májusában a szinte meztelen – csak műanyag buborékokkal betakart – Lady Gagával a borítón látott napvilágot. A lapban beszélt arról, hogy miközben New Yorkban a karrierje beindításáért küzdött, szerelmi viszonya volt egy heavy metal együttes dobosával. Hozzátette, hogy ő volt az, aki a szakítás mellett döntött, és hogy a kapcsolat nagy inspirációt jelentett a The Fame dalainál. Gagát összesen kilenc díjra jelölték a 2009-es MTV Video Music Awards-on, és megnyerte A legjobb új előadónak járó díjat, illetve Paparazzi című kislemeze is besöpört két díjat A legjobb művészeti rendezés és A legjobb speciális effektek kategóriákban. 2009 októberében megnyerte a Billboard magazin „Rising Star of 2009” díját, mint legjobb új előadó. 2009. október 10-én Barack Obama amerikai elnökkel együtt részt vett a „Nemzeti ebéd” elnevezésű rendezvényen, amelyet az Egyesült Államok legnagyobb meleg, leszbikus, és transzszexuális egyesülete, a Human Rights Campaign rendezett, majd csatlakozott a szervezet által rendezett felvonuláshoz.
2009 novemberében jelent meg Lady Gaga nyolc új számot tartalmazó, The Fame Monster című középlemeze, amely a The Fame album folytatásának tekinthető. A dalok központi témája ezúttal a hírnév árnyoldala volt, amellyel világ körüli turnézása során kellett szembesülnie az énekesnőnek. A kritikusok 78 pontra értékelték az új albumot a 100-ból. Az albumról elsőként a Bad Romance című dalból lett kislemez, amely tizennyolc országban került a slágerlisták élére, és második helyet ért el az Egyesült Államokban, Ausztráliában, és Új-Zélandon. Ezzel Gaga lett az első előadó az Egyesült Államokban, akinek három kislemeze is – a Just Dance-szel és a Poker Face-szel együtt – átlépte a négymilliós letöltési határt az interneten. A dal Grammy-jelölést kapott A legjobb női popénekes teljesítmény, a hozzá készült videó pedig A legjobb rövid videoklip kategóriában. 2010 áprilisában a Bad Romance videoklipje a YouTube legnézettebb videójává vált, májusban pedig a videómegosztó portál történetében elsőként átlépte a 200 milliós megtekintést. Az album második kislemeze, a Beyoncé Knowles közreműködésével készített Telephone Gaga negyedik száma lett az Egyesült Királyságban, amely első lett a kislemezlistán, és A legjobb popénekesi közreműködés kategóriában kapott jelölést Grammy-díjra. A dalhoz készült polgárpukkasztó zenei videót pozitívan fogadták a kritikusok, és méltatták Gagát a „Michael Jacksont idéző zeneisége és látványos előadások létrehozásához szükséges képessége, illetve a Madonnában is meglévő erőteljes szexualitás és ösztönös provokatív természete” miatt. Hasonlóan nagy port kavart az Alejandro című kislemez videoklipje, amelyen Gaga Steven Klein divatfotóssal dolgozott együtt. A kritikusok karrierje egy nagy előrelépésének nevezték a „nyomasztó, mégis csodálatos” világot bemutató videót, ugyanakkor a Katolikus Liga istenkáromlással vádolta vallásos jelképeik meggyalázása miatt. Gaga a videoklipjeivel az őket körülövező botrány ellenére – vagy részben annak köszönhetően – az első előadó lett, akinek videói össznézettsége átlépte az egymilliárdos határt a YouTube internetes videómegosztó oldalon. A 2010-es MTV Video Music Awards-ra Gaga rekordszámú, tizenhárom jelölést kapott, és a díjátadón végül nyolc kategóriában vehetett át díjat, köztük Az év videoklipje a Bad Romance videójáért, de övé lett Az év női videója, és Az év pop videója díját is hazavitte, emellett az első női előadóvá vált, akinek két videóját is jelölték Az év videoklipje kategóriában egyazon évben. A The Fame Monster album egésze is kitörő sikert ért el, és A legjobb vokális popalbum díját nyerte el az 53. Grammy-gálán, valamint Az év albuma kategória egyik esélyese volt a 2011-es évben.
2009-ben Gaga rekordot döntött a brit kislemezlistán való állandó jelenlétével, valamint 11,1 milliós letöltési számmal az év legtöbbet letöltött női előadójává vált az Egyesült Államokban, ezzel bekerülve a Guinness Rekordok Könyvébe. A The Fame és a The Fame Monster együttesen több mint 15 millió példányban kelt el világszerte. Albumainak kiemelkedő kereskedelmi teljesítménye miatt 2010-ben Gaga megjelentette a The Remix című remixeket tartalmazó válogatásalbumát, ami bekerült minden idők legkelendőbb remixlemezei közé. 2009 novemberében – négy nappal a The Fame Monster megjelenése és pár hónappal a The Fame Ball Tour befejezése után – Gaga elindult második világ körüli turnéjára The Monster Ball Tour címmel. A hatalmas kritikai és kereskedelmi sikert elért turné 2011 májusában fejeződött be, másfél évvel a kezdete után. 227,4 millió dolláros összbevételével minden idők legjövedelmezőbb turnéjává vált debütáló előadótól. A New York-i Madison Square Gardenben megrendezett koncertekből az HBO csatorna egy különkiadást készített, melyet Lady Gaga Presents the Monster Ball Tour: At Madison Square Garden címen mutatott be 2011 májusában. Gaga emellett számos rendezvényen előadott dalokat az albumról. A 2009-es Royal Variety Performance-en Speechless című balladáját énekelte el II. Erzsébet brit királynőnek. Az 52. Grammy-díj kiosztót ő nyitotta meg a Poker Face-szel, majd Elton Johnnal duettezve elénekelte a Speechlesst és Elton Your Songját. A 2010-es BRIT Awardson – ahol mindhárom kategóriában nyert, amelyben jelölést kapott – a Telephone balladaverziójával és a Dance in the Dark előadásával állított emléket a 2010-ben elhunyt barátjának, Alexander McQueen divattervezőnek. Fellépéseire mind pozitív visszajelzéseket kapott. 2010-ben eredetileg Gaga is részese lett volna a 2009 júniusában elhunyt Michael Jackson eltörölt This Is It koncertsorozatának a londoni O2 Arénában.2010 áprilisában a Time 2010 száz legbefolyásosabb embere közé sorolta az énekesnőt. 2010 májusában a The Times-nak adott interjúban felmerült, hogy Gagát megtámadta egy krónikus, lupus nevű betegség. Larry Kingnek adott interjúban az énekesnő elmondta, hogy elment egy kivizsgálásra, ahol megállapították, hogy bár tüneteket nem mutat, tesztje a pozitív tartomány határán áll.
2011 februárjában Gaga kiadta Born This Way című első kislemezét, az ugyanezen néven megjelentetett második nagylemezéről. A dal az első helyen debütált a Billboard Hot 100 listán, amellyel a slágerlista történetének 1000. első helyezett kislemeze lett. Az albumról másodikként kiadott Judas az első tíz közé került a legnagyobb zenepiacok slágerlistáinak többségében, míg a The Edge of Glory először a digitális értékesítéseivel emelkedett ki, majd a rendkívül pozitív kritikai fogadtatásnak köszönhetően kislemezként is megjelentették.. A Born This Way album 2011 május 23-án került a boltok polcaira, és megjelenése hetén első helyen nyitott a Billboard 200-as listán 1,1 milliós eladásával, illetve további több mint húsz országban az albumeladási listák élére került. Világszerte nyolcmillió példányt adtak el belőle, és három Grammy-jelölést is kapott, köztük Gaga megkapta érte harmadik jelölését Az év albuma kategóriában. A lemezről később kiadott You and I és Marry the Night című dalok már nem tudták megismételni a korábbi nemzetközi sikereket. Az Egyesült Államokban az előbbi a hatodik helyig jutott, míg a Marry the Night a huszonkilencedik pozíciót szerezte meg a Billboard Hot 100-on. 2011 júliusában kezdett járni a színészként és modellként tevékenykedő Taylor Kinney-vel, akivel a You and I klipjének forgatása során ismerkedett meg. A Born This Way népszerűsítésére szervezett Born This Way Ball című világ körüli turnéja 2012 áprilisában indult útnak, és egészen 2013 februárjáig tartott. A turné néhány koncertjét le kellett mondani Gaga jobb csípőjében történt labrumszakadás miatt. A koncertsorozat világszerte összesen 183 millió dolláros bevételt hozott, annak ellenére, hogy a lemondott koncertek miatt 25 millió dollár értékben váltottak vissza jegyeket a rajongók. A PPL adatai szerint Lady Gaga volt az Egyesült Királyság második legtöbbet játszott előadója 2011-ben.Ezen időszak alatt Tony Bennett-tel felvette a The Lady Is a Tramp dzsesszváltozatát, illetve Elton Johnnal is közös dalt készített a Gnómeó és Júlia című animációs film számára. A Born This Way népszerűsítésére koncertet adott a Sydney Town Hall-ban és fellépett a korábbi amerikai elnök Bill Clinton 65. születésnapjára szervezett rendezvényen. A 2011 végén készített A Very Gaga Thanksgiving című hálaadásnapi televíziós különkiadása elismerő kritikákat kapott, 5,7 millió amerikai tévénézőt vonzott, és a műsor dalaiból megjelent az A Very Gaga Holiday címmel ellátott negyedik középlemeze. 2012 májusában vendégszerepelt saját maga animált változataként a Simpson család 23. évadának Lisa Gaga című záróepizódjában. A következő hónapban bejelentette, hogy a Coty, Inc-kel társulva kiadja Lady Gaga Fame nevű első illatát, amely világszerte 2012 szeptemberében került a boltok polcaira. Emellett megjelent Tony Bennett 2012-es The Zen of Bennett című dokumentumfilmjében is.
Elkezdtek összeállni az új dalok Gaga harmadik, Artpop című stúdióalbumára, mikor Fernando Garibay producerrel kezdett dolgozni rajta 2012 elején. A lemez munkálatai folyamatosan zajlottak a Born This Way Ball turnéjára során, sőt egészen az utánig is, hogy Gaga megerősítette, hogy átesett csípőműtétjén és megkezdte a felépülést. Az Artpoppal azt szerette volna elérni, hogy a közönség „igazán jól érezze magát”, és az album „egy klubban eltöltött éjszakát” tükrözzön. Az Artpop 2013 novemberében került kiadásra. Vegyes fogadtatása ellenére első helyen nyitott a Billboard 200-as albumeladási listán, és világszerte mintegy 2,3 millió példányt adtak el belőle. A kiadványról olyan sikeres kislemezek jelentek meg, mint az Applause és az R. Kelly R&B énekes közreműködésével készült Do What U Want. A 2014 márciusában harmadik kislemezként kiadott G.U.Y. a 76. helyig jutott a Billboard Hot 100-on. 2019-ben Gaga minden digitális platformról eltávolította a Do What U Wantot az R. Kellyt ért szexuális zaklatási botrány miatt. 2014 májusában Gaga útnak indult ArtRave: The Artpop Ball című turnéjával, amelynek koncepciója részben az ArtRave elnevezésű promóciós koncertjéből származik. A 83 milliós bevételt elért koncertsorozat új városok mellett olyan helyszínekre is ellátogatott, ahol korábban a Born This Way Ball-lal lemondtak koncerteket. Eközben „kreatív különbözőségek” miatt elváltak Gaga és régi menedzsere, Troy Carter útjai. 2014 júniusára új menedzserével, Bobby Campbell-lel csatlakoztak az Artist Nationhöz, amely a Live Nation Entertainments előadói menedzsment divíziója.Gaga szerepet kapott Robert Rodríguez 2013-as Machete gyilkol című filmjében, amely kritikai és kereskedelmi szempontból is megbukott, és Arany Málna-jelölést kapott érte A legrosszabb mellékszereplő színésznő kategóriájában. Ezen kívül az énekesnő volt a házigazdája a Saturday Night Live 2013. november 16-i epizódjának, ahol előadta a Do What U Want (R. Kelly-vel) és a Gypsy című dalait. Később ebben a hónapban mutatták be második hálaadásnapi televíziós különkiadását az ABC műsorán Lady Gaga and Muppets' Holiday Spectacular címmel. Gaga cameoszerepet kapott egy másik Robert Rodriguez-filmben is, a 2014. augusztus 22-én bemutatott Sin City: Ölni tudnál érte című alkotásban. Gaga lett a Versace 2014-es tavaszi-nyári kampányának arca, ami a „Lady Gaga For Versace” címet kapta.2014-ben Tony Bennett dzsesszénekessel közösen kiadta Cheek to Cheek című dzsesszalbumát. Első helyen nyitott a Billboard 200-on, amivel Gaga megszerezte zsinórban harmadik első helyezett lemezét az Egyesült Államokban. A kiadvány Grammy-díjat kapott A legjobb hagyományos vokális popalbum kategóriában. A duó koncertfilmet is kiadott Tony Bennett and Lady Gaga: Cheek to Cheek Live! címmel. 2014 decemberében útnak indult közös turnéjuk, a Cheek to Cheek Tour, amely 2015 augusztusában ért véget. Ugyanebben az évben Gaga egy hét fellépésből álló rezidencia-koncertsorozatot adott a New York-i Roseland Ballroomban, tisztelegve a koncertterem előtt annak bezárása alkalmából. Ezen kívül a Coty, Inc.-kel együttműködésben megjelentette második illatát Eau de Gaga néven.
2015 februárjában Taylor Kinney eljegyezte Gagát. A 87. Oscar-gálán A muzsika hangja előtt tisztelegve előadott egy egyveleget a filmben elhangzott dalokból. A fellépés világszinten több mint 214 000 interakciót váltott ki percenként a Facebookon. Gaga elénekelte John Lennon Imagine című dalának zongorás változatát a 2015. évi Európa játékok nyitóünnepségén Azerbajdzsán fővárosában, Bakuban. Gaga Diane Warrennel közösen írta meg a Til It Happens to You című dalt a The Hunting Ground című dokumentumfilm részére. Gaga Satellite-díjat kapott érte A legjobb eredeti betétdal kategóriában, illetve ugyanezen kategóriában megszerezte első Oscar-jelölését. 2015. október 2-án Nick Knight rendezésében kiadásra került egy divatfilm Tom Ford 2016 tavaszi kampányához. A kisfilmben Gaga számos modell társaságában a kifutón táncol. A felvételen hallható a Chic I Want Your Love című dalának új változata, amelyet Gaga Nile Rodgersszel vett fel. Az énekesnő más elismerésekben is részesült 2015-ben, köztük Kortárs ikon-díjat kapott a Dalszerző Hírességek Csarnokának évente megrendezendő díjátadóján, illetve a „Fiatal művész” elismerést is megkapta a National Arts Awards-on. 59 millió dolláros összbevételével 25. helyre került, az énekesnők közül pedig harmadik lett a Forbes hírességeket felvonultató 100-as listáján. A Billboard emellett őt választotta 2015-ben az „Év nőjének”.Gaga főszerepet kapott az Amerikai Horror Story: Hotelben, az Amerikai Horror Story című sorozat ötödik szezonjában, amely 2015 októberétől 2016 januárjáig futott. Elizabeth-et játszotta, aki a címben is szereplő hotel tulajdonosa. Alakításáért Golden Globe-díjat kapott A legjobb színésznő minisorozatban kategóriában a 2016-os gálán. Győzelmét követően szerződést között a CAA-vel (Kreatív Művészek Ügynöksége); korábban a William Morris Endeavor-ral (WME) állt szerződésben. Gaga az Entertainment Weekly-nek elmondta, hogy az Amerikai Horror Story-ból származó tapasztalatai hatással lesznek ötödik stúdióalbumának kreatív folyamatára: „Visszatértem valami olyanhoz, amiben annyira hittem, ami nem más, mint a sötétség művészete”. Ezen kívül megerősítette, hogy a kiadvány 2016-ban meg fog jelenni. 2016 márciusában bejelentette, hogy visszatér egy újabb szerep erejéig az Amerikai Horror Story hatodik évadába.2015 novemberében Gaga és Bennett szerepelt a Barnes & Noble 2015-ös ünnepi kampányának reklámjában, amely alkalmából feldolgozták a Baby, It's Cold Outside című klasszikust. 2016 januárjában Gaga meghívást kapott, hogy vendégszerkesztője legyen a V magazin 99. számának, amelyhez 16 címlapot készítettek. Kimagasló munkáját elismerve márciusban a Fashion Los Angeles Awards gáláján átvehette "Az év szerkesztője" díjat. 2016. február 7-én, a Super Bowl 50-en ő adta elő az amerikai himnuszt. Ugyanebben a hónapban az Intellel és Nile Rodgers-szel társulva David Bowie emlékére lépett fel az 58. Grammy-díjátadó gálán, illetve elénekelte Til It Happens to You című dalát a 88. Oscar-gálán. Utóbbi előadását az amerikai alelnök Joe Biden konferálta fel. 2016. április 4-én a Jane Ortner Education Award Luncheon elnevezésű, évente megrendezett eseményen a Grammy Múzeumtól megkapta a Jane Ortner-művészeti díjat, amellyel olyan előadókat ismernek el, akik szenvedélyt és elkötelezettséget mutatnak fel a művészeteken keresztüli oktatásra. 2016 júliusában Gaga és Taylor Kinney felbontották eljegyzésüket, amelyről az énekesnő később úgy nyilatkozott, hogy karrierje nagyban befolyásolja magánéletét.
2016 szeptembere és novembere között három epizód erejéig visszatért az Amerikai Horror Story hatodik, Roanoke alcímen futó évadába. Az évad során a My Roanoke Nightmare című dokumentumfilm sorozatban egy színésznőt alakít, aki a Roanoke kolónia között élő Scàthach nevű boszorkányt játssza. Gaga ötödik stúdióalbuma Joanne címmel jelent meg 2016. október 21-én. Megjelenésének hetében az Egyesült Államokban 170 000 példányban kelt el a lemez, valamint a Billboard 200 lista első helyét is megszerezte, ezzel Gaga a 2010-es évtized első olyan női előadója, akinek négy albuma is elfoglalta a lista első helyét. A korong első kislemeze, a Perfect Illusion szeptember 9-én jelent meg, és rögtön az első helyen debütált Franciaországban, míg az Egyesült Államokban a tizenötödik helyig jutott. Az album népszerűsítése céljából Gaga meghirdette a Bud Light által szponzorált Dive Bar Tour elnevezésű mini-koncertsorozatot, amely során három egyesült államokbeli bárban lépett fel új dalaival. Decemberben fellépett a 2016-os Victoria’s Secret divatbemutatón Párizsban, ahol többek között az album második kislemezét, a Million Reasons-t is előadta. A dal a negyedik helyig jutott az amerikai Billboard Hot 100 kislemezlistán. Az albumot Grammy-díjra jelölték A legjobb popalbum kategóriában, míg a Million Reasons című kislemezzel Gaga A legjobb szóló popénekes teljesítményért járó Grammy-díjért indult esélyesként. A lemez harmadik, Joanne (Where Do You Think You’re Goin’?) című kislemeze Grammy-díjat nyert A legjobb szóló popénekes teljesítmény kategóriában 2019 februárjában.2017. február 5-én Gaga a Super Bowl LI félidei showjának fellépője volt. Az énekesnő a 13 perces előadását a houstoni NRG Stadion tetején kezdte az Intel 300 kivilágított drónjával a háttérben. Ez volt az első alkalom, hogy ilyen technológiát alkalmaztak a Super Bowl-fellépések során. Fellépését 117,5 millió amerikai néző követte figyelemmel élőben, míg magát a mérkőzést átlagosan 113,3 millió néző figyelte. A rákövetkező órákban az énekesnő diszkográfiája kiemelkedő népszerűségnek örvendett, és mintegy 150 000 digitális példány került értékesítésre az Egyesült Államokban csak aznap. Gagát és előadását később Emmy-díjakra is jelölték. Ugyanabban a hónapban az NFL bejelentette, hogy Lady Gaga Super Bowl-beli fellépését több mint 150 millióan tekintették meg a különböző platformokon keresztül, ezzel minden idők legnézettebb zenei fellépésévé vált. A CBS Sports Gaga fellépését minden idők második legjobb Super Bowl-fellépésének választotta meg. A Super Bowl éjszakáján Gaga bejelentette Joanne World Tour elnevezésű világ körüli turnéját, amely 2017. augusztus 1-jén startolt el Kanadából. Áprilisban az énekesnő fellépett a Coachella Fesztiválon, ahol bemutatta The Cure című dalát. A kislemez Ausztráliában és Franciaországban bejutott a slágerlisták Top 10-es mezőnyébe. 2017 szeptemberében a Netflix bemutatta a Gaga: Five Foot Two című dokumentumfilmet, amely a Joanne album elkészítését és kiadását, valamint az énekesnő Super Bowl-fellépését mutatja be. A Chris Moukarbel által rendezett filmből fény derül Gaga fibromyalgia nevű betegségére, melynek legfőbb tünetei közé tartozik az egész testre kiterjedő izom- és ízületi fájdalom, a fáradékonyság, a depresszió és a szorongás. Fájdalmai miatt Gaga a Joanne World Tour utolsó tíz koncertjét lemondta, amely így végül 842 000 eladott jegy után 95 millió dollár bevételt termelt.
2018 márciusában Gaga részt vett Washingtonban a March for Our Lives („Menet az életünkért”) elnevezésű felvonuláson, melyen a fegyvertartást érintő törvények szigorítását követelték az Egyesült Államok számos városában. Ugyanabban a hónapban megjelent Elton John Your Song című dala Gaga feldolgozásában, amely az angol énekes Revamp & Restoration című tribute albumára készült. Gaga főszerepet játszott a Bradley Cooper által rendezett Csillag születik című zenés filmdrámában, amely 2018 októberében került a mozikba, és a hasonló című 1937-es filmet dolgozza fel. A filmben a sikeres rockzenész, Jackson Maine (Bradley Cooper) beleszeret az ismeretlen énekesnőbe, Allybe (Lady Gaga), és sztárt csinál belőle, de amíg a lány egyre feljebb halad a ranglétrán, addig a férfi csillaga lassan, de biztosan hanyatlani kezd. A film premierjét 2018 augusztusában tartották a 75. Velencei Nemzetközi Filmfesztiválon. A kritikusok körében a film elsöprő sikert aratott, akik leginkább a Cooper és Gaga közötti tökéletes kémiát, a rendezést és a filmzenét méltatták.A produkcióhoz a páros közösen írt zenét, melyet Gaga kérésére élőben vettek fel. A Csillag születik filmzenei albuma, melyen összesen 34 felvétel (19 dal és 15 dialógus) hallható, a filmmel egy időben jelent meg, és rögtön az amerikai Billboard 200 albumlista első helyén debütált 231 000 eladott példánnyal az első héten, amellyel Gaga a saját és Taylor Swift rekordját döntötte meg, mint a legtöbb listavezető albummal rendelkező női előadó a 2010-es évtizedben. Az album kritikailag és kereskedelmileg is sikeresen teljesített; első helyezett lett Ausztráliában, Írországban, Svájcban és az Egyesült Királyságban. 2019 júniusáig az album több mint 6 millió példányban kelt el világszerte. A kiadó elsőként a Shallow című dalt jelentette meg a lemezről 2018 szeptemberében, melyet Gaga és Cooper közösen ad elő. A dal listavezető volt többek között Ausztráliában, Írországban, Svájcban, az Egyesült Államokban, az Egyesült Királyságban és Magyarországon. Októberben Gaga megerősítette, hogy új párjával, a tehetségkutató ügynök Christian Carinóval, akivel 2017 eleje óta alkotott egy párt, eljegyezték egymást, azonban 2019 februárjában különváltak.A Csillag születikben nyújtott teljesítményével és Shallow című dalával Gaga számos szakmai elismerésben részesült; többek között elnyerte a Critics’ Choice A legjobb színésznőnek járó díját (holtversenyben Glenn Close-zal), valamint az amerikai National Board of Review neki ítélte A legjobb női főszereplőnek járó díjat. Ally alakításáért egy-egy jelölést gyűjtött be A legjobb női főszereplő kategóriában a 91. Oscar-gálán, a 76. Golden Globe-gálán, a Screen Actors Guild-díjátadón, illetve a brit BAFTA-gálán. Az album BAFTA-díjat kapott A legjobb filmzene kategóriában, továbbá a Shallow című dallal Gaga amellett, hogy elnyerte karrierje első Oscar-díját és második Golden Globe-díját A legjobb eredeti filmbetétdal kategóriában, négy Grammy-jelölést is kiérdemelt, köztük Az év dala és Az év felvétele kategóriákban. A 2019. február 10-én megrendezett 61. Grammy-gálán a dal végül két kategóriában került ki győztesként: elnyerte A legjobb popduó vagy -együttes teljesítményért, illetve A legjobb film- és más vizuális média számára írt dalnak járó Grammy-trófeákat.2017 augusztusában Gaga megerősítette, hogy megkezdte hatodik stúdióalbumának előkészületeit. Olyan zenészekkel vonult stúdióba, mint Boys Noize, DJ White Shadow és Bloodpop. 2017 decemberében nyilvánosságra került, hogy Gaga egy közel 100 millió dollár értékű szerződést írt alá, amely során két éven át fog koncertezni a Las Vegas-i MGM Park Theater színpadán, 2018 decemberétől. 2018. augusztus 7-én az első 27 koncertdátummal együtt bejelentették, hogy a rezidencia-koncertsorozat a Lady Gaga Enigma elnevezést kapta. A Las Vegas-i koncertsorozat két típusú koncertből tevődik össze: a teátrális jellegű Enigma, ahol az énekesnő legnagyobb slágerei csendülnek fel, illetve a Jazz & Piano, amely során Gaga a Nagy Amerikai Daloskönyvből ad elő dalokat, valamint saját felvételeinek átdolgozott, zongorán kísért változatai hallhatók. Az első Enigma koncert 2018. december 28-án került megrendezésre, míg az első Jazz & Piano előadást 2019. január 20-án adta. 2019 júliusában Gaga bejelentette saját kozmetikai márkáját, a Haus Laboratoriest, amelyet kizárólag az Amazonon keresztül értékesítenek 2019 szeptemberétől. Gaga sminkmárkája az első nagy brand, ami az e-kereskedelmi piacon debütál. A Haus Laboratories termékei közt megtalálhatóak ajakfények, szájkontúrok, illetve szemsminkek.
Gaga olyan előadók és együttesek zenéin nőtt fel, mint Michael Jackson, a The Beatles, Stevie Wonder, a Queen, Bruce Springsteen, a Pink Floyd, Mariah Carey, a Grateful Dead, a Led Zeppelin, Whitney Houston, Elton John, a Blondie és a Garbage; ők mind hatással voltak az énekesnő zenéjére. Gaga zenei inspirációja olyan személyektől ered, mint Madonna és Michael Jackson (dance-pop), David Bowie és Freddie Mercury (glam rock), Andy Warhol (pop-art), illetve Gagának a színházi iskolában szerzett tapasztalatai is kedvezően hatottak rá. A Queen Radio Ga Ga című száma inspirálta művésznevét, a Lady Gagát. Gagát többször hasonlították Madonnához, aki azt mondta, saját magát látja Gagában visszatükröződni. Gaga elmondása szerint Madonnához hasonlóan ő is forradalmasítani akarja a popzenét. Inspirációként említett meg továbbá olyan heavy metal együtteseket, mint az Iron Maiden és a Black Sabbath. Beyoncét kulcsfontosságú zenésznek nevezte, aki zenei karrierjének beindítására bátorította.Elmondása szerint divat iránti szeretetét édesanyjának köszönheti, ami jelenleg is nagy szerepet játszik karrierjében. Stílusában olyan személyekhez hasonlították Gagát, mint Leigh Bowery, Isabella Blow és Cher. Cher öltözködése nagy hatást gyakorolt Gaga divatérzékére. Donatella Versacét múzsájának tekinti, illetve a 2010-ben elhunyt angol divattervező, Alexander McQueen is a kedvencei közé tartozik. Viszonzásképp Versace „A friss Donatellának” hívja Lady Gagát. Inspirációi közt említette meg Diána walesi hercegnét is, akire gyerekkora óta felnézett.Gaga „igazi inspirációnak” nevezte az indiai születésű amerikai Deepak Choprát, aki az alternatív gyógyászat területén tevékenykedik, valamint az indiai spirituális vezető, Osho Creativity című könyvéből is idézett már hivatalos Twitter oldalán, amely a kreativitásról és az egyenlőségről szólt.
A kritikusok folyamatosan elemzik és vizsgálják Gaga zenei és előadóművészi stílusát, hiszen karrierjét az állandó megújulás jellemzi. Elmondása szerint ez „felszabadító” hatással van rá egészen gyerekkora óta. Gaga hangja lírai mezzoszoprán, B♭2 és B5 között mozog. Énekstílusát gyakran változtatja, elmondása szerint énekhangilag a Born This Way album áll hozzá a legközelebb. Az Entertainment Weekly szerint „hatalmas érzelmi intelligencia található a hangja mögött”.A The Sunday Times írója, Camille Paglia „sekélyesnek” nevezte Gaga dalait, míg Evan Sawdey szerint a PopMatters-től Gaga „könnyedén képes elvarázsolni és megmozgatni.” Gaga úgy hiszi, hogy „minden jó zenét el lehet játszani zongorán, úgy, hogy az továbbra is egy sláger maradjon”. Simon Reynolds zenekritikus 2010-ben úgy írt róla, hogy „minden, ami Gagával kapcsolatos, az electroclash-ben gyökerezik, kivéve a zenéjét, amely nem annyira az 1980-as éveket tükrözi – csupán könyörtelenül fülbemászó, 2000-es évekre jellemző popdalok ezek autotune-nal kiszínezve, és R&B-s ütemekkel megspékelve”.Gaga dalai számtalan téma körül mozognak. A The Fame album a hírnév iránti vágyakozásról szól, míg az azt követő The Fame Monster dalai a hírnév árnyoldaláról szólnak. A hírnév különböző buktatóit egy-egy szörnyetegként („monster”) nevezi meg. A The Fame egy elektropop és dance-pop album, amelyre a 80-as évekbeli pop és 90-es évekbeli Europop hatott, míg a The Fame Monster albumon a 70-es évek glamje és az ABBA együttes diszkó hatása érzékelhető. A Born This Way lemezen angol, francia, német és spanyol dalszöveg is hallható, témáiban olyan vitás és sokak által polgárpukkasztó elemeket dolgoz fel, mint a szex, szerelem, pénz, drog, szabadság, szexualitás és individualizmus. Az albumon Gaga új zenei téren mozgott, úgy mint az elektronikus rock és a techno.Az Artpop az énekesnő személyes véleményét tükrözi a hírnévről, szerelemről, szexről, függőségekről, a médiáról és a művészetekről. A Billboard magazin R&B, techno, diszkó, és rock lemezként írta le. A Cheek to Cheek-kel Gaga a dzsessz stílusban próbálta ki magát. A Joanne albumon a country, funk, pop, dance, rock, elektronikus zene és folk stílusok uralkodnak. Témáiban az énekesnő magánélete is hangsúlyos szerepet kapott. Az A Star Is Born filmzenei album blues rock, country és bubblegum pop elemeket tartalmaz. A Billboard szerint dalai a változásról, a szenvedésről és a szerelemről szólnak.
Az állandó ruhaváltozások és provokatív látványelemek miatt, Gaga zenei videóit gyakran egy-egy rövidfilmként írják le. A Telephone című dalhoz készült közel 10 perces videoklip Guinness rekordot döntött a benne elhelyezett termékmegjelenítések által. A szerző Curtis Fogel szerint Gaga videoklipjeiben rabszolgaság és szadomazochizmus szerepel, illetve különböző feminista témákat emel ki, míg általánosságban a szexről, az erőszakról és a hatalomról szerepelnek képkockák.Gaga maximalistának nevezte magát, amikor fellépések kidolgozásáról van szó. Előadásai „rendkívül szórakoztatók és újítóak”. A 2009-es MTV Video Music Awardson adott előadását, ahol művér kezdett el folyni az énekesnő mellkasáról, az MTV News „lenyűgözőnek” tartotta. A művér használatát a The Monster Ball turnéjába is beemelte (egyik férfi táncosa látszólag megtámadja az énekesnőt, és megharapja a nyakát, minek következtében vér ömlik a dekoltázsára, ezután Gaga összeesik és úgy tesz mintha meghalna az őt körülvevő vértócsában), melyet sokan bíráltak, többek között Angliában is, ahol a koncert előtt nem sokkal egy tömegmészárlásban tizenkét embert halt meg A 2011-es MTV Video Music Awards gálán saját férfi alteregója, Jo Calderone képében jelent meg, ahol egy pár perces monológ után You and I című dalát adta elő. Laurieann Gibson 2014-ig volt Gaga koreográfusa és kreatív rendezője, őt Richard Jackson váltotta fel.Rebecca Schiller a Billboard-tól 2018 októberében Gaga változásáról írt cikket, amint végigtekintette videográfiáját a Just Dance-től egészen az A Star Is Born album megjelenéséig. Schiller megjegyezte, hogy az Artpop után Gaga jóval visszafogottabb stílusban nyúlt a zenéhez, amely például a Joanne album kislemezeihez készült videoklipeken is látszódik. A Perfect Illusion dalhoz készült videóban Gaga az extrém öltözékeit hétköznapi ruházatra (shortra és pólóra) cserélte. Visszafogottabb stílusa és megjelenése tovább folytatódott 2017-ben, illetve 2018-ban egyaránt.
Lady Gaga zenéjének, öltözködésének és személyének megítélése nem egységes. A modern kultúrára gyakorolt hatásáról és globális szupersztárrá emelkedéséről Mathieu Deflem szociológus 2011-ben kurzust indított a Dél-Karolinai Egyetemen „Lady Gaga és a hírnév szociológiája” címen. Amikor Gaga az egykori amerikai elnökkel, Barack Obamával találkozott a Human Rights Campaign („Emberi Jogok Kampánya”) adománygyűjtő eseményén, Obama „félelmetesként” írta le a találkozást, mivel 40 centiméteres magas sarkú cipőjével Gaga volt a legmagasabb nő a teremben. Barbara Walters újságíró az ABC News csatornán „2009 tíz legelbűvölőbb embere” közé választotta Lady Gagát. Az interjú során Gaga eloszlatta és csupán városi legendának nevezte azon pletykákat, melyek egy előnytelen kép után terjedtek el, miszerint hermafrodita lenne. A témával kapcsolatban kifejezte érdeklődését a kétneműség iránt. Camille Paglia, a The Sunday Times írója 2010-ben úgy vélte, hogy Gaga „egy mainstream termék, aki azt állítja, hogy a különcöknek énekel, a lázadóknak és megfosztottaknak, miközben ő egyik sem ezek közül.Gaga divatérzéke és kirívó öltözködése karrierjének egyik kulcsfontosságú eleme. Egyesek divatdiktátornak tartják, mások negatívan reagálnak az énekesnő különc öltözködési stílusára. Gagának van egy saját kreatív produkciós csapata, a Haus of Gaga, amelyet ő maga irányít. A csapat készíti ruháinak jelentős részét, a színpadi kellékeket és Gaga hajkölteményeit is. Karrierjének kezdetén a média Christina Aguilerához kezdte hasonlítani Gagát. 2011-ben összesen 121 nő gyűlt össze a Grammy-gálán Lady Gagának öltözve, ezzel Guinness rekordot döntve. Az Entertainment Weekly Gaga ruháit Az évtized legjobbjai listája végére sorolta, azt írva „Lady Gaga a megjelenéseivel visszahozta az előadóművészetet a porondra.”A Time magazin Minden idők 100 divatikonja listáján említette meg Gagát kijelentve, hogy „Lady Gaga épp annyira híres megbotránkoztató stílusáról, mint popslágereiről”. Gaga viselt már Muppet-figurákból készített, buborékokból összerakott, illetve nyers húst tartalmazó ruhát is. Utóbbiban a 2010-es MTV Video Music Awards gálán tűnt fel, a húsruhához készült cipő és retikül is. Részben húsruhája miatt a Vogue magazin 2010 legjobban öltözött személyei közt említette meg, illetve a Time magazin is az év szenzációjaként írt róla. A húsruha világszerte nagy médiavisszhangot váltott ki és Lady Gaga egyik védjegyévé vált, annak ellenére, hogy a PETA állatvédő szervezet hevesen tiltakozott ellene. A húsruhát 2012-ben kiállították a washingtoni Női Művészek Nemzeti Múzeumában, illetve 2015 szeptemberében a Rock and Roll Hírességek Csarnokába helyezték.Gaga „Kis Szörnyecskéknek” nevezi rajongóit, akik viszonzásképp gyakran „Anyaszörnynek” hívják őt. A rajongók iránt érzett elköteleződése miatt magára tetováltatta „becenevüket”. Jake Hall a Vice-tól azt írta, hogy Gaga ezzel egy brandet hozott létre és számos más popsztár, úgymint Taylor Swift, Rihanna és Justin Bieber rajongóira is inspiráló hatással volt. 2012 júliusában Gaga létrehozta saját közösségi oldalát, a LittleMonsters.com-ot, ahol rajongói szabadon megoszthattak bármit gyűlölködés nélkül. A Guinness Világrekordok Könyve szerint 2011-ben Gaga volt a Twitter legtöbb követővel rendelkező személye, valamint 2014-ben a legtöbbek által követett női popénekes. Ugyanabban az évben a gyűjtemény a legbefolyásosabb popsztárnak nevezte meg.A Forbes magazin legnagyobb bevételt elérő személyei listáján minden évben szerepelt 2010 és 2015 között, majd három évvel később, 2018-ban. 2010 és 2014 között a világ legbefolyásosabb női közt említette meg a magazin. 2010 és 2015 között Gaga 62 millió, 90 millió, 52 millió, 80 millió, 33 millió és 59 millió dolláros bevételre tett szert évente, míg 2018-ban 50 millió dollárt keresett. A Time magazin a világ egyik legnagyobb hatással bíró személyének választotta 2010-ben, illetve 2019-ben, valamint egy 2013-as olvasói szavazás alapján az elmúlt tíz év második legbefolyásosabb emberének nevezte. 2012 márciusában Gaga a negyedik helyen végzett a Billboard magazin legnagyobb pénzcsinálókat rangsoroló listáján 25 millió dolláros bevétellel, amelyben a Born This Way albumeladásai és a The Monster Ball turné jegyértékesítései szerepelnek. A következő évben az első helyen végzett a Forbes A legtöbb bevételt elérő 30 alatti sztárok listáján. 2016 februárjában a magazin 275 millió dollárra becsülte Gaga vagyonát.
Zenei karrierje mellett Gaga számos jótékonysági és humanitárius programban is részt vesz. 2010. január 24-én, a The Monster Ball turné keretében tartott New York-i koncertjének jegyekből befolyt bevételét a 2010-es haiti földrengés károsultjainak megsegítésére ajánlotta fel, hivatalos online boltjának aznapi bevételével együtt. Az énekesnő elmondása szerint körülbelül 500 000 dollár gyűlt össze ily módon. 2011-ben az énekesnő egy újabb természeti katasztrófa áldozatainak támogatásában is részt vett: egy saját tervezésű karkötő eladásaiból befolyt teljes összeget – körülbelül 1,5 millió dollárt – adományozott a japán Vöröskeresztnek és a Save the Children jótékonysági szervezetnek a 2011-es tóhokui földrengés és szökőár áldozatainak megsegítésére. 2011. június 25-én fellépett az MTV Video Music Aid Japan nevű rendezvényen, amelynek célja szintén a japán Vöröskereszt támogatása a károsultak megsegítése érdekében.Lady Gaga fontosnak tartja, hogy minden nő tisztában legyen a HIV-vírus és az annak következtében kialakuló AIDS kiemelt veszélyével és a fertőzés megelőzésével. 2010-ben Cyndi Lauper énekesnővel karöltve részt vett a MAC kozmetikai cég által szervezett Viva Glam programban, amelynek keretében a nevükkel fémjelzett rúzsok kerültek a boltokba. Gaga 202 millió dolláros bevételt ért el, amit teljes egészében az AIDS-fertőzöttek megsegítésére és figyelemfelhívó programok finanszírozására fordítottak.2010. május 13-án Gaga részt vett a Sting és felesége, Trudie Styler által alapított The Rainforest Fund nevű jótékonysági rendezvényen, amelynek célkitűzése az volt, hogy felhívja az emberek figyelmét az óriási veszélyben lévő esőerdők megóvásának fontosságára. Gaga a rendezvényen Elton Johnnal, Bruce Springsteennel, Stinggel, Debbie Harryvel, és Shirley Basseyvel közösen énekelt a nemes cél érdekében.2016-ban csatlakozott Joe Biden, az Amerikai Egyesült Államok 47. alelnökének és a Fehér Ház It’s On Us elnevezésű kampányához, melyben az amerikai egyetemi campusokon rendszeresen fenyegető szexuális erőszak ellen küzdöttek a résztvevők. 2016. június 26-án Gaga részt vett a 84. alkalommal megrendezésre kerülő Egyesült Államok Polgármesteri Konferenciáján Indianapolisban, ahol a 14. Dalai Lámával a kedvesség és az együttérzés fontosságáról, valamint a világ jobbá tételének lehetőségeiről beszélgettek. Az esemény után politikai okok miatt Lady Gaga minden munkásságának kiadását felfüggesztették Kínában.
Gaga korai énekesnői sikereit leginkább meleg rajongóinak köszönhette. Karrierje elején nehézségekbe ütközött, amikor dalai rádiókba kerülését próbálta elérni. Ennek kapcsán ezt mondta: „A fordulópontot számomra a meleg közösség jelentette. Olyan sok meleg rajongóm van, akik nagyon hűségesek hozzám, és nagy szerepük van abban, hogy összeszedtem magam. Mindig mellettem állnak, és én is mindig mellettük leszek. Nem egyszerű dolog megteremteni a rajongói bázisomat.” Debütáló albumának, a The Fame-nek köszönetnyilvánító részében megköszönte a FlyLife nevű, terjesztéssel foglalkozó New York-i LMBT-szervezetnek a segítségét. Ezt írta: „Ti voltatok az első szívdobbanás ebben a projektben, és támogatásotok a világot jelenti nekem. Mindig küzdeni fogok a meleg közösségért, összefogva veletek, ezzel a hihetetlen csapattal”. Gaga egyik első TV-fellépése a NewNowNext Awards gála volt 2008 májusában, amelyet a Logo nevű, a meleg és leszbikus közösséget megcélozó csatorna közvetített. Első kislemezdalát, a Just Dance-et adta elő. 2008 júniusában a San Franciscó-i melegfelvonuláson is elénekelte a dalt.A The Fame album megjelenése után az énekesnő elmondta, hogy Poker Face című számában biszexualitásáról énekelt. A Rolling Stone magazinnak adott interjújában beszélt arról, hogyan reagálták exbarátai arra, hogy a lányok iránt is vonzalmat táplál. 2009 májusában, amikor meghívást kapott a The Ellen DeGeneres Showba, méltatta a nyíltan leszbikus DeGenerest, amiért „egy inspiráció a nőknek és a meleg közösségnek”. A 2009. október 11-én, a National Mallon megrendezett, a melegek esélyegyenlőségének, elfogadtatásának kivívását célul tűző National Equality March nevű rendezvényt karrierje legfontosabb eseményének nevezte. A gyűlésén előadta John Lennon Imagine című dalát, és előtte hozzátette: „Ma nem a saját számaim valamelyikét fogom [előadni], mert ez az este nem rólam szól, hanem rólatok.” A dal eredeti szövegét részben megváltoztatta, hogy megemlékezzen vele egy Matthew Shephard nevű főiskolás fiúról, akit homoszexualitása miatt öltek meg.
Gaga a 2010-es MTV Video Music Awards gálán egyik díját Mike Almy, David Hall, Katie Miller és Stacy Vasquez, négy LMBT katona társaságában vette át. Mindegyikük szolgálati engedélyét bevonták a „Don’t Ask, Don’t Tell”, röviden DADT („Ne kérdezz semmit, ne válaszolj”) nevű törvény miatt, amely kikötötte, hogy a fegyveres erők tagjainak hallgatniuk kell szexuális orientációjukról. A gálán Gaga többek között egy argentin divattervező, Franc Fernandez által tervezett, nyers húsdarabokból álló ruhát viselt és elmondta, hogy nem állt szándékában bárkit is megsérteni, csupán az emberi jogok problémáját akarta kifejezni az LMBT közösségen belül. „Ha nem állunk ki mindazért, amiben hiszünk, és ha nem harcolunk a jogainkért, nemsokára ugyanannyi jogunk lesz bármire is, mint amivel a csontunkon lévő hús rendelkezik”. Később három YouTube videóban buzdította amerikai rajongóit arra, hogy vegyék fel a kapcsolatot szenátoraikkal, és vegyék rá őket a törvény megbuktatására. 2010. szeptember 20-án részt vett a Servicemembers Legal Defense Network által szervezett "4the14K" ("A 14 000-ért") nevű rendezvényén, melyet a Maine állambeli Portland Deering Oaks parkjában tartottak. A rendezvény nevével arra akarták felhívni a figyelmet, hogy a DADT miatt körülbelül 14 000 katona vesztette el szolgálati jogát. Gaga beszédében az amerikai szenátushoz szólt, és a DADT hatálytalanítását sürgette. Nem sokkal később a The Advocate a melegek és leszbikusok „igazán elszánt szószólójának” nevezte az énekesnőt. 2011 júniusában részt vett a Rómában megrendezett EuroPride-on, az LMBT méltóságot ünneplő páneurópai rendezvénysorozat összejövetelén. Közel húsz perces beszédében bírálta az amerikai kormányt a melegek házasodási jogának elutasítása miatt, illetve kritizálta Oroszország, Lengyelország, Litvánia, Magyarország és Libanon intoleráns hozzáállását az LMBT közösséghez. A melegeket „a szerelem forradalmárainak” nevezte.
2016 júniusában az orlandói terrortámadás áldozatainak megemlékezésén beszédet mondott Los Angelesben, ahol felolvasta a támadásban meggyilkolt 49 ember nevét. Ugyanabban a hónapban feltűnt a Human Rights Campaign („Emberi jogok kampánya”) videójában, melyet az áldozatok emlékére készítettek. 2016 novemberében nyíltan ellenezte a frissen megválasztott amerikai elnök, Donald Trump politikáját. Gaga bírálta Trump katonai döntését, miszerint transzneműek nem léphetnek be a hadseregbe. A 2016-os amerikai elnökválasztáson Gaga az egykori külügyminisztert, Hillary Clintont támogatta. 2019 januárjában Gaga az amerikai alelnök, Mike Pence ellen szólalt fel, akinek felesége, Karen Pence olyan iskolában dolgozik, ahol elutasítják az LMBT-diákokat.
Amerikai nonprofit szervezet, alapító tagja Lady Gaga és édesanyja, Cynthia Germanotta. Az alapítványt 2011-ben hozták létre, melynek fő célja az ifjúság inspirálása, védelme és egy kedvesebb világ létrehozása a melegek, leszbikusok, biszexuálisok, transzneműek és minden megfélemlített és terrorizált fiatal számára. A cél a bántalmazások, és öngyilkosságok megelőzése.
Lady Gaga 2011 szeptemberében találkozott Barack Obama amerikai elnökkel, hogy beszéljenek a témáról és Gaga azon terveiről, hogy megelőzzék az erőszakoskodásokat. Szó volt a tizennégy éves Jamey Rodemeyerről, aki azért vetett véget életének, mert homoszexualitása miatt terrorizálták. Halála előtt feltöltött egy videót az internetre („It Gets Better”), és megosztotta azt Facebook oldalán.
A The Guardian szintén észrevette Lady Gaga érdeklődését a pusztító iskolai lövöldözések iránt, amit a diákok követtek el.
Lady Gaga azt mondta, hogy az iskolák erőteljes helyek, hogy társadalmi változást tegyenek, ezért reméli, hogy üzenete szeretetet, elfogadást és toleranciát fog nyújtani. „A nap végén a cél nem csak az áldozat megmentése" (mondja) - "szintén meg kell menteni a zsarnokot.”Lady Gaga 2012 májusában bejelentette, hogy a Born Brave Bus követni fogja turnéi állomásain, melynek célja a terror és homofóbia ellenes mozgalom, az ifjúság támogatása és védelme. Számos iskolával csatlakoztak az ügy érdekében, illetve az Office Depot vállalattal, aminek segítségével „bátorságkarkötőket” és motivációs kártyákat dobtak piacra, aminek az értékesítési ár 25%-át az alapítványnak ajánlotta az Office Depot. Magyarországon nem adtak ki ilyen termékeket.
2013-ban tovább bővült a Born Brave Bus feladatköre, miszerint a fiatalok megmentésén túl a saját maguk és testük elfogadása lett a cél.
Lady Gaga feltöltött több fehérneműs képet magáról az internetre, és azt írta, hogy 15 éves korától szenvedett étkezési problémákkal, bulimiában és anorexiában, „és ha nyilvánosságra hozzuk hibáinkat, azok már nem lesznek szörnyűek”.2015. október 24-én Gaga és Born This Way Alapítványa a Yale Egyetemmel együttműködve megtartotta az Emotion Revolution („Érzelmek Forradalma”) elnevezésű eseményt több mint kétszáz fiatal tanuló jelenlétében. Céljuk az volt, hogy felhívják a figyelmet az érzelmek fontosságára a mai fiatalok életében. Gaga saját érzelmi problémáival kapcsolatos tapasztalatait is beleszőtte beszédébe, valamint arról is beszélt, hogyan lehet ezeket megoldani. 2016-ban az Alapítvány az Intel-lel, a Vox Media-val és a Re/code-dal fogott össze, hogy az online felületen fenyegető zaklatások ellen harcoljanak közös erővel. Továbbá azt is bejelentették, hogy a Lady Gaga vendégszereplésével készült V magazin 99. számának teljes bevételével a Born This Way Alapítványt támogatják.2018-ban A kedvesség világnapján ételt és italt szállítottak a Vöröskereszt táborába, ahová a kaliforniai erdőtűz elől menekülő embereket evakuálták. Az alapítvány összeállt a Starbucksszal és a SoulCycle-lel is, hogy a katasztrófában segédkező tűzoltóknak köszönetet mondjanak. Novemberben a több ezer amerikai mellett Lady Gaga is arra kényszerült, hogy elmeneküljön malibui otthonából a közelben pusztító tűzvész miatt.2019 márciusában Gaga a Born This Way Alapítvány támogatóinak szánt üzenetében az Országos Viselkedésgyógyászati Tanáccsal együttműködésben egy új kísérleti program elindítását jelentette be, amellyel a mentális zavarokkal küzdő tinédzsereket segítik. Gaga levelében leírta saját történetét, hogy miként sikerült leküzdenie mentális problémáit: „Tudom, hogy mit jelent, ha valaki támogat engem, és megérti, hogy min megyek keresztül és a világon minden egyes fiatal mellett kellene lennie valakinek, akihez fordulhat, ha baj van. Az én életemet megmentette és megmenti az övékét is.”
2011-ben a Rolling Stone magazin Gagát „A pop királynőjének” választotta (az eladott lemezek és a közösségi médiában való jelenléte alapján), valamint 2012-ben a negyedik helyen végzett a VH1 csatorna A 100 legnagyobb női zenész listáján. 2012-ben a Varsói Nemzeti Múzeum 150. születésnapja alkalmából létrehozott ideiglenes kiállítás, a The Elevated. From the Pharaoh to Lady Gaga egyik címszereplője volt, ahol az emberiség történetét mutatták be az őskortól kezdve a modern korig.Gagára gyakran úttörőként tekintenek, aki olykor különc öltözködésmódjával vagy polgárpukkasztó tetteivel fontos kérdésekre, témákra hívja fel a figyelmet. A The Fame című albumának sikere által – 2013-ban a Rolling Stone magazin minden idők egyik legjobb debütáló albumának nevezte meg – Gaga egyike azon előadóknak, akik a 2000-es évek végén, illetve a 2010-es évek elején nagyban hozzájárultak a szintipop népszerűségének növekedésében. Scott Hardy, a Polaroid elnöke méltatta Gagát a rajongókkal való közeli kapcsolata, illetve a rájuk gyakorolt erős hatása miatt.Kelefa Sanneh, a The New Yorker cikkírója szerint „Gaga nem követi a többi popsztár által kitaposott nyomvonalat, annál inkább saját hírnevét egy fejlődő művészeti projektként kezeli”. Rob Sheffield a Rolling Stone-tól minden idők 50 legjobb női albuma közé választotta a Born This Way albumot és elmondta, hogy „nehéz egy olyan világot elképzelni, ahol ne létezne Lady Gaga. Az azonban biztos, hogy sokkal unalmasabb lenne”. 2015-ben a Time magazin is megemlítette, hogy „Gaga gyakorlatilag látványosságként találta fel a popzene jelenlegi korszakát”. Munkássága olyan előadók karrierjére volt hatással, mint Miley Cyrus, Nicki Minaj, Ellie Goulding, Halsey, Nick Jonas, Sam Smith, Noah Cyrus, Katherine Langford, az MGMT és Greyson Chance.Tiszteletére több újonnan felfedezett páfrányfajt róla neveztek el, úgy mint a G. germanotta és a G. monstraparva. A monstraparva elnevezés Gaga rajongóinak nevére („little monsters”) utal. Továbbá elneveztek róla egy kihalt emlősállatot (Gagadon minimonstrum) és egy parazita darazsat (Aleiodes gaga).
Elismerései közül kiemelendő 9 Grammy-díja, 1 Oscar-díja, 2 Golden Globe-díja, 1 BAFTA-díja, 3 Brit-díja, 13 MTV Video Music Awards-díja, 12 Guinness-világrekordja, illetve a Dalszerző Hírességek Csarnokának Kortárs Ikon-díja, amelyet neki adtak át valaha először. A National Arts Awards-on a „Fiatal művésznek” járó elismerést érdemelte ki, amit olyan egyéneknek adnak át, akik már karrierjük korai szakaszán hihetetlen eredményeket értek el és vezetői készségük példamutató. 2016-ban a Grammy Múzeum neki ítélte a Jane Ortner-művészeti díjat.  Az Amerikai Divattervezők Tanácsától (CFDA) divatikon életműdíjat kapott, valamint szerepelt a The Advocate magazin „Az év embere” szavazásának finalistái között 2016-ban. 2019-ben a Csillag születik filmzenei albumával és annak Shallow című dalával Gaga az első olyan személlyé vált a díjátadók történetében, akit egyazon évben Oscar-díjjal, Grammy-díjjal, BAFTA-díjjal, illetve Golden Globe-díjjal jutalmaztak.2016 januárjáig Lady Gaga hozzávetőlegesen 27 millió albumot és 146 millió kislemezt adott el világszerte. Kislemezei a világ legnagyobb példányszámban értékesített felvételei közt szerepelnek, ezzel minden idők egyik legtöbb zenei kiadványt értékesítő előadójának számít. Koncertsorozatait tekintve is kiemelkedő eredményeket ért el, ugyanis világ körüli turnéi során eladott több millió jegyből több mint 500 millió dolláros bevételre tett szert. A Billboard Boxscore adatai szerint Gaga csupán az ötödik női előadó a zenetörténelemben, aki átlépte a félmilliárd dolláros bevételi határt. Gaga egymás után többször is bekerült a Billboard magazin év előadóit összesítő listáiba (2010-ben őt választották az év előadójának), 2015-ben pedig az „Év nőjének” nevezték. Az Amerikai Hanglemezgyártók Szövetségének (RIAA) adatai szerint Gaga minden idők tizenegyedik legnagyobb digitális kislemezeladást produkáló előadója az Egyesült Államokban. 2014-ben az első női előadóként kapta meg a RIAA Digitális Gyémánt Díját, illetve Gaga azon kevés előadók közé tartozik, akiknek két Gyémánt minősítést elérő kislemeze jelent meg (Bad Romance és Poker Face). Gaga az első előadó, akinek két dala is átlépte a hétmilliós letöltési határt az Egyesült Államokban (Just Dance és Poker Face).
New Kids on the Block Live (a New Kids on the Block koncertjét felvezető előadóként, 2008)
World Domination Tour (a Pussycat Dolls koncertjét felvezető előadóként, 2009)Önálló turnék
Ez a szócikk részben vagy egészben  a   Lady Gaga című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.
Michael Fuchs-Gamböck - Throsten Schatz: Lady Gaga. Egmont, 2010. ISBN 978-963-629-659-9

A láma (Lama glama) az emlősök (Mammalia) osztályának párosujjú patások (Artiodactyla) rendjébe, ezen belül a tevefélék (Camelidae) családjába tartozó faj. Elnevezése a perui indiánoktól ered.
Ősei Észak-Amerika középső síkságain éltek 40 millió évvel ezelőtt. Három millió évvel ezelőtt költöztek át Dél-Amerikába. A legutolsó jégkorszak végén az összes teveféle kihalt Észak-Amerikában. 2007-ben több, mint hétmillió láma és alpaka élt Dél-Amerikában.
A láma a dél-amerikai tevefélék 4 faja közül a legismertebb. Valószínű, hogy a guanakó volt a láma vadon élő őse. Természetes környezetükben Dél-Amerika bokros, füves területein, Peru déli részétől Bolívia nyugati feléig terjedtek el, illetve Argentína északnyugati részétől Chile északkeleti feléig. A Dél-Amerikában élő lámák számát 3,7 millióra becsülik. Kizárólag háziasított egyedek élnek itt, az emberek teherhordásra használják őket, bár a technika térhódításával ez a szerepük lecsökkent, és inkább húsáért, gyapjáért tartják. Napjainkban a korábbi időkhöz képest kevésbé elterjedt háziállat.
A régészeti leletek és a DNS elemzések szerint több helyen egymástól függetlenül kezdték háziasítani.  A legkorábbi leletek Punából kerültek elő 3200 méter magasságból, és 5000 évesek. A háziasításra a nagyobb testméret, a sok nagyon fiatal állat és a településekhez való közelség utal.  Mivel az újvilági tevefélék mind kereszteződhetnek egymással, ezért keveredtek is, amit a DNS elemzése is kimutatott. Régebben azért is keresztezték az alpakával, hogy egyesítsék a két faj előnyös tulajdonságait.Minden andoki civilizáció tartotta, főként teherhordásra. Erre a célra nem is háziasítottak más állatot. Gyapját is hasznosították, de ez kevésbé volt értékes, mint az alpakáé. Emellett az indiánok az összes testrészét hasznosították: húsát megették, zsírjával világítottak, trágyájával tüzeltek, bőréből különféle használati tárgyakat készítettek. A mocsék gyakran helyeztek lámákat vagy lámahúst vezetőik sírjára, áldozatként vagy a másvilágra félretett élelemként.  Kerámiáikon élethűen ábrázolták ezeket az állatokat. Az inka birodalomban már nagy hagyománya volt a lámatenyésztésnek. A nemesség számára a láma szimbolikus fontossággal bírt. Halottaikat égetett lámafigurákkal temették el.  Isteneik közül Urcuchillayt foltos láma alakjában ábrázolták. Alex Chepstow-Lusty szerint a láma trágyája tette lehetővé a földművelést.
A gyarmatosítás előtt tíz millió lámát tartottak a birodalomban és a vazallus államokban.
A spanyol hódítást követő száz év alatt számuk a tizedére csökkent, mivel a birkák és a lovak miatt sokat veszített fontosságából. A gyarmati időszakban ércet szállítottak a bányákból. Gregory de Bolivar becslései szerint az ő idejében 300 ezer lámát használtak egyedül a Potosí bánya kincseinek szállítására. Juan Ignacio Molina szerint a holland Joris van Spilbergen kapitány 1614-ben megfigyelte, amint a mapucsék chilihuequeket használnak igásállatként. Ezek valószínűleg a láma egy fajtája voltak.
A láma nagyobb az alpakánál: fej-törzs-hossza 1,5-2 méter, farokhossza 22-25 centiméter, marmagassága 1,1-1,2 méter és testtömege 120-150 kilogramm. Púpjai nincsenek. Nagy szemek, hosszú szempillák és hegyes fülek jellemzik a lámát. Füle hosszú, hajlott, hegyes. Gyapja hosszú szálú és tömött. Színe a háziállatokra jellemzően változatos. Vannak egyszínű barna, fekete, szürke, fehér lámák, és foltosak, pettyesek is. Fején, nyakán és a lábain rövidebbre nő a gyapjú. Gyapja sokféle színű lehet. A többi teveféléhez hasonlóan talppárnái vannak. Felső ajka hasított, és nagyon mozgékony.
A kifejlett lámának 32 foga van: 1/3 metszőfog, 1/1 szemfog, 2/2 elülső, 3/2 hátsó őrlőfog. A hím felső állkapcsában az összenyomott, éles, hegyes metszőfogat közepes méretű, hegyes, görbe szemfog követi. A következő fog hasonlít a szemfoghoz, ami nem jellemző a tevékre. Az öt egymás után következő őrlőfog közül a két első kicsi, a többi széles; ez hasonló az óvilági tevék fogazatához. Az alsó állkapocsban a három metszőfog hosszú, lapát alakú, fekvő; a külsők a legkisebbek. Mellettük a görbe szemfog mered fel. Ezután kúp alakú rágófogak következnek egy kis foghíjjal. Ezek ismét különböznek az óvilági tevék fogaitól.
Koponyája az óvilági tevékre hasonlít. Az aránylag nagyobb agyüreg, szemgödrök és taréj a kisebb testméretnek tulajdonítható. Az orrcsontok szélesebbek és rövidebbek, és a premaxillánál találkoznak.
farki 15 - 20.Az óvilági tevefélék általános jellemzőinek hasonlósága, keresztezhetőségük és a hibridek termékenysége miatt vitatott, hogy az újvilági tevefélék, a láma, az alpaka, a vikunya és a guanakó hány fajt alkotnak. A láma és az alpaka háziasított volta csak tovább bonyolítja a kérdést, mivel ezzel még inkább eltértek az eredeti törzsalaktól. A négy típust a helyi lakosság megkülönbözteti, és többnyire külön fajokként kezelik őket.
Társas, barátságos állat, azonban olykor csökönyös is lehet. Ha a terhet, amit hord a hátán, túl nehéznek találja, nem mozdul meg. Csak akkor engedi, hogy rátegyék a hátára, ha más lámák is a közelében vannak. A láma háborítatlan körülmények között akár 20 évig is élhet.
A jól szocializált láma barátságos és kíváncsi. Azonban a palackból táplált lámák vagy azok, amelyek túl sokat voltak emberek közelében, hajlamosak fajtársukként kezelni az embert. Köpnek, rúgnak, nyakkal birkóznak, így nehezen kezelhetővé válnak. Hogyha mégis palackból kell táplálni egy csikót, akkor az emberrel való érintkezést a lehető legritkábbá kell tenni, és olyan hamar el kell választani, amilyen hamar csak lehet.
A csapatot egy hím vezeti, aki veszély esetén megőrzi a nyugalmat, és biztonságérzetet nyújt társainak. A csapatban a rangsor nem állandó; a hímek sokat küzdenek egymással. Ezek a küzdelmek látványosak: köpnek, taszigálják egymást, nyakbirkóznak és rúgnak. A rangsorvitákat kiáltások, harapások és üldözések is jellemzik. Ettől eltekintve békés csordaállatok, és családként élnek együtt. A vészkiáltásra mindegyikük felfigyel. Mormogva beszélgetnek egymással.
Mivel kizárólag növényevők, táplálékuk a fűfélék, lágy szárú növények, cserjék és zuzmók közül kerül ki. Kérődznek a többi teveféléhez hasonlóan, a táplálékot kétszer emésztik meg. Minden növényt megesznek, amit találnak, bokrok leveleit, ágait. A tevékhez hasonlóan jól tűrik a szomjúságot, napokig kibírják víz nélkül. Ma már tápokat is készítenek számára. Etetésének fő szempontjai a költség, az elérhetőség, és a kiegyensúlyozott tápérték. A fiatal, még növésben levő lámák aránylag nagyobb tápértékű növényeket igényelnek, mint a kifejlett egyedek, mivel emésztésük kevésbé hatékony.Hangulatukat testbeszédük jelzi. Ha fülei felmerednek, és farka lazán lelóg, akkor a láma jól érzi magát és nyugodt. A felálló farok a figyelem jele. A behódolás jele a fülek hátracsapása és a farok lelógatása. Ha a fülek lelapulnak, és a farok feláll, akkor a láma nem érzi jól magát. Ha nagyon nem érzi jól magát, akkor emellett még gurgulázik is. Ha ekkor egy másik láma túl közel megy hozzá, akkor felemelt orral kiköphet, bár ez elég ritka. Ennek oka lehet a hatalmi harc, vagy a kenyéririgység. Ez utóbbi azt jelenti, hogy a magasabb rangú egyed nem akarja, hogy alacsonyabb rangú társa is hozzájusson ahhoz a táplálékhoz, amit ő eszik. Egy harmadik ok az lehet, hogy a nőstény nem akar párosodni az adott hímmel. A nyöszörgő hang vagy a "mwa" gyakran a félelem vagy az idegesség jele. A láma idegességét a köpetének elemzésével lehet megmérni. A gyomornak minél távolabbi részéből érkezik a köpet, annál idegesebb a láma. A nemileg izgatott hím láma vagy alpaka "orgle" hangokat ad ki. Gargalizálásra emlékeztet, de erősebb, és zümmögő.Ha elégedetlen valamivel, a már megemésztett gyomortartalmát ráköpi "bosszantójára". Többnyire nem ember, hanem láma a célpont. Ha mégis emberre köp, akkor úgy érzi, hogy az ember bántja, és túl nagy terhet rakott rá. A köpéssel vagy a dominanciáját fejezi ki, vagy azt, hogy az illető fajtársa bosszantja. Rendszerint nem az összes gyomortartalmát köpi ki, hanem csak egy keveset a szagos anyagból, ami azonban könnyen lemosható. A nőstények párzás után leköpik a hímet, ha az újból párosodni akar velük. Ez segít megállapítani, hogy a nőstény vemhes-e.
Az ivarérettséget a nőstény egy, a hím hároméves korban éri el. A párzási időszak Dél-Amerikában augusztus-szeptember között van. Az ovulációt a párzási aktus váltja ki. A nagy termetű állatoknál szokatlan pozícióban, fekve párzik. A párzás ideje szintén szokatlanul hosszú, 20–45 perc. A kibocsátott petesejt többnyire első kísérletre megtermékenyül. A vemhesség 11-12 hónapig tart, ennek végén egy csikó jön a világra, amely 30 perc elteltével már tud járni.   Születéskori testsúlya 9–14 kg. Lenőtt nyelve miatt anyja nem tudja nyalogatni, ehelyett az orrát dugja hozzá, és mormog neki. 
Egy csapat összes nősténye többnyire egyszerre szül, hogy együtt hatékonyabban tudják megvédeni utódaikat a hímektől és a potenciális ragadozóktól. Az anyák állva szülnek. A szülés nem tart tovább 30 percnél. A csikók többnyire 8 és 12 óra között születnek, a melegebb nappali órákban, ami növeli a túlélés esélyét. Az anya egyszerre csak 60 ml tejet tud termelni, ezért a csikónak gyakran kell szopnia. Teje zsírban és sóban szegényebb, mint a kecske- és a tehéntej, de gazdagabb foszforban és kalciumban.
A mezei pároztatásban a hímet és a nőstényt egy időre külön területre költöztetik ki. A módszer egyszerű, de nem segít megjósolni a csikó születésének idejét. A születés időpontjának meghatározása ultrahangos vizsgálattal tehető pontosabbá.
A kézi tenyésztés a leghatékonyabb módszer, de a legmunkaigényesebb is. A hímet és a nőstényt egy külön karámban különítik el, és megfigyelik őket. Minden második nap szétválasztják, majd a következő nap összeengedik őket mindaddig, amíg egyikük vagy másikuk elutasítja a további párzást. Ezzel a módszerrel többnyire két párzás érhető el, de egyes nőstények nem párzanak kétszer ugyanazzal a hímmel. Az elkülönítés segít spermát gyűjteni a hímnek, és segít megőrizni a nőstény ivarútjainak egészségét. Ha két-három hét eredménytelenül telt el, akkor egy másik hímmel érdemes próbálkozni.
Köpésteszt: a nőstényt egy új hímhez vezetik. Ha rövid idő múlva a nőstény lefekszik a hím elé, akkor nem vemhes. Hogyha ellenben állva marad, köp, vagy támadóan viselkedik vele szemben, akkor valószínűleg vemhes.
A progreszterontesztet állatorvos végzi. Vérmintát vesz a vizsgált nősténytől, és meghatározza a progreszteron szintjét. Ha ez magas, akkor a láma vemhes.
Tapogatásos vizsgálat: a gazda vagy az állatorvos tapogatással keresi a csikót. Ez egy pontos módszer, bár vannak kockázatai a lámára nézve.
Az ultrahangos vizsgálattal egy tapasztalt állatorvos már a 45 napos vemhességet is ki tudja mutatni.A köpésteszt általában ingyenes, és többnyire pontos, habár előfordulhatnak kivételek bizonyos hormonzavarok esetén. A progreszteronteszt is többnyire pontos, bár előfordulhat, hogy hormonzavar miatt vemhesnek mutatja a lámát, amikor éppen, hogy nem lehet vemhes. Az első három módszer nem ad becslést a csikó korára, viszont az ultrahangos kép alapján az állatorvos viszonylag pontos becslést tud adni. Továbbá képes megkülönböztetni a vemhességet a félrevezető állapotoktól, és meg tudja különböztetni az élő csikót a halottól. A módszer hátrányai: a költsége, a szükséges felszerelés, és az, hogy az állatorvosnak is felkészültnek kell lennie. Ezek a feltételek nem mindig adottak.
Háziállatként már több mint ezer éve tartják a lámákat, húsukért, tejükért és a gyapjújukért. Gyapja lanolinmentes. Nehéz terhek, rakományok szállításra hegyvidékeken még ma is alkalmazzák őket, bár a technika lassacskán kiszorítja őket erről a területről. Testtömegének 25% - 30%-át tudja elvinni 8–13 km távolságra.Veszélyt jelző viselkedésük miatt a lámát az 1980-as évek óta használják más háziállatok csordáihoz, nyájakhoz a veszély észlelésére.  Legtöbbször az Amerikai Egyesült Államok nyugati területein használják így, ahol a kojot (Canis latrans) és más nagyobb ragadozók honosak. Erre a feladatra rendszerint egy herélt lámát használnak. A kutatások szerint a több őrláma nem hatékonyabb, mint az egy, mivel inkább egymással foglalkoznak, mint az őrködéssel.
Az őrláma bevezetésére a kétéves életkor a legalkalmasabb, mivel ekkor már hatékonyan észleli a ragadozókat, de még könnyen alakít ki kapcsolatokat más fajokkal. Egyes lámák könnyebben kötődnek a rájuk bízott kecskékhez és juhokhoz, ha közvetlenül a bárányok vagy a gidák születése előtt viszik őket a nyájhoz. Ezt sok állattenyésztő kihasználja, hiszen az így kialakult kötődés különösen erős.
Az őrlámát több állattenyésztő is sikeresen alkalmazta a ragadozók elleni védekezésként. Kevesebbe kerül eltartani a lámát, mint amennyibe az elragadott jószágok kerülnének. Habár nem mindegyikük alkalmas erre a feladatra, alkalmazásuk nemcsak a jószágok, hanem a ragadozók életét is megkíméli. Kevés törődéssel is elvannak, és kiképezni sem kell őket.
A lámát mint háziállatot eredeti élőhelyén kívül is sok helyen tartják, leggyakrabban hobbiállatként. Szinte minden állatkertben élnek lámák, gyakran együtt tartják közeli rokonával, az alpakával. Néha az állatsimogatókban a látogatók közvetlenül is ismerkedhetnek ezen fajjal, erre azonban inkább a kevésbé agresszív csikók és kancák alkalmasak.
Magyarországon a következő állatkertek tartanak lámákat: Budapesti Állatkert, Nyíregyházi Állatpark, Debreceni Állatkert, Miskolci Állatkert és Kultúrpark, Veszprémi Állatkert, Szegedi Vadaspark, Pécsi Állatkert, Győri Xantus János Állatkert, Jászberényi Állatkert, Kecskeméti Vadaskert, Magán Zoo, Gyöngyösi Állatkert, Veresegyházi Medveotthon, sarudi Tisza-tavi miniZoo.
A felsoroltakon kívül még számos kisebb állatbemutatóban, cirkuszban, sőt magánszemélyeknél is találkozhatunk lámával Magyarországon. Nyugodt, barátságos természete miatt terápiás állatként is használják.
Csodálatos állatvilág, (Wildlife Fact-File). Budapest: Mester kiadó (2000). ISBN 963-86092-0-6 
Mammal Species of the World. Don E. Wilson & DeeAnn M. Reeder (szerkesztők). 2005. Mammal Species of the World. A Taxonomic and Geographic Reference (3. kiadás) (angolul)
Ez a szócikk részben vagy egészben  a   Lama (Kamel) című német Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.
Ez a szócikk részben vagy egészben  a   Llama című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.

A Lambeosaurus (a latin név jelentése: ’Lambe-gyík’, Lawrence Lambe őslénykutatóra utalva) a hadrosaurida dinoszauruszok egyik neme, amely a késő kréta korban (a campaniai korszakban), mintegy 76–75 millió évvel ezelőtt élt Észak-Amerikában. Ez a két és négy lábon egyaránt mozgó dinoszaurusz egyedi, üreges fejdísze által különböztethető meg, ami a legjobban megőrződött példányoknál egy baltára hasonlít. Több, Alberta (Kanada), Montana (Egyesült Államok), illetve Alsó-Kalifornia (Baja California) (Mexikó) területéről származó lehetséges faját is elnevezték, de jelenleg csak a két kanadai faj számít jól ismertnek.
A Lambeosaurusról William Parks készített leírást 1923-ban, húsz évvel az első, Lawrence Lambe által tanulmányozott leletanyag felfedezése után. A nem taxonómiai története bonyolult, főként azért, mert az egykor önálló nemekbe és fajokba besorolt kis testű fejdíszes hadrosauridákat napjainkban fiatal egyedeknek tekintik. Jelenleg a típusfajhoz, a L. lambeihez kapcsolt különböző koponyákat különböző korú példányokként, illetve a nemi kétalakúság jeleként értelmezik. A Lambeosaurus közeli rokonságban áll a jobban ismert Corythosaurusszal, melynek fosszíliáit valamivel régebbi kőzetekben találták meg, valamint a kevésbé ismert Hypacrosaurusszal és az Olorotitannal. Mindegyikük szokatlan fejdíszekkel rendelkezett, amikről manapság általánosan azt gondolják, hogy a társas funkciók ellátására, például zajkeltésre és az egyedek felismerésére szolgáltak.
A Lambeosaurus leginkább a L. lambei által vált ismertté, és a fejdísz formáját leszámítva meglehetősen hasonlít a jóval ismertebb Corythosaurusra. A Lambeosaurus fejéke a Corythosaurusénál előrébb helyezkedett el, a benne levő üreges orrjáratok az elején voltak és egymás felett helyezkedtek el. A Corythosaurus fejdíszétől való további eltérést jelent az oldalsó villás orrcsonti nyúlványok hiánya, ami az egyetlen lehetőség a két nem fiatal példányainak megkülönböztetésére, ugyanis ez a testrész a kor előre haladtával vált egyedivé.A Lambeosaurus testfelépítése a többi hadrosauridáéhoz hasonlóan lehetővé tette, hogy az állat két és négy lábon is tudjon mozogni, amit a rokon nemekhez tartozó lábnyomok is igazolnak. Hosszú farkát elcsontosodott inak merevítették, megakadályozva, hogy lefelé hajoljon. A mellső lábakon négy ujj volt, a hüvelykujj hiányzott, a második, harmadik és negyedik ujj pedig egy csoportban helyezkedett el, patákkal ellátva, ami azt jelzi, hogy ezeket az állat a súlya megtartására használhatta. Az ötödik ujj (a kisujj) elkülönült és alkalmas volt tárgyak mozgatására. A hátsó lábak a három középső ujjban végződtek.
A legegyedibb jellemző a fejdísz, ami eltért a két jól ismert fajnál. A L. lambeinél felnőtt korra szekerce formájúvá vált, a nősténynek tartott példányoknál pedig valamelyest rövidebb és kerekebb volt. Az „él” a szemek elé nyúlt, a „nyél” pedig egy tömör csontrúdként kiállt a koponya hátsó részén. Az „él” két darabból állt: a felső egy vékony, csontos taréj volt, ami aránylag későn, a felnőttkor küszöbén nőtt meg, az alsó része pedig üregeket tartalmazott, melyek az orrjáratokhoz csatlakoztak. A L. magnicristatus esetében a „nyél” sokkal kisebbé vált, míg az „él” megnyúlt, magas tarajjá alakult. A legjobb állapotú példány fejdísze hiányos, csak az első fele őrződött meg. A L. paucidens fejdísze jelenleg nem ismert. A Lambeosaurus kanadai fajai méretben közel állnak a Corythosaurushoz, azaz, körülbelül 9,4 méter hosszúak. A pikkelyek lenyomatai több példánynál is ismertté váltak; az egyiknek, melyet jelenleg a L. lambeihez sorolnak be, vékony bőre és egységes sokszögű lemezei (scutumai) voltak, amik szabálytalan elrendezésben a nyakra, a törzsre és a farokra is kiterjedtek. Hasonló, a nyakat, a mellső lábat és a lábfejet borító pikkelyek váltak ismertté a L. magnicristatus egyik példánya esetében is.
A Lambeosaurus az üreges fejdíszű hadrosauridákat tartalmazó Lambeosaurinae alcsalád típusneme. A lambeosaurinák között közeli rokonságban áll a Corythosaurusszal és a Hypacrosaurusszal, melyektől szinte csak a fejdísze alakja választja el. A három nem közötti kapcsolatot nehéz meghatározni. Az interneten található osztályozások néha mindhármat a Lambeosaurini nemzetségbe sorolják be, de a nemzetséget hivatalosan nem definiálták. A publikációkban, köztük a David Evans és Robert Reisz által a L. magnicristatusról készített, és a legújabb törzsfejlődést tartalmazó áttekintésben ehelyett az ezzel megegyező Corythosaurini kládot használták. E tanulmány szerint a Lambeosaurus a Corythosaurus, a Hypacrosaurus és az orosz Olorotitan nemek számára létrehozott klád testvértaxonja; e lambeosaurinák a Nipponosaurusszal együtt alkotják a Corythosaurini csoportot.
A Lambeosaurus bonyolult taxonómiai története 1902-ben kezdődött, amikor Lawrence Lambe a Trachodon marginatus nevet adta egy hadrosaurida lábat és egyéb csontokat tartalmazó albertai fosszília (a GSC 419-es számú lelet) számára. Az őslénykutatók ugyanott, a Dinosaur Park-formáció (késő kréta kori) campaniai korszakbeli kőzeteiben, az 1910-es években jobb állapotú hadrosaurida maradványokat fedeztek fel. Lambe két új koponyát a T. marginatushoz kapcsolt, és 1914-ben az új információk alapján létrehozta a Stephanosaurus nemet a fajok számára. Sajnálatos módon nagyon kevés ok volt a koponyák és a korábbi, töredékes marginatus leletanyag összekapcsolására, ezért 1923-ban William Parks a koponyákat egy új nembe és fajba sorolta be (az NMC 2869, eredetileg GSC 2869 jelzésű típuspéldány alapján), amit Lambe tiszteletére Lambeosaurus lambeinek nevezett el.
A korai albertai felfedezők azonban nem ismerték fel, hogy fiatal Lambeosaurus maradványokat is találtak. Ezeket a kis testű, fejdíszes kacsacsőrű fosszíliákat a hadrosauridák egy másik fejlődési vonala, a Cheneosaurinae alcsalád felnőtt képviselőiként értelmezték. Az első ilyen állat a Didanodon altidens volt, melyről Henry Fairfield Osborn készített leírást 1902-ben, egy Dinosaur Park-formációból előkerült maxilla bal oldala (a GSC 1092 jelzésű lelet) alapján. Lambe Trachodon altidensként hivatkozott rá, és úgy tűnt, hogy a Didanodon név hamar feledésbe merül, mivel Richard Swann Lull és Nelda Wright, az észak-amerikai hadrosauridákról írt 1942-es monográfiájukban nem említették meg.
1920-ban, William Diller Matthew a Procheneosaurus nevet használta (fajnév nélkül) egy, a Dinosaur Park-formációból származó, és az Amerikai Természetrajzi Múzeumban (American Museum of Natural History) őrzött (AMNH 5340 jelzésű) csontvázról készült fénykép feliratánál. Parks úgy vélte, hogy a módszer és a leírás nem megfelelő ahhoz, hogy a nevet érvényesnek tekintsék, és a helyzetre való hivatkozáshoz megalkotta a Tetragonosaurus nemet. A nemen belül helyezte el a típusfajt, a T. praecepst (a ROM 3577 jelzésű lelet alapján) és a második fajt, a T. erectofronst (a ROM 3578 jelzésű lelet alapján) a Dinosaur Park-formációban felfedezett kis koponyák számára, Matthew Procheneosaurus csontvázát pedig a T. praecepshez kapcsolta. Charles M. Sternberg 1935-ben létrehozta a T. cranibrevis nevet a GSC (jelenleg NMC) 8633 jelzésű, valamivel nagyobb fosszília számára. Lull elvetette a Tetragonosaurus használatát a Procheneosaurusszal szemben. 1942-ben Wright a Tetragonosaurus faját és átmenetileg a Trachodon altidenst áthelyezte a Procheneosaurus nembe P. praeceps néven, típusfajként. Ezt a névhasználatot 1975-ig általánosságban követték, ekkor azonban Peter Dodson kimutatta, hogy a „cheneosaurusok” valójában más dinoszauruszok fiatal példányai. A Procheneosaurus praeceps és altidens a Lambeosaurus lambei feltételezett szinonimáivá váltak, annak ellenére, hogy mindkét név korábbról származott.
A „procheneosaurusok” nem az egyetlen fejdíszes kacsacsőrű csoport, amit az 1900-as években tanulmányoztak és elneveztek. Akkoriban elfogadott szokás volt nemeket és fajokat elnevezni olyan jellegzetességek alapján, amik jelenleg inkább a kor vagy az ivar miatti, illetve a fosszilizáció torzításából adódó eltéréseknek tűnnek. Ebben az időszakban, konkrétan 1935-ben három további, a Lambeosaurus rokonságába tartozó faj kapott nevet. Sternberg a T. cranibrevisről írt cikkében elnevezett egy koponyát és egy részleges csontvázat (a GSC–8705, illetve jelenleg NMC–8705 jelzésű leletet), a L. magnicristatumot (amit később magnicristatusra javított), valamint egy kisebb koponyát (a GSC–8703, illetve jelenleg NMC–8703 jelzésű leletet), a L. clavinitialist, amely kisebb fejdísszel és a háton kevésbé kiálló csigolyákkal rendelkezett. Parks az GSC 5853 (jelenleg ROM 869) jelzésű koponya alapján leírást készített a Corythosaurus frontalisról, melynek alacsony és előrenyúló fejdísze eltért a többi Corythosaurus jól ismert, magas, egyenes és lekerekített fejdíszétől.
Az aktív 1900-as éveket követően egy ideig egyetlen példányról sem készült újabb leírás. 1964-ben John Ostrom megjegyezte, hogy az Othniel Charles Marsh által elnevezett egykori Hadrosaurus paucidens, amely a montanai Fergus megyéből, a Judith River-formációból származik, és az USNM 5457 jelzésű részleges maxillán és squamosális csonton alapul, valószínűleg egy Lambeosaurus példány.1975-ben Peter Dodson vizsgálatot végzett annak kiderítésére, hogy miért fordult elő annyi lambeosaurina nem és faj egy aránylag rövid földtörténeti időszakon belül, egy kis területen, és egy morfometriai tanulmányt jelentetett meg, ami tucatnyi koponya méreteit tartalmazta. Rájött, hogy a fajok közül több is fiatal vagy más nemű állatok maradványaiként értelmezhető leletanyagon alapult. A Lambeosaurusszal kapcsolatban úgy találta, hogy a L. clavinitialis valószínűleg a L. lambei nősténye, a Corythosaurus frontalis és a Procheneosaurus praeceps pedig inkább fiatal példányok lehettek. Az L. magnicristatus viszont eléggé eltért ahhoz, hogy saját fajt alkosson. A Procheneosaurus cranibrevist és a P. erectofronst fiatal Corythosaurus példányokként értelmezte. A Procheneosaurus/Tetragonosaurus maradványok átvizsgálása során viszont úgy tűnt, hogy a leletek fajokhoz történt hozzákapcsolása zavaros: az orrcsont premaxillával való érintkezése alapján a P. cranibrevis típuspéldánya egy fiatal Lambeosaurus, míg a többi példány inkább Corythosaurus lehet.
A Lambeosaurus két faját jelenleg érvényesnek tekintik, a harmadik pedig néha elfogadottnak számít. A L. lambei (Parks, 1923) legalább 17 példány, hét koponya és részleges csontváz, valamint körülbelül tíz különálló koponya alapján ismert. A L. clavinitialis (C.M. Sternberg, 1935), a Corythosaurus frontalis (Parks, 1935), és a Procheneosaurus praeceps (Parks, 1931) a legújabb áttekintés szerint a L. lambei szinonimái. Lehetséges, hogy a L. clavinitialis hátrafelé mutató tüske nélküli koponyái inkább a L. magnicristatus egyedeihez tartoznak, ezt az elképzelést azonban az L. magnicristatus 2007-es áttekintése elveti. Az L. magnicristatus (C.M. Sternberg, 1935) csak két, koponyával is rendelkező példány alapján ismert. Sajnálatos módon a típuspéldány tagolt csontvázának nagy része elveszett. A tárolás során a víz számos csontot nagy mértékben megrongált, ezért a leírásukra nem került sor; a csontváz egyéb részei szintén elvesztek. A fosszília valamivel újabb kőzetekből származik azoknál, amikben a L. lambei maradványait megtalálták. A faj neve a latin magnus 'nagy' és cristatus 'fejdíszes' szavak összetételéből származik, és a csontos fejdíszre utal. Jack Horner is azonosított egy töredékes lambeosaurina állcsontot, ami a montanai Bearpaw-formációból került elő, és valószínűleg a L. magnicristatushoz tartozik; ez az első, tengeri kőzetekből előkerült lambeosaurina.
A L. paucidens (Marsh, 1889) kétséges névnek számít, és a legújabb áttekintésben Hadrosaurus paucidens néven került felsorolásra, azonban legalább egy szerző, Donald F. Glut, elfogadja a Lambeosaurus fajaként. A faj neve a latin pauci- 'kevés' és dens 'fog' szavak összetételéből ered. A Procheneosaurus cranibrevis szokatlan tulajdonságait, és azt, hogy a típuspéldány egy fiatal Lambeosaurus, 2005-ben ismerték fel, ezért széles körben még nem ismert. A Didanodont és a Trachodon altidenst a legújabb áttekintés zavaró módon kezeli: a Didanodont magyarázat nélkül a Lambeosaurushoz kapcsolja, a Trachodon altidens pedig a kétséges nevek táblázatában szerepel.
A Dinosaur Park-formációból származó Lambeosaurus lambei és L. magnicristatus egy változatos és jól dokumentált ősállatközösség tagjai voltak, melybe olyan jól ismert dinoszauruszok tartoztak, mint a (szarvas) ceratopsida Centrosaurus, Styracosaurus és Chasmosaurus; a kacsacsőrű Prosaurolophus, Gryposaurus, Corythosaurus és Parasaurolophus, a tyrannosaurida Gorgosaurus; valamint az ankylosaurida Edmontonia és Euoplocephalus. A Dinosaur Park-formációt alacsonyan fekvő, folyókkal és árterekkel tagolt, elmocsarasodott területként jellemzik, amely óceáni hatásnak is ki volt téve a Nyugati Belső Víziút megléte idején. Az éghajlat Albertában melegebb volt, mint napjainkban, nedves és száraz évszakok váltották egymást, de fagy nem volt. Az erdei lombkoronát uraló növények a tűlevelűek voltak, míg az aljnövényzetet harasztok, páfrányfák és zárvatermők alkották. Az anatómiailag hasonló L. lambei, L. magnicristatus és Corythosaurus rétegtani alapon, időben elkülönülnek egymástól a formáción belül. A Corythosaurus fosszíliái a formáció alsó kétharmadából kerültek elő, a L. lambei maradványai a felső harmadból ismertek, a L. magnicristatus pedig ritka, és csak legfelül található meg, azon a részen, ahol az óceáni hatás a legerősebb volt.
A Lambeosaurus, ahogy a hadrosauridák általában, nagy testű, két, illetve négy lábon járó, az emlősök rágásához hasonló örlő mozgást lehetővé tévő bonyolult koponyájú növényevő állat volt. A fogai folyamatosan cserélődtek, és olyan fogkészletekben helyezkedtek el, amik fogak százait tartalmazták, melyekből egyszerre csak maroknyi volt használatban. A csőrét a növényi anyagok darabolására használta, melyek megtartását egy pofaszerű szerv segítette. A táplálkozás a talajszinttől körülbelül 4 méteres magasságig történt. Robert T. Bakker szerint a lambeosaurinák csőre keskenyebb volt a hadrosaurinákénál, így a Lambeosaurusnak és közeli rokonainak jobban meg kellett válogatnia a táplálékot, mint széles csőrű, fejdísz nélküli vetélytársaiknak.
A többi lambeosaurinához, például a Parasaurolophushoz és a Corythosaurushoz hasonlóan a Lambeosaurus a fején egyedi díszt viselt. Az orrürege kiterjedt hátrafelé, üregessé téve a fejdísz nagy részét. Számos elképzelés született a fejdísz feladatát vagy feladatait illetően, például, hogy sómirigyeket tartalmazott a szaglóérzék javítása érdekében, búvárpipaként vagy levegő tárolására szolgált, rezonátorkamraként hangok létrehozására volt alkalmas, illetve lehetőséget nyújtott a különböző fajú vagy ivarú állatok megkülönböztetésében. Az olyan szociális funkciókat, mint a zajkeltés és az egyedfelismerés, a különféle elméletek széles körben elfogadták.A hadrosauridák szemgödrének nagy mérete és a megkeményedett (szklerotikus) gyűrűk jelenléte a szemekben arra utalnak, hogy a látás éles volt, a nappali életmódhoz alkalmazkodott, és nyilván fontos volt az állat számára. Úgy tűnik, hogy a hadrosauridáknak jó hallása volt. Például a rokonságába tartozó Corythosaurusnak keskeny kengyele (hüllő hallócsontja) volt, ami egy nagyobb távolságra levő dobhoz kapcsolódott, érzékeny középfület alkotva, a lagenája (a csigában található járat felső vége) pedig meghosszabbodott, ahogyan a krokodiloké, ami azt jelzi, hogy a belső fül hallórésze jól fejlett volt. Amennyiben hangok létrehozására használták, a fejdísz a különböző fajú és nemű állatoknál felismerhető eltéréseket eredményezhetett, ugyanis a fejdíszek egyedi formája miatt az orrjáratok eltérő felépítése teljesen más hangot hozhatott létre.
Ez a szócikk részben vagy egészben a Lambeosaurus című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Lambeosaurus. TimeLine primesites.hu, 2008. december 20. [2009. február 7-i dátummal az eredetiből archiválva]. (Hozzáférés: 2010. szeptember 30.)
'Lambeosaurus in The Natural History Museum's Dino Directory. [2007. november 7-i dátummal az eredetiből archiválva]. (Hozzáférés: 2009. szeptember 25.)
Lambeosaurinae. Thescelosaurus!. [2009. augusztus 4-i dátummal az eredetiből archiválva]. (Hozzáférés: 2009. szeptember 25.)
Báró Lámfalussy Sándor (Kapuvár, 1929. április 26. – Ottignies-Louvain-la-Neuve, 2015. május 9.) magyar származású jegybankár, tőkepiaci szakértő, az euró „atyja”. Belgiumban élt mint ottani állampolgár. Négy gyermeke született.
Az 1929. április 26-án Kapuváron született Lámfalussy Sándor 1949-ben hagyta el Magyarországot. 1949–1953 között a Leuveni Katolikus Egyetem (Belgium) végezte közgazdasági tanulmányait és szerzett 1953-ban közgazdasági diplomát (Licence en sciences économiques). Alapító tagja volt a leuveni Mindszenty Diákotthonnak. 1953–1955-ig a Nuffield College (Oxford, Egyesült Királyság) kutató hallgatója, majd 1957-ben doktori fokozatot szerzett (D. Phil. Economics). 1961–1962 között az USA-i Yale Egyetemen, majd 1965–1995 között a Leuveni Katolikus Egyetemen oktatott. 1997-től óta a Leuveni Katolikus Egyetem Európa Tanulmányok Intézetét vezette.
Életpályája során az elméleti, tudományos tevékenység mellett kezdettől fogva jelen van az aktív döntéshozói, szakértői elhivatottság is. 1955-től közgazdász, banki tanácsadó a Banque Bruxelles-nél, valamint 1965-től betöltötte a Banque de Bruxelles vezérigazgatói, majd a bank igazgatótanácsának elnöki tisztét. 1976-tól a jegybankok bankjának nevezett bázeli Nemzetközi Fizetések Bankjánál dolgozott gazdasági tanácsadóként. 1981-től vezérigazgató-helyettes, majd 1985-től vezérigazgató lett; ezt a posztot 1993-ig töltötte be. Közben a Delors-bizottság tagjaként részt vett 1988–1989 között az Európai Monetáris Unió megvalósítási tervének kidolgozásában, majd az Európai Monetáris Intézet (az Európai Központi Bank elődje) elnökeként 1994. január 1-jétől 1997. június 30-áig ő felelt az euró bevezetésének előkészítéséért. 2000–2001 között az Európai Értékpapírpiacokat Szabályozó Bölcsek Tanácsa elnöke volt.
Magyar Tudományos Akadémia külső tagja 1998 óta, szakterület: monetáris politika, gazdaságpolitika, gazdasági növekedés, nemzetközi pénzpiacok
díszdoktor (Budapesti Közgazdaságtudományi és Államigazgatási Egyetem, Debreceni Egyetem, l'Institut d'Etudes Politiques de Paris, Lyoni Egyetem).
Szerkezeti változások az európai pénzpiacon; MTA, Bp., 2000 (Székfoglalók a Magyar Tudományos Akadémián)
Pénzügyi válságok a fejlődő országokban. Tanulmányok a globalizált pénzügyi rendszer sérülékenységéről  Henry L. Stimson-előadások, Yale Egyetem, valamint a Görög Nemzeti Bank Xenophón Zolótasz előadása, Athén; ford. Halm Tamás et al.; Akadémiai, Bp., 2008
Lámfalussy Sándor. Az euró bölcse; riporter Christophe Lamfalussy, Ivo Maes, Sabine Péters, ford. Nagy Levente Péter; Mathias Corvinus Collegium, Bp., 2014
Válogatott értekezések; szerk. Ivo Maes, közrem. Szapáry György; MNB, Bp., 2017

A Széchenyi lánchíd (a köznyelvben gyakran csak Lánchíd) a Buda és Pest közötti állandó összeköttetést biztosító legrégibb, legismertebb híd a Dunán, a magyar főváros egyik jelképe, egyben az első állandó híd a teljes magyarországi Duna-szakaszon. Építését gróf Széchenyi István kezdeményezte és finanszírozását báró Sina György szervezte, a legnagyobb adományt is ő adta a klasszicista stílusban tervezett híd megépítésére. Sina György a nagy befektetésre tekintettel 87 évre kapott hídvám-szedési jogot, ami azonban csak 20 évig tartott, mert az 1867-es kiegyezés után a magyar kormány az 1870. évi XXX. törvénycikk alapján megváltotta a hidat Sina fiától és örökösétől, Sina Simontól. A munkálatok 1839-ben kezdődtek, a kész hidat 1849. november 20-án avatta fel Haynau. Tervezője az angol William Tierney Clark, a kivitelezés irányítója a skót származású Adam Clark volt. Utóbbiról nevezték el az Alagút és a Lánchíd közötti teret (Clark Ádám tér). A hídfők kőoroszlánjait Marschalkó János lőcsei szobrászművész készítette. A híd megépítésének teljes költsége (előmunkálatok, a budai oldalon lévő kincstári épületek megváltása, Pestnek és Budának kifizetett kárpótlás) 6,575 millió aranyforintot tett ki, ebből maga a híd 4,4 millióba, az összköltség kétharmadába került.A II. világháború végén a visszavonuló német hadsereg, maga mögött felrobbantotta. Az újjáépített, némileg megszélesített hidat első felavatásának 100. évfordulóján nyitották ismét meg. Legutóbb 1986–1988-ban újították fel. A pilonok boltívein lévő régi Kádár-címereket a Szent Koronával kiegészített Kossuth-címerekre 1996-ban cserélték vissza. A budai hídfő jobboldali oroszlánjának talapzatára a Széchényi család címere került, rajta a család latin jelmondatával "(Si) Deus pro nobis, quis contra nos" (Ha Isten velünk, ki ellenünk?). A hidat a nyári hónapok hétvégéin és bizonyos ünnepi alkalmakkor lezárják a járműforgalom elől, átadva a gyalogosoknak.
Széchenyi Istvánnak 1820 telén édesapja temetésére Bécsbe kellett utaznia, azonban a jégzajlás megakadályozta az átkelését a Dunán, ekkor írta naplójába 1821. január 4-én, hogy  „Ma azt mondtam Brudernnak, hogy egyévi jövedelmemet fordítom rá, ha Buda és Pest közt híd épül, s hogy ezért, jóllehet Pesten lakni alkalmasint sohasem fogok, egyetlen krajcár kamatot vagy akár visszafizetést sem fogok követelni. Az a gondolat, hogy hazámnak fontos szolgálatot tettem, majd bőségesen kárpótol.”. A 19. században egy Buda és Pest közötti állandó Duna-híd létesítésének gondolata már nemcsak a városfejlesztéssel foglalkozó szakemberekben, hanem a polgárokban is felmerült, azonban a híd építésének ellenzői is akadtak. Egyrészt a magyar mérnökök a nagyfolyami hidak építésében nem rendelkeztek kellő tapasztalattal, másrészt a híd megépítését ellenzők tábora a vízáramlás következtében az alapok kimosódásától, esetlegesen a híd összeomlástól vagy leszakadásától, jégfeltorlódástól, utóbbi következtében pedig árvíztől tartott. Köztudott volt, hogy az ókori és középkori soknyílású, boltozott hidak közül, amelyek kevésbé széles és kisebb vízhozamú folyókat hidaltak át, többet is elsodort a víz. Az 1775-ös árvíz is élénken élt a lakosság emlékezetében, és pont a híddal kapcsolatos viták közben pusztított az 1838-as pesti árvíz is. Harmadrészt a hídon mindenkinek – a nemeseknek is – vámot kellett fizetnie, a híd tehát a nemesi előjogok csorbítását, a közteherviselés elvének a bevezetését is jelentette.
A hídépítés előkészítése, a felmerülő műszaki és gazdasági problémák megoldása gróf Széchenyi István munkájának eredménye. Miután Széchenyi a Buda és Pest közötti állandó híd létesítésének jelentőségéről megbizonyosodott, megvalósítását elhatározta, első teendője volt a Hídegylet megalapítása, 1832. február 10-én. Annak feladata lett mind gazdasági, mind politikai téren a vállalkozás problémamentes véghezvitelének biztosítása, valamint a közvélekedés megnyerése céljából a megfelelő propaganda előkészítése. Széchenyi elsőként a tehetősebb pest-budai polgárok segítségére számíthatott, így a Hídegylet tagjainak túlnyomó része a legtöbb adót fizető polgárok közül került ki. A Lánchíd létrejöttében jelentős szerepe volt Pest egyik leggazdagabb emberének, a török hódítások után Magyarországra települt görög kereskedőcsalád leszármazottjának, Derra Anasztáznak, és vejének, Sina György bécsi bankárnak, a később létrejött Lánchíd Részvénytársaság megalapítójának. Az egylet elnöki tisztségét báró Steinlein Eduárd töltötte be, aki a bajor király követe volt, az alelnöki posztot Széchenyi töltötte be. Steinlein az 1827. évi XXXIX. törvénycikk értelmében bajor származása miatt törvényileg kapott nemességet:
„Báró Steinlein Eduárd honfiuvá vétetik föl. A felséges császárnak és apostoli királynak a fenséges császárnéval, született bajor királyi herczegnővel kötött szerencsés házassága és az utóbbinak Magyarország királynéjává lett koronáztatása boldog emlékezetét meg akarván örökíteni a karok és rendek: báró Steinlein Eduárdot, Bajorország felséges királyának a császári királyi udvarnál levő követét, és az ő törvényes utódait, tekintettel jeles tulajdonaira is, az ország honfiává, önszántukból és a díj elengedésével fölvették. Semmit sem kételkedvén, hogy az általa letett eskü erejénél fogva a hazának hálás és az ország érdekei előmozdításában buzgó és hasznos polgárául fogja magát bizonyítani.”
„A Casinóba hívott vendégek: Andrássy György, Károlyi György, Lajos és István, Keglevich Gábor, Steinlein Eduárd grófok, báró Mednyánszky, Wesselényi és a többiek lelkesen fogadták a merész tervet – állandó hidat kell építeni Pest és Buda között, hogy „az ország kettészakított szívét véglegesen egybe lehessen forrasztani”. Amikor másnap a nádorhoz is elmentek, az ősz palatínus hathatós támogatását ígérte e nagy szándék kiviteléhez. S hiába gúnyolódott Metternich – a bécsi és pesti előkelő társaság milyen szívesen kuncogott a herceg szellemeskedésén: „Széchenyi gróf azt képzeli magáról, hogy ő fedezte fel a Dunát…” – kezdett alakulni a Duna-szabályozás korszakos munkája is. Igaz, Beszédes mérnök tervei valóban nem látszottak eléggé reálisaknak, de az új tanácsadó, Vásárhelyi Pál mérnök igen talpraesett és józan ember. Ahogy az első gőzhajók megindultak a Dunán, mozgásba lendült minden, az emberek lelkesedtek, a híd eszméje is hódított, rózsás ködben látszott lebegni minden, a nagy folyam, a haza, a jövő…”
A Hídegylet tagjai három alosztályban – politikai, műszaki, pénzügyi – tevékenykedtek, és a beruházás megvalósításának végezetéig ellátták a feladatköreiket. Avégett, hogy a Hídegylet tagjai kellő tájékoztatásban részesüljenek, valamint hogy maga Széchenyi is bővíthesse saját ismereteit, barátjával, Andrássy Györggyel tanulmányútra indult Angliába, ahol számos neves hídépítő mérnök munkásságát megismerhette, valamint a William Tierney Clark által tervezett és épített hidakat is megtekinthette. Felkereste korának legnevesebb hídtervezőjét, Thomas Telfordot is. A jégtorlódás, árvizek és kimosódás kevés pillérrel való elkerülése érdekében Telford javasolta Széchenyinek a feladatra a lánchíd típust, és példaként ajánlotta Széchenyinek a 176 méteres középső nyílású, 1826-ban átadott Menai-szoros hídját. Itt jutott Széchenyi arra az elhatározásra, hogy a létesítendő híd műszaki megoldását tekintve lánchíd legyen, mikor pedig az első Duna-híd tervezőjének és kivitelezőjének személyéről döntött, William Tierney Clark angol mérnökre esett a választása. Ezek után már a kivitelezésre irányult Széchenyi tevékenysége.
Az 1836. évi XXVI. törvénycikk rendelte el a híd megépítését. Ennek alapján a törvényhozás 30 tagú Országos Küldöttséget választott az építkezés ügyeinek intézésére, melynek elnöke József nádor, egyik tagja pedig Széchenyi lett. Széchenyi 1837 januárjában nyilvános felhívást tett közé, melyben felszólította a vagyonos embereket, hogy vállalják el a költségek viselését, illetve minden hozzáértő szakembert, hogy ötleteikkel, tapasztalataikkal segítsék elő a jelentős építmény megvalósítását. Ennek számottevő eredménye nem lett. Ezután Széchenyi az Országos Küldöttség nevében is felkérte Sina Györgyöt, hogy vállalja el az építkezés pénzügyeinek intézését, aki némi habozás után 1837. február 25-én kelt levelében a megbízást elfogadta, és hamarosan megalapította a Lánchíd Részvénytársaságot, melynek elnöke lett. 
A bécsi Salomon Rothschild és a pesti Wodianer Sámuel és Fia bankház később szintén társult, ők együttesen az 1839-től kiadott részvények egyharmadát vették meg, míg Széchenyi azok 3%-át; a többi kiadást Sina maga fizette. A híd 13-szor annyiba került, mint amennyibe az ezzel egy időben épült Nemzeti Múzeum.A híres angol építőmérnök és hídtervező, William Tierney Clark, akit Sina Pestre hívott, három különböző lánchíd-tervet mutatott be. Az első a Nákó-ház (ma a Gresham-palota áll a helyén) vonalában, a második a Belvárosi plébániatemplom vonalában építendő háromnyílású függőhíd, a harmadik pedig az angolkisasszonyok zárdájának vonalában (Irányi utca) építendő gyalogos híd volt.
Wodianer meghívására Clarkkal egy időben Pestre érkezett George Rennie angol mérnök, neves hídépítő is, aki négy javaslattal állt elő: háromnyílású függőhíd, kétnyílású lánchíd (egyetlen pillérrel a Duna közepén), ötnyílású öntöttvas híd, illetve hétnyílású boltozott kőhíd létesítése.
A megbízók egyike sem vállalt felelősséget a megfelelő tervváltozat kiválasztására, ezért Sina György, Clark beleegyezésével, két angol mérnököt kért fel szakértőnek. John Plews és Samuel Slater részletes helyszíni tanulmányaik alapján terjesztették elő szakvéleményüket, amely három pontból állt: a) minél kevesebb mederpillér legyen; b) az alapozás legyen kifogástalan; c) a híd ne a folyó legkeskenyebb részén épüljön. A véleményük amiatt is figyelemreméltó volt, hogy a lánchidas megoldásokat pártfogolták, holott a két mérnököt a hagyományos, boltozott hidak és az alapozások szakértőiként ismerték. A megbízók így elvetették a boltozott megoldásokat és azon változatokat is, amelyek a hidat a Gellért-hegy környékére tervezték. A reális változat így a háromnyílású lánchíd maradt, a kétnyílású középpilléres változatot maga a tervezője, Rennie is csak másodsorban javasolta, a lengések bekövetkeztének nagyobb veszélye miatt.
Az Országos Küldöttség elé Széchenyi javaslatára a Nákó-ház vonalában építendő háromnyílású lánchíd terve került, az 1838. szeptember 18-án tartott ülésen Clark tervváltozatát elfogadták. Írásba foglalták a szerződést, amely felhatalmazta a Sina által alapított Lánchíd Részvénytársaságot a híd megépítésére. Eszerint a hidat Willam Tierney Clark terve alapján, háromnyílású lánchídként a Nákó-ház vonalában kell felépíteni, és annak pilléreit kőfalazattal kell kiképezni.
A hídépítés ellenzői a törvényjavaslat tárgyalása során még utoljára megpróbálkoztak a terv meghiúsításával: érvük az volt, hogy felesleges ezt a munkát angol szakemberekkel végeztetni. Főleg a Hoffmann testvérek és Maderspach Károly vashámor-tulajdonosok ajánlatára, valamint a vállalatuknak a hídépítés terén elért újításaira hivatkoztak. Maderspachék valóban építettek vashidakat, úttörő jellegű szerkezetük a vonórudas ívhíd technológia volt, melynek segítségével 56 méteres nyílást is sikeresen áthidaltak. A Pestet és Budát összekötő hídra vonatkozó ajánlatukban a legnagyobb nyílás 114 méter lett volna a Clark által tervezett 202 méteres helyett.
Széchenyi a lényeget abban látta, hogy egy tapasztalt szakember irányítsa a munkálatokat. Tisztában volt a híd ügyét fenyegető veszéllyel, és el akarta kerülni a bukást. Tartott attól, hogy Maderspachék nem lesznek képesek megbirkózni a feladattal, ugyanis a tapasztalataik meglehetősen hiányosak voltak az alapozások terén. Tekintve a munka során előfordult azzal kapcsolatos nehézséget, valószínű, hogy nem tudták volna megfelelően elvégezni a feladatot. Végül Széchenyi sikeresen rávette a törvényhozók többségét, hogy a szerződést jóváhagyják, amit az 1839. május 14-i szentesítést követően törvénybe iktattak, mint 1840. évi XXXIX. törvénycikket.
A magyar nemzet nevében József nádor, a Lánchíd Részvénytársaság részéről pedig Sina György által aláírt szerződés kimondja, hogy a részvénytársaságnak saját költségén kell két mederpillérű lánchidat építenie. Fontos pont, hogy amíg a szerződés érvényben van – 87 éven keresztül – a hídtól egy-egy mérföld távolságon belül más híd nem építhető, valamint hogy a hídon átkelőknek vámot kell majd fizetniük. A híd közelében csak a részvénytársaság beleegyezésével létesíthető bármely másfajta átkelőhely vagy kompjárat. A hídon beszedett vámból származó jövedelem a részvénytársaságot illette, amely a fenntartási költségeket is állta. A szerződés a híddal kapcsolatos tulajdonjogi, pénzügyi és egyéb kérdéseket is rendezte.
A híd építésének gazdasági és politikai kérdéseit a szerződés létrehozásával és jóváhagyásával sikerült rendezni, ezután kezdetét vette az építés megszervezése és elindítása. Sina felszólította W. T. Clarkot, a híd tervezőjét, hogy tegye meg a megfelelő intézkedéseket az építkezés megkezdésére. Mivel a tervező nem tudott mindig a helyszínen lenni, így korábbi munkatársát, a kellő gyakorlattal rendelkező angol mérnököt, Youngot jelölte ki helyettesének, melyhez Széchenyi is hozzájárult. Young azonban – betegsége miatt – nem tudta elvállalni a megbízatást. Ekkor jött számításba Clark Ádám, mint építésvezető. Széchenyi és W. T. Clark is ismerte a fiatal, pályafutása elején álló skót mérnököt, akit a Hunter & English cég küldött 1834-ben a Dunagőzhajózási Társasághoz, kotróhajó tervezésének és kivitelezésének lebonyolítására.
Mivel munkájával már korábban is bizonyított, így remélhető volt, hogy eleget tud tenni a megbízásnak. W. T. Clark így Clark Ádámot alkalmazta a munkálatok állandó helyszíni irányítására. 1840 tavaszán szervezték meg a híd alapozásához szükséges anyagok szállítását. A tölgyfát a szlavóniai erdőkből, a vörösfenyőt Stájerországból, a téglát Steinberger és Lechner pesti, illetve Csekő és Christen óbudai téglavetőjéből hozatták. A cementet a budai parton létesített égető- és őrlőüzemben állították elő, a szükséges márgát a bácskai Belcsényből rendelték.
Az alaptesteket jászolgát építésének segítségével sikerült lefektetni. A pillérek és a hídfők előre kijelölt helyét hármas cölöpsorral vették körül – a cölöpsorok egymástól való távolsága 1,5 méter volt –, ezek közül a kavicsot kikotorták és a réseket vízzáró agyaggal töltötték ki. Az így létrehozott létesítményből kiszivattyúzták a vizet és leástak a talaj teherbíró részéig. Ez a művelet több ezer cölöp leverését igényelte, jó részük ma is a Duna fenekén nyugszik. A cölöpök egyenként 15×15 hüvelyk (38×38 centiméter) keresztmetszetűek, 20-24 méter hosszúságúak voltak, fenyőfából készültek. Ezek végére vasrudakat erősítettek, majd 1,7 tonnás verőkossal, 6,7 méteres ejtési magassággal ütötték helyükre a cölöpöket. Leverésük darabonként körülbelül 400 ütést igényelt. A cölöpfalakat két méterenként gerendarostély-dúcolás és függőleges andráskeresztes merevítés egészítette ki. A víz sodrása ellen kőszórás, az uszadék által okozott rongálások ellen jégtörők biztosították az építmény védelmét.
1840. július 28-án verték le az első cölöpöt a budai mederpillérnél. A cölöpök leverése két évig tartott, volt, hogy egyszerre nyolcszázan is részt vettek a munkálatokban. Angliai szakmunkások (gépkezelők, vasszerelők, előmunkások – mintegy 60 család) is költöztek Magyarországra, a túlnyomórészt helybéli munkások irányítására. A külföldi munkások hetibére 24-25 Ft volt, míg a magyarok ennek a felét kapták.
Elsőnek a pesti hídfő alapgödre készült el, ahol 1842. augusztus 24-én megtartották a Lánchíd alapkőletételi ünnepségét, több száz meghívott, többek közt a nádor részvételével.
A híd pillérei a Duna medrében, teherbíró talajon állnak, az alapsík a hídfőknél 5,1 m-re, a budai pillérnél 12,6 m-re, a pestinél 7,3 m-re a nulla vízszint alatt. A mederpillérek magasabbak mint 55 m, illetve 60 m. A pillérek felmenő falazatai mauthauseni faragott gránitkővel burkoltak, amiből a pillérek jégtörő élei és a szerkezeti talpkövek is készültek, utóbbiak a merevítőtartók és a láncnyergek saruit hordozzák. A kapuzatok az azokat övező és koronázó párkányokkal a klasszicista építészet jegyeit mutatják, az acélszerkezet architektúrájával kiváló összhangban vannak.
A láncok a kapuzatok tetején lévő sarukra támaszkodnak, majd a hídfőknél kialakított föld alatti lehorgonyzó betonkamrákban végződnek. A láncok lemezkötegekből állnak; az egyes lánctagok hosszát a függesztőrudaknak az egész hídon egységes, egymás közötti távolsága határozza meg. A függesztőrudak felváltva csatlakoznak az egymás felett elhelyezett lánckötegeknek egyik majd másik egységébe.
Az öntvényeket és a láncok vasanyagát Clarkék angliai vashámorokból rendelték. A Hunter & English nevű cég szállította a lehorgonyzó sarukat (200 t) és az öntöttvas láncnyergeket, a Howard & Ravenhill a függesztőrudakat, a lánclemezeket, és a merevítő szélrácsokat (1630 t), Harvey a láncfelhúzó csigasorokat. A lehorgonyzó nyolc darab acéltömböt a bécsi Norris szállította. Az öntöttvas kereszttartók (300 t) Andrássy György dernői, más öntvények később – többek közt – Ganz Ábrahám (1814–1867) budai öntödéjében is készültek. A teljes, hídba beépített vasanyag összsúlya 2146 t volt.
1846. október 2-án indult az első vasanyag-szállítmány, ezt pedig rendre követte a többi. A szállítást Angliából vízi úton oldották meg, a Majnát a Dunával összekötő hajózócsatornán keresztül, melyet éppen ebben az évtizedben építtetett újjá I. Lajos bajor király. A láncok szerelésének céljára úszóállvány készült, ezen szerelték össze a láncokat, oly módon, hogy egyik végüket bekötötték a lehorgonyzást szolgáló lánckamrába, majd a láncot akkora darabon fektették ki, amekkorát a hídnyílás áthidalása igényelt. A lánc másik végét egy, a parton álló gőzgép emelte fel a pillér tetejére, láncfelhúzó csigasor segítségével. Ez a szerkezet akkoriban újdonságnak számított mind műszaki, mind gazdaságossági tekintetben. A partra állított gőzgép által szolgáltatott húzóerőt a csigasoron kívül görgők közvetítették a láncok végeire. A láncot két hüvelyk (51 mm) vastagságú tömbvasból kovácsolták, a gép által kifejtett húzóerő elméletben 21, a gyakorlatban kb. 30 tonna lehetett.
A láncok szerelése meglehetősen gyorsan haladt. 1848. március 28-án kötötték be az első láncvéget a pesti lánckamrában, július 8-án már a középső hídnyílás első láncának beemelése folyt, az utolsó beszerelését július 18-án kezdték meg. Mindhárom hídnyílásban négy-négy láncfelhúzásra kellett sort keríteni. Tizenegy gond nélkül ment végbe, azonban az utolsónál baleset történt. A láncot felhúzó csigasor egyik láncszeme szétpattant, a lánc rázuhant az úszóállványra, melyet összetört, majd beleesett a Dunába. A műveletet az állványról szemlélő emberek, köztük Széchenyi István, szintén a Dunába estek. A baleset során egy munkás életét vesztette, valamint négy hét késést eredményezett a munkálatokban, mivel ennyi időre volt szükség, mire sikerült kiemelni, majd helyére tenni a vízbe zuhant hídláncszakaszt.
A szabadságharc idején az építkezés lelassult, hol az egyik, hol a másik hadviselő fél akarta a majdnem kész hidat átjárhatatlanná tenni, ezzel meghiúsítva az ellenség átvonulását. Az osztrák csapatok 1849 januárjában megszállták Pestet, és a hidat a katonák számára ideiglenesen átjárhatóvá kellett tenni. Megoldásként a kereszttartókra hosszanti irányban vastag pallókat helyeztek, majd azokon január 5-én és 6-án 70 000 katona, egy lovasregiment, valamint 270 ágyú kelt át, hogy Pestet elfoglalhassa. Később, a honvéd hadsereg közeledtével az osztrákok visszavonultak Budára és megkezdték a híd felrobbantásának előkészítését. Clark Ádám a láncok lehorgonyzásának felrobbantását a lánckamra elárasztásával, a szivattyúk szétszerelésével és némely alkatrész összetörésével előzte meg. 1849 tavaszán, a budai Vár ostroma a pesti Duna-parti házsort a Várból ágyúzó osztrákok egy lövedékkel eltalálták a Lánchíd budai pillérének északi oldalán a part felőli hídnyílás első lánckötegének szélső lánclemezét. A május 21-én a hídpálya felrobbantására a hídra helyezett négy mázsa lőpor is sérüléseket okozott, nyolc kereszttartó és a csatlakozó szerkezetek tönkrementek. Életét vesztette a híd felrobbantásával megbízott Alnoch ezredes is. Néhány héttel később a visszavonuló magyar csapatok parancsnoka, Dembinszky tábornok akarta felégetni a pályaszerkezetet, de erről Clark Ádámnak sikerült őt lebeszélnie.
Korlátozott átjárás már a híd teljes elkészülte előtt megindult a hídon: Elsőként 1849. január 1-jén Kossuth rendeletére Bónis Sámuel országbiztos kocsija haladt keresztül rajta, mely gránátosok kíséretében a magyar Szent Koronát vitte Budáról a Debrecenbe induló vonathoz. Hivatalos személyek és a katonaság is átjárt már a hídon a szabadságharc idején, később pedig a polgárok számára is használhatóvá vált a járda. Hajnik Pál rendőrfőnök az év pünkösdjére (május 27–28) már rendeletben is engedélyezte a gyalogosok átjárását, amit csak a hajóhíd felállítása után tiltott meg Láng Ignác pesti városkapitány.
Miután a két várost visszafoglalták a honvédektől, Wussin őrnagy 1849. július 11-én elrendelte a hídépítés befejezését. A dernői vasöntödében készültek az új kereszttartók, melyek hamarosan megérkeztek és a helyükre is kerültek. A pillér sérülését nem javították ki; de a sérült lemez cseréjét, amit csak a lánc tehermentesítésével lehetett volna kivitelezni, úgy oldották meg, hogy ezen lemezköteghez mindkét oldal irányából egy-egy fele vastagságú pót-lánclemezt szereltek. Ebben a kötegben így tizenkét lemez volt, míg a többiben tizenegy, illetve tíz.
Az építészeti részletek klasszicista stílusúak. A Marschalkó János által alkotott, díszítőelemként szolgáló négy kőoroszlánt csak 1852-ben állították fel, a budai hídfőnél lévők talapzatára pedig jobbra a Széchenyi- és balra a Sina-címer került, melyet Gál András öntött. A kapuzatokat oroszlánfejként kiképzett boltzáradék, és a fölé helyezett, lombkoszorúkkal körülvett koronás magyar címer díszítette.
A híd hivatalos átadására 1849. november 20-án került sor, a szabadságharc leverése utáni terror és megfélemlítés légkörében. A ceremóniát - a szabadságharc miatti megalázó gesztusként - Haynau, az osztrák katonai és polgári főparancsnok vezette, aki alig 6 héttel előtte Aradon kivégeztette az aradi vértanúkat. Az ünnepségen a felsorakozott katonaság és néhány járókelő vett részt, a hangulat nem volt ünnepi, beszéd sem hangzott el. (A budai hídfőn az átadás időpontjaként november 21-e olvasható, ami a vámszedés kezdetét jelzi.) Az elkészült hídon vám gyanánt a gyalogosok 1 krajcárt, a teherrel közlekedő gyalogosok 2 krajcárt, tehenet kísérők 3, kis szekérrel közlekedők 5, nagy szekérrel közlekedők 10 krajcárt fizettek. A Lánchidat megálmodó Széchenyi István soha nem ment át a kész hídon, az átadás idejére már a döblingi elmegyógyintézetbe vonult vissza.
Clark Ádámhoz írt egyik levelében olvasható, hogy mennyire szerette volna megérni ezt a pillanatot: „Igen és igen bízom, hogy a Mindenható mindkettőnket megtart addig, amíg megláthatjuk nagy művünk létrejöttét.” Széchenyi nem láthatta készen élete nagy alkotását, viszont Clark Ádám egészen haláláig gyönyörködhetett művében, amelyért fő munkavezetője, James Teasdale és ő is két-kétezer aranyforint prémiumot kapott. A számára felajánlott magyar nemességet nem fogadta el, ősi skót nemességére hivatkozva, ám az I. Ferenc Józseftől ajándékba kapott dohányszelencéjét egész élete során nagy becsben tartotta. Clark temetésekor, 1866-ban a Lánchídon gyászlobogó lengett.
A hídon omnibuszjárat is közlekedett. A két vontató ló mellé a budai és a pesti hídfőnél, illetve az Alagút Duna felőli bejáratánál egy harmadikat is fogtak, melynek segítségével vontatták fel a kocsit a híd közepéig, valamint végig az Alagúton. A lovat menet közben a híd közepénél kifogták és visszavezették a hídfőhöz, illetve az Alagút bejáratához.
A főbefektető Sina György 87 évre kapott hídvám-szedési jogot, de az 1867-es kiegyezést követően a magyar kormány az 1870. évi XXX. törvénycikk alapján megváltotta a hidat Sina fiától és örökösétől, Sina Simontól, és a híd az állam tulajdonába került.
1899-ben, a Lánchíd átadásának 50. évfordulóján döntöttek a „Széchenyi lánchíd” név felvételéről.
A törvény, amely a Lánchíd építését elrendelte, intézkedett arról is, hogy a Lánchíd Részvénytársaságnak a hajóhídból származó jövedelem elmaradása okán kártalanítást kell Buda és Pest számára fizetni; a részvénytársaság évi 12-12 ezer forintot fizetett ki a városoknak e címen. Eközben a vámbevételek jelentős növekedésnek indultak, majd a maximumot 1871-ben érték el, ami pontosan 723 462 forintot tett ki. Ez bőven fedezte az éves fenntartási költségeket, melyek általában 10-18 ezer, kivételes esetekben 30-35 ezer forintba kerültek. A jövedelem bőségen fedezte a 6,25 millió forintos építési költség törlesztését és annak kamatait.
A korabeli hídépítési technikának megfelelően nem készült a hídon a maihoz fogható funkciójú merevítőtartó, így a kereszttartók által közvetített terhelés majdnem teljes egésze a függesztőrudakra, valamint a láncokra adódott át. A függesztőrudak és a kereszttartók a jelenleginél sűrűbben, egymástól 1,8 méteres távolságban követték egymást, a mozgó teher valamelyes megoszlását pusztán a jelenlegi merevítőtartók helyén állt andráskeresztes fatartó közvetítette. A faszerkezet alkalmazásából és a merevítőtartó hiányából következett, hogy W. T. Clark lánchídjának vasszerkezete elég csekély tömegű volt, alig több kétezer tonnánál. Azonban a hídláncok teherbírása a híd megnyitása után még sok-sok évvel is megfelelt a követelményeknek.
A híd faszerkezetének illesztéseinél jelentkező kopás, illetve a nem megfelelő merevítés a forgalom hatására lengésben nyilvánult meg. Eleinte ez nem volt jelentős, viszont évtizedekkel később egyre jobban feltűnt. A bizottság, melyet a Lánchíd megerősítésére hoztak létre, 1873 márciusában Reitter Ferenc mérnök jelentése alapján állapította meg, hogy a főtartót alkotó láncok teherbírása megfelelő, a kereszttartók is elégségesek, mivel a túlzott igénybevétel hatására csak 3 tört el közülük. 
Javaslatot tettek a 13 mázsát meghaladó tömegű járművek áthaladásának megtiltására, valamint a közeljövőben forgalomba helyezendő Margit hídra való átterelésére. A fakocka-burkolat alatti pallók vaslemezre történő kicserélése során előálló többlet terhelést elbírták volna a láncok, viszont a kereszttartók nem, így ezeknek cseréje is egy időben lett volna esedékes, erre azonban ekkor még nem volt szükség. Kisebb átalakításokat végeztek a hídon 1893-ban, a lánckamrákat kibővítették, ezáltal a lehorgonyzások könnyebben hozzáférhetővé váltak, így az időnkénti felülvizsgálatokat megbízhatóbban hajthatták végre.
A Margit hidat, Budapest második állandó hídját 1876-ban nyitották meg, miáltal a Lánchíd forgalma – főleg a teherforgalom – csökkent, viszont a gyalogosforgalom nőtt, főleg azután, hogy 1896. július 20-án megindították a budai rakparton a villamosközlekedést. Ezt a vonalat tizenhárom évvel később dél felé meghosszabbították. A budai hídfőben a villamos aluljáróját 1907. július 31-én adták át.
A híd ötvenéves fennállása alkalmából, 1899. november 18-án a Magyar Mérnök- és Építész Egylet ünnepi ülésen emlékezett meg a Lánchíd megalkotóiról. Zelovich Kornél professzor javasolta a Széchenyi lánchíd elnevezést.
A Lánchíd megerősítését 1873-ban még elodázták, a századforduló tájékán azonban a híd forgalma tovább növekedett, a lengés már-már tűrhetetlenné vált. Mivel a közúti tengelyterhelések növekedése, valamint a beépítendő szélrács és merevítőtartó vasanyagának tömege túlterhelte volna a híd főtartóit alkotó láncokat, inkább a teljes vasszerkezet cseréje mellett döntöttek. A megerősíteni kívánt vasszerkezet átépítésénél arra is ügyelni kellett, hogy a híd képe a művelet során lehetőleg ne változzon meg. Ezért az új szerkezetet a régihez hasonló alakúra tervezték, a pilléreket és a hídfők látható részeit nem módosították. A szénacélból készült új láncok keresztmetszetét az eredeti másfélszeresére növelték, a lánclemezek magassága 26-ról 36 centiméterre, a lemezkötegek vastagsága pedig 60-ról 70 centiméterre növekedett. Az egyes lánctagok (összesen 2460 t) hossza a réginek kb. kétszerese lett, ezáltal a függesztőrudak egymástól való távolsága 1,8-ról 3,6 méterre nőtt. A híd merevségét növelő szélrácsok (1162 t) és merevítőtartók szintén szénacélból készültek. Utóbbiakat a gyalogjárók és a kocsipálya között helyezték el, a fa rácstartók helyére. A pillérek tetején található láncnyergeket is kicserélték és helyükre a pilléreknek kizárólag függőleges irányú erőket átadni képes acélsarukat építettek.
Ily módon a pillérek alatti talaj-igénybevételt – a nagyobb terhelőerő ellenére is – sikerült felére csökkenteni. Azért, hogy a láncok megnövekedett húzóerejét a hídfők képesek legyenek felvenni, a lehorgonyzó faltömböket kétoldalt öt-ötezer köbméteres betontömbök hozzáépítésével erősítették meg. Ezek a tömbök a hídfők alapjainál 3-5 méterrel mélyebb keszonalapozással készültek, és egyben zárógátként is funkcionáltak, védelmük segítségével emelték ki a földet és építették meg a betontest többi részét. Ezek a változtatások, mivel a bekötő fogazással együtt az úttest szintje alatt készültek, a felszínen nem észrevehetőek.
A konzolok által tartott, pilléreken lévő járdákat vasbetonlemezes szerkezetűre építették át, azonban esztétikai okokból kifolyólag a régi konzolokat a helyükön hagyták. A budai pillér sérülését is kijavították, melyet a szabadságharc idején ágyúgolyó becsapódása okozott. A pályaszerkezetre, amely a kocsipálya és a járdák alatti hossztartókra helyezett zórés-vasakból állt, (a görög nagy omega betűhöz hasonlító keresztmetszetű különleges teherbíró vaslemez), bitumenbeton, majd burkolat került. A kocsipályát a hídtengelyre merőleges sorokban lerakott fakockák, a járdákat pedig kétrétegű öntött aszfalt burkolta.
A hidat a forgalom elől 1914. február 3-án zárták le, ekkor kezdődött meg a vasszerkezet bontása. A munkát állványhídról végezték, a hajózás számára csupán 48 méteres nyílást hagytak. A bontás előtt a láncok feszültségmentessé tétele a híd 26 cm-es megemelésével történt. A bontási munkálatok még az év nyara előtt befejeződtek; ősszel már az új láncok szerelése folyt, az állványhidat pedig el lehetett bontani a jégzajlás megindulása előtt.
1914. június 30-án baleset történt: a Margit-szigetről egy csónakház elszabadult, nekisodródott a budai nyílás állványhídjának, és azt áttörve egészen Budafokig vitte. Az állványhídon lévő 74 darab előkészített lánclemez a vízbe esett, nagy részük elveszett, csupán 15-öt sikerült megtalálni és kiemelni. Az acélszerkezetű tartókat és a pályaszerkezetet a következő évben szerelték, ehhez már csak úszó- és függőállványokat használtak. 1915. november 27-én, a burkolatok lefektetése után adták át a hidat a forgalomnak, bár a gyalogosok már korábban is átjárhattak rajta. Ekkortól nevezték a Lánchidat Széchenyi lánchídnak.
A híd átépítésének terveit Kherndl Antal műegyetemi tanár statikai számításai és vizsgálatai alapján Gállik István és Beke József készítette. A bontási és alépítményi munkákat Zsigmondy Béla vállalkozó kivitelezte. A híd felszerkezetének átépítési munkálatait Jurkinyi Jenő és Strauch Emil vezetésével a Magyar Királyi Államvasutak Gépgyára végezte: a szénacél lánctagok a gépgyár diósgyőri, a merevítőtartó vasszerkezetei pedig a budapesti gyárában készültek. A hídba beépített folytvas és Martin-acél össztömege 5194 tonna volt.
1919 októberében a hidat ismét elzárták a forgalom elől. Felszedték a fakocka burkolatot, amelynek anyagát a Margit híd burkolásának javítására szándékoztak felhasználni. A zórés-vasakra beton kiegyenlítő réteget, erre nyolc centiméter vastagságú vasbeton teherelosztó réteget, majd ennek tetejére homokba ágyazott kiskő kocsipálya burkolatot helyeztek. A járdákon az aszfalt felszúrásával kiengedték a tömörítetlen bitumenbetonból kiszoruló levegőt, így ennek összegyülemlését és további felpúposodását megakadályozták. A híd megnyitására 1920 áprilisában került sor. Ekkor avatták fel a budai pillérkapu déli oldalán a vörösterror két áldozatának, az ott kivégzett idősebb és ifjabb Hollán Sándornak az emléktábláját is. Ezt a táblát a második világháború után leverték, de a nyoma megmaradt. 2009-ben újjá avatták, de pár hónap múlva ismeretlenek leverték.
Az első budapesti autóbuszvonalak egyikét a Lánchídon vezették át. Ez a 4-es viszonylatjelzésű körforgalmi autóbuszjárat volt, amely a Vörösmarty térről indult, majd a Lánchídon és az Alagúton keresztül a Krisztinavárosig ment. Az első kocsija 1924. szeptember 3-án gurult át a hídon, felváltva ezzel a korábbi lóvontatású omnibuszt.
Az 1930-as években a Lánchíd forgalma gyors növekedésnek indult, ez főleg a hídfőknél – ahol erős volt a keresztirányú forgalom – okozott gondokat. A budai hídfőnél akkoriban a jelenlegi körforgalom helyén még házak álltak. A Lánchíd utca 1–3. számú négyemeletes épületében volt a Kereskedelemügyi Minisztérium székhelye (ma a „0” kilométerkő áll a helyén), és vele szemben, a Lánchíd utca 2. szám alatt a Népjóléti, később az Iparügyi Minisztérium palotája állt (ma park).
A Fő utcán és a Lánchíd utcán közlekedő nagyszámú lóvontatta kocsi lassította a keresztirányú forgalmat. Ezeket az alsó rakpartra terelni nem lehetett, mivel a keramitburkolat a nehéz vaskerekeket nem bírta volna el. A forgalmat rendőrök irányították, de nem sokkal a második világháború kezdete előtt kapcsológombos jelzőlámparendszert szereltek a térre.
A pesti oldalon a villamos nehezítette a hídfő forgalmát. A sínek a szobrokat körülvevő parkrészek mentén, a tér keleti és déli oldalán vezettek a Dunakorzó előtti viadukt irányába, keresztezve ezzel az összes utcából a Lánchíd felé menő forgalmat. A lóvontatású kocsikat, melyek a forgalmat itt is zavarták, szintén nem lehetett a rakpartra terelni, és áthaladásuk a Lánchídon is tiltva volt. A forgalmat rendőr irányította, a hídfő előtti kivilágított dobogóról.
Az 1930-as évek második felében kezdődött meg az aluljáró építése a Lánchíd pesti hídfője alatt, melynek két alagútját nyitották meg a gyalogosok és a közúti forgalom számára; a teljes kiépítés csak a második világháborút követő újjáépítési munkálatok során vált lehetővé.
A második világháborúban felrobbantották Budapest összes hídját, 1945. január 18-án, utolsókként, az Erzsébet hidat és a Lánchidat.
Valamennyi lánckamrában elhelyezték a robbanóanyagot, de ezek közül csak a pesti oldalon lévők robbantak fel. A horgonyzásukat elvesztett láncok a kamrából kiszakadtak és a mederpillérek tetején található mozgósarukat magukkal rántva törték át a főpárkányt tartó falazatot, amely ezáltal labilis helyzetbe került. A függesztőrudak egymás után elszakadtak, és először a híd pesti, majd a középső nyílása a Dunába zuhant. A budai nyílás pályája csak kettétört és belecsúszott a vízbe, mivel itt a lánc csupán három métert mozdult el a pesti huszonöt méterrel ellentétben. A pesti horgonykamra teljesen elpusztult, a budai csodával határos módon ép maradt. A felszerelt robbanószerkezet 1948-ban, a vízzel elárasztott kamra víztelenítésekor került elő, teljesen szétázva.
1947 tavaszán született meg a Lánchíd újjáépítésére vonatkozó döntés. Az ország népe ezt megtudván összefogott, megalakult a Lánchíd Bizottság, amely ismertette az újjáépítéssel kapcsolatos nehézségeket és felhívást tett közzé az építkezés anyagi támogatására. A munkálatok szinte azonnal megkezdődhettek a sok, még külföldről is beérkezett felajánlás segítségével.
Először a roncsok helyét kellett megállapítani, majd azokat a vízből kiemelni. A csupán csekély sérülést elszenvedett középső hídnyílás merevítőtartóját a sok állványozást és a hosszadalmas munkálatokat elkerülendő, több, nagyobb darabban emelték ki, úszódaruk segítségével. Utána következtek a láncok. A felszínre hozott alkatrészek alapos vizsgálata fény derített arra, hogy a láncok és egyéb szerkezeti elemek anyaga kifogástalan. A terveken kismértékben változtattak csak az újjáépítés során. Annak érdekében, hogy két, egymással szemben haladó autóbusz elférjen egymás mellett, kibővítették a pilonok kapuzatát. Az átalakítás ellen egyes műemlékvédők tiltakoztak, ezért a helyreállítást irányító Széchy Károly értekezletet hívott össze elfogadható kompromisszum kidolgozására, ahol négy előterjesztett javaslatot vizsgáltak meg forgalmi és esztétikai szempontból. Az elfogadott tervváltozatban a kiszélesített alapvonalhoz csatlakozó falsík párhuzamos a pillér külső falsíkjával, érintőlegesen csatlakozik a kapuzat felső körívéhez, a párkánynál enyhe beugrást alkotva. A párkány alatti domborítás és a lábazat kiképzése elmaradt. Ezt előnyösnek ítélték a kiszélesítés szempontjából, és esztétikailag is jó minősítést nyert, mivel a belső, sima kidolgozás sziklába vájt kapu hatását adja. A munka végeztével a tervezők elismerésben részesültek. Eldöntötték azt is, hogy a vámszedő házakat nem építik újjá, valamint a budai hídfő előtti teret is úgy alakítják át, hogy a hídról lejövő és arra felhajtó forgalomnak az alagút felé/felől elsőbbsége legyen a keresztező Fő és Lánchíd utcával szemben. A kocsipályát a kapuzatnál a korábbi 5,4-ről 6,45 méterre szélesítették. Mindkét hídfőben gyalogos átjárót építettek, valamint a pesti hídfőben a tönkrement lánckamra teljes átépítésével egyetemben a villamos aluljárójának építését is elvégezték.
A híd tartószerkezete az 1914-15. évitől eltér abban, hogy a kocsipálya alatti hossztartók tetejére hegesztett karmok hordozzák a vasbeton pályalemezt és a kétrétegű hengeraszfalt-burkolatot. A régi láncok 76%-át fel lehetett használni, az elpusztultakat (590 t) az eredetivel megegyező szénacélból után gyártották. A többi szerkezeti elemhez 660 t öntöttvasat és kovácsolt acélt használtak fel. Az új merevítőtartó 36.24.12 minőségű folytvasból készült (1680 t). Az új szerkezettel lehetőség nyílt a kocsipálya hossz-szelvényének kiigazítására, valamint a pilléreknél a hossz-szelvény töréseinek kiküszöbölésére. A Clark-féle, eredeti hídterveknek megfelelően a pilléreken, a kapuzatok alatt vízszintesen vezetett át az úttest, s e vízszintes szakaszokhoz enyhe töréssel csatlakozott a parthoz lefelé és a Duna közepe irányában felfelé vezető, enyhe lejtésű útszakasz. A lovaskocsi-forgalom idején nem tűntek fel ezek a zökkenők, de a gépjárművek forgalmát már zavarták. Az átépítés után a hídpálya hossz-szelvénye törés nélküli folyamatos vonal lett, a merevítőtartó pedig továbbra is nyílásonként külön-külön kéttámaszú tartó maradt. Korszerű számítási módszer tette lehetővé, hogy az új híd acélszerkezetének önsúlya (5000 t, ebből 2600 t új szerkezet) 200 tonnával legyen kevesebb az előzőnél.
Mivel az újjáépítéskor nem volt idő a láncok hagyományos, állványról történő szerelésére – mint 1914-ben –, változtattak a sorrenden. Elsőként a merevítőtartót az előzőleg levert cölöpjármokra helyezték úszódaruk segítségével, majd átmenetileg megerősítették, hogy a láncok szerelésénél jelentkező többletteher elviselésére képesek legyenek. A budai nyílásban roskadtan erősítették meg a merevítőtartót, hogy ezzel időt nyerjenek. Erről szerelték a láncokat még 1947-ben, a helyreállítás pedig 1948-ban történt meg.
A Lánchíd újjáépítésének tervét és erőtani számításait Sávoly Pál, a vasbeton szerkezetek terveit Méhes György készítette. A kő- és vasbeton munkák kivitelezését Fábián József vezetésével a Dunahídépítő N. V. hajtotta végre. Az acélszerkezetek újjáépítését a Magyar Királyi Állami Vas-, Acél- és Gépgyárak (Magyar Állami Vas-, Acél és Gépgyárak) végezte. A tervezési és gyártási munkálatokat Fáber Gusztáv, a helyszíni szerelést Zimányi István főépítésvezető, valamint Bujdosó Géza és Bors Ernő építésvezetők irányították. A tervezést és a kivitelezést Széchy Károly és Palotás László, a Közlekedési és Postaügyi Minisztérium Hídfőosztályának munkatársai felügyelték. A kivitelezés műszaki ellenőrzését Korda István és Sávos Károly végezték.
A tervezés egyik fő szempontja az volt, hogy a híd gyönyörű, harmonikus vonalainak megtartása mellett elégítse ki a közlekedési igényeket és feleljen meg az új terhelési előírásoknak is.
Az újjáépített hidat a forgalomnak 1949. november 20-án, az eredeti híd avatásának századik évfordulóján adták át.
A hídon 1973. február 15-től június 15-ig nagyobb mértékű felújítási munkálatokat végeztek, melynek során az átmenő forgalom szünetelt. Újra aszfaltozták az útburkolatot, röntgenvizsgálatokkal szúrópróbaszerűen ellenőrizték a főtartót alkotó láncok anyagát, és fáradás szempontjából kielégítőnek találták. A beépített százezer szegecs közel 10 százalékát kicserélték. Rozsdátlanították az acélszerkezet 73 ezer négyzetméternyi felületét, és csaknem hatvan tonnányi festéket felhasználva újra mázolták.
A Duna-hidak állagmegóvására 1976-ban hídfenntartó programot fogadtak el, aminek keretében a Lánchíd felülvizsgálatára 1986-ban került sor. Az akkori legkorszerűbb technika segítségével elvégzett vizsgálatok megállapították, hogy a híd főtartóin korróziós károk jelentkezhetnek rövid időn belül; illetve hogy a pesti lánckamrában a tartóláncok némely lemezeiben tíz százalék keresztmetszethiány is előfordul. Szerencsére ez a híd állékonyságát nem veszélyezteti, azonban figyelmeztet a korrózió előrehaladására. A főtartóláncok egyes kötegeiben a lemezek tervek szerinti vastagsága 29 milliméter, a közöttük lévő közöké ezzel megegyezik. A közökben történő mérések elvégzéséhez speciális mérőműszereket kellett tervezni és kivitelezni, mely komoly feladatot jelentett a szakintézmények számára. A megvalósított berendezés végül minden egyes láncszemet megmért, ennek eredményét pedig számítógépen jelezte ki. A műszer megvalósításához hasonló mértékű kihívást jelentett a lemezek rozsdátlanítására alkalmas homokszóró kidolgozása, és a hozzávaló szórófej megépítése, mellyel a védőanyagokat hordták fel a keskeny közökben.
A híd és a Váralagút teljes felújítására 1986 és 1988 között került sor. A munkálatok ezeknek minden apró részletét érintették. Ennek során a hídon csak a gyalogosok és a közforgalmú autóbuszok haladhattak át, a többi gépjárművet a szomszédos hidakra terelték át. Az autóbuszok számára ideiglenes alagutakat állítottak fel, melyek megvédték a járműveket. 1987 októberében nyílt meg a híd a teljes forgalom számára, a felújítással 1988 tavaszára végeztek. A munkálatokat az UVATERV (Út-, Vasúttervező Vállalat) tervezte Bácskai Endréné irányításával, generál kivitelező a Hídépítő Vállalat volt, Cseke Mária vezetésével.
A Széchenyi lánchíd százötvenedik születésnapjának alkalmából, 1999-ben nagyszabású ünnepségsorozat megrendezésére került sor, tudományos ülésszak keretében. A hidat feldíszítették, a jubileum megünneplésére nagygyűlést szerveztek. Az ülésszaknak a Magyar Tudományos Akadémia adott helyet, melynek keretében felidézték a híd történetének lényeges eseményeit és legfőbb szereplőit. E jeles alkalomból a Közlekedési Múzeum és a Budapesti Történeti Múzeum időszakos kiállítást rendezett.
A Lánchíd építésének 150. évfordulójára a GE Lighting a nevezetes építmény új világítási rendszerét ajándékozta Budapestnek. Az új világítási rendszer megőrizte a híd esti látványát, ugyanakkor a legkorszerűbb világítási megoldásokat használja az elektromos fogyasztás és a karbantartás költségeinek minimalizálása érdekében.
A nappali látvány megőrzése érdekében a kapuzatokra szerelt lámpatesteket a kövekről vett színminta alapján mészkőszínűre, a vasszerkezetre szerelteket a híd színével megegyező szürke színre festették.
A városvezetés már 2002-ben jelezte egy újabb, még teljesebb felújítás szükségességét. Egy 2011-ben elvégzett felülvizsgálat szerint időszerűvé vált a szigetelés és a burkolatok, valamint a vasbeton pályalemez cseréje. Ezt követően a BKK pályázatot hirdetett a Lánchíd, a Clark Ádám tér és a Váralagút teljes felújítására. A 2014-es elképzelések szerint a munkákat leghamarabb 2016 őszén lehet elkezdeni és 2019-re fejeznék be azt. A felújítás becsült költsége 12-16 milliárd forint volt 2014-ben.
A Lánchíd a legkeskenyebb forgalmi útpályával rendelkező budapesti híd: a gyalogosforgalom számára létesített két járdán kívül mindössze 2x1 sáv áll a járműforgalom rendelkezésére. Ezen kívül a Lánchíd az egyetlen közforgalmú budapesti híd, amelyikhez nem kapcsolódnak közvetlenül szélesebb főútvonalak, helyettük egy-egy körforgalmú tér található mindkét hídfőjénél, a Széchenyi tér Pesten és a Clark Ádám tér Budán.
Az 1839 és 1849 között felépült híd egyik legkiemelkedőbb műszaki alkotása volt korának. A készülő hidat a nemzetközi szakma élénken figyelte. John Augustus Roebling is tanulmányozta, és a legnagyobb függőhídként írt róla. Valójában az 1834-ben a svájci Fribourgban elkészült Grand Pont Suspendu (Nagy Függőhíd) után a második legnagyobb függőhíd volt, de az kábelhíd, így a világ legnagyobb láncokra felfüggesztett hídja (lánchídja) címet sokáig viselhette (1903-ban a régi Erzsébet híd vette át tőle ezt a címet). A Regensburg alatti 2400 km hosszú Duna-szakasz első állandó hídja, amit mindmáig a legszebbek között tartanak nyilván. Építése idején a világ egyik legkorszerűbb és legjobban merevített függőhídja volt.
A kőből készült szerkezeti elemek kisebb, a lényeget nem befolyásoló átalakításokkal, az eredetivel megegyeznek. A vasszerkezetet azonban teljes egészében le kellett cserélni egy erősebb acélszerkezetre. Ez a szerkezet külső alakjában az eredetire emlékeztet, nem tapasztalható szembetűnő eltérés a korábbitól.
A Széchenyi lánchíd nevet a budai hídfő külső oldalán feltüntették, a hídfők belső oldalain, az oroszlánszobrok alatt álló feliratok a híd alkotóinak állítanak emléket. A pesti oldalon, a Széchenyi István tér (2011. április 6. előtt Roosevelt tér) déli részén álló kandeláber talapzatára 1998-ban a Budapesti Városvédő Egyesület kétnyelvű emléktáblát helyezett el.
A Lánchíd mindkét pillérének homlokfalain, illetve a Váralagút Duna felőli kapuzatának tetején is megtalálható Magyarország címere. A Kossuth-címer bevezetésekor, 1946-ban a koronát levették, majd az 1949-es újjáépítéskor az új alkotmány népi demokratikus címerét, 1973-ban pedig az 1957-ben megalkotott, ún. pajzsos címert (Kádár-címer) helyezték el a hídon. A rendszerváltás és a Magyar Köztársaság kikiáltása (1989. október 23.), illetve a történeti nemzeti jelképeink újbóli törvénybe foglalása után később helyreállították az országcímereket. Az eredeti formának megfelelő címerek 1996-ban kerültek a híd és az Alagút kapuzataira. 1994-ben a Széchenyi lánchíd az Alagúttal együtt a privatizációs törvény végrehajtása során a Fővárosi Önkormányzat tulajdonává vált.
A híd világítására szolgáló kandelábereket, a pilléreknél a parapetfal sarkán, másutt a merevítőtartón, valamint a láncon helyezték el. Világítótestek találhatóak a pillérek kapuzatainak belsejében középen, és a híd tengelyében. Kétféle díszkivilágítást szereltek fel: reflektorok világítják meg a kőpillérek alját és tetejét, valamint a felső láncokon és a járdák peremén kompakt fénycső lámpákból álló gyöngysor fut végig a hídon az acélszerkezet alakját kiemelve. A járdák öntöttvas korlátja andráskeresztes kialakítású, középen rozettával, ami az 1914–15. évi átépítés alkalmával leszerelt fakorlátra emlékeztet.
Az 1913-ban elbontott vasszerkezet egyik láncnyergét, egy horgonysarupárt, két lánclemezt, az egyik eredeti „Dernő” feliratú öntöttvas kereszttartót, a merevítő fatartóból és öntöttvas keretekbe foglalt fa andráskeresztekből álló korlát részleteit a budapesti Közlekedési Múzeum hídkertje őrzi. Egy hasonló öntöttvas kereszttartót lehet látni a régi Lánchídból a krasznahorkai vár múzeumában. A korlát egy részletét az összefogó vasöntvényekkel a budapesti Öntödei Múzeum kiállítótermében lehet megtekinteni. Az 1913–14. és az 1939–49. években épített vasszerkezetből a Budapesti Műszaki és Gazdaságtudományi Egyetem Hidak és Szerkezetek Tanszéke őriz néhány lánclemezt.
A Lánchíd fennállása során Budapest egyik legmeghatározóbb jelképévé vált, fotója a Budapestről vagy Magyarországról szóló bemutató anyagok szinte nélkülözhetetlen eleme. A Lánchidat több magyar pénzen is ábrázolták, legutóbb a 2009-ben megjelent 200 forintos érmén. A híd születését is feldolgozza az „A Hídember” című történelmi film, mely a valaha készült egyik legnagyobb költségvetésű magyar film. 2007-ben nevezték el róla a – saját értékvállalása szerint – polgári-konzervatív Lánchíd Rádiót.
Zsámboki Gábor: Acélszerkezetű közúti hidak építése hazákban 1945-1969 között. In. Lánchíd füzetek 3.
A Széchenyi-Lánchíd és Clark Ádám. Készült Hajós Géza koncepciója alapján a BTM Kiscelli Múzeum közreműködésével. Budapest: Városháza, 1999. 198 o.
Gáll Imre (vasdiplomás mérnök): A budapesti Duna-hidak. Bőv., átdolg. kiad. Budapest: Hídépítő, 2005. 207 o. ISBN 963-218-690-7
Deák Antal András - Amelie Lanier: Széchenyi István és Sina György közös vállalkozásai. Budapest: L'Harmattan. 2005
Szentmártoni Szabó Géza: Széchenyi Lánchídjának előképei = Élet és Tudomány, 64. évf. 2009. 47.sz. p. 1494-1495.
A híd alapkövében elhelyezett emlékirat szövege (In: Zichy Antal: Gróf Széchenyi István életrajza (1791–1860))
Szabó László: Hídtörténetek. – A Lánchíd. (In: MAGÉSZ Acélszerkezetek, VII. évf. 2010. 3. sz. 11-29/13-31)
Katona Csaba:  Források a Lánchíd újjáépítésének történetéhez (1947–1949).  Levéltári Közlemények,   LXXIII. évf.  1–2. sz. (2002)   243–264. o. Hozzáférés: 2014. nov. 25.   (PDF)
