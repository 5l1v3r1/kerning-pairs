
Dunav je, nakon Volge, druga najduža i druga vodom najbogatija rijeka u Europi, te najduža rijeka u Europskoj uniji.
Dunav izvire u Schwarzwaldu (šumovit planinski kraj u pokrajini Baden-Württemberg, na jugozapadu Njemačke), spajanjem rječica Brigacha i Brega, u mjestu Donaueschingenu. Dunav dalje teče prema istoku, kroz nekoliko glavnih gradova u središnjoj i istočnoj Europi (Beč, Bratislava, Budimpešta i Slavonski brod), te nakon 2857 km, na obali Crnog mora, tvori deltu u Rumunjskoj i Ukrajini, koja se nalazi na popisu svjetske baštine UNESCO-a. 
Dunav je kroz povijest, a i danas, uvijek bio važan međunarodni plovni put. Dunav je dugo vremena bio i sjeveroistočna granica starorimske države. Rijeka danas teče kroz ili čini granicu deset država, a to su redom od izvora prema ušću: Njemačka (7,5 %), Austrija (10,3 %), Slovačka (5,8 %), Mađarska (11,7 %), Hrvatska (4,5 %), Srbija (10,3 %), Bugarska (5,2 %), Rumunjska (28,9 %), Moldova (1,7 %) i Ukrajina (3,8 %). U riječni sustav Dunava spada i devet drugih država: Italija (0,15 %), Poljska (6,9 %), Švicarska (0,32 %), Češka (2,6 %), Slovenija (2,2 %), Bosna i Hercegovina (4,8 %), Crna Gora, Makedonija i Albanija (0,03 %).
Ime rijeke na hrvatskom, srpskom i bugarskom je Dunav (ćirilično: Дунав). Na rumunjskom se ona zove Dunărea, na mađarskom Duna, na slovačkom Dunaj, na ukrajinskom i ruskom Дунай, na njemačkom Donau, na engleskom i francuskom Danube i na turskom Tuna. Sva ova imena dolaze od latinskog izvornika Danubius koji je bio rimski riječni bog.
Moguće je da je ime rijeke iranskog ili keltskog podrijetla, kao što je možda slučaj i s drugim velikim europskim rijekama kao što su Dnjepar, Dnjestr, Donec, Don u Rusiji i Don u Engleskoj. Na perzijskom riječ dānu označava rijeku ili struju.
Na njemačkom završetak au dolazi od germanskog ouwe (rijeka), a izraz „Donau” se koristi od 1763. godine. U starim njemačkim dokumentima, mogu se naći nazivi „Tonach”, a kasnije i „Donaw”.
Od drugih naziva za rijeku, poznata je latinska inačica Danuvius i starogrčka Ἴστρος (Istros).
Odnosno po Herodotu, gornji dio ove rijeke (od Timoka do izvora) zove se Δανουßιος (Danouvios), dok je donji dio Ιστρος (Istros).
Dunav je jedina velika europska rijeka koja teče od zapada prema istoku. Nakon puta od 2857 kilometara rijeka se ulijeva u Crno more u području delte Dunava (4 300 km²) u Rumunjskoj i Ukrajini. Za razliku od ostalih rijeka, dužina Dunava mjeri se od ušća do izvora, a polaznom točkom smatra se svjetionik u Sulini na Crnom moru. Utjecajni sliv Dunava ima površinu od 817.000 km². 
Pritoke koje se nalaze većinom u Alpama, većinom pritječu s desne strane. Od izvora do ušća, najveće pritoke Dunava su:
Geološki gledano Dunav je mnogo stariji od Rajne čiji je utjecajni sliv parira dunavskom u istočnoj Njemačkoj. Budući da je Rajna jedina alpska rijeka koja teče sjeverno prema Sjevernom moru, može se povući nevidljiva crta koja podjeljuje dijelove istočne Njemačke i koja se ponekad naziva europsko razvođe.
Prije zadnjeg ledenog doba u pleistocenu, Rajna je izvirala u jugozapadnom dijelu  Schwarzwalda, a vode s Alpa koje danas ulaze u Rajnu su tekle u izvorni Dunav (Urdonau). Dijelovi ove bivše rijeke koja je bila puno veća od današnjeg Dunava mogu se vidjeti u kanjonima Švapske Jure. Nakon formiranja erozijom gornje rajnske doline, većina alpskih voda je počela teći u Rajnu, zbog čega je današnji gornji Dunav mnogo manji od prijašnjeg.
Budući da Švapsku Juru karakterizira porozni vapnenac i budući da je razina položaja Rajne niža od razine položaja Dunava, podvodne rijeke odnose mnogo vode iz Dunava u Rajnu. Tijekom ljeta, kad je u Dunav malo vode, rijeka zna potpuno nestati u podzemne kanale na dva mjesta u Švapskoj Juri koja se nazivaju Donauversickerung, tj. nestajanje Dunava. Voda se vraća na površinu 12 kilometara južno od Aachtopfa, sjeverno od Bodenskog jezera čime ulazi i u Rajnu. Budući da ogromne količine podvodne vode nagrizaju vapnenac, pretpostavlja se da će gornji tok Dunava jednog dana i potpuno nestati u korist Rajne.
Početak Dunava tvore dvije rječice u Schwarzwaldu, Breg i Brigach. Izvor Brega je blizu Furtwangena, na 1 078 metara visine. Budući da ova rječica prelazi duži put, zemljopisno se smatra izvorom Dunava. Dvije rječice spajaju se u Donaueschingenu gdje se, u parku dvorca, nalazi fontana iz 19. stoljeća zvana „Donauquelle” koja simbolizira službeni izvor rijeke. Dunav iz Baden-Württemberga, gdje prolazi kroz Sigmaringen i Ulm, ulazi preko Bavarske (Regensburg i Passau) u sjevernu Austriju (prolazeći kroz Linz i Beč), pa kroz jug Slovačke gdje prolazi kroz Bratislavu, prelazi preko Mađarske (kroz Budimpeštu) od sjevera prema jugu te između Baranje i riječnog otoka Karapandže ulazi u istočnu Hrvatsku. Zatim izbija na granicu Hrvatske i Srbije (Vojvodina), te ugrubo slijedi granicu Hrvatske i Srbije. Prolazi pored  Vukovara, a kod Iloka napušta Hrvatsku i ulazi u Srbiju. Prolazeći kroz Beograd, rijeka kasnije tvori granicu između Srbije i Rumunjske, pa kasnije i između Rumunjske i Bugarske, nakon čega se ulijeva u Crno more u Rumunjskoj, tvoreći veliku deltu na granici s Ukrajinom. Republika Moldavija je 1990. godine, dobila pristup na otprilike 300 metara lijeve obale rijeke kod Giurgiuleştija (između gradova Galaţi i Reni).
Delta Dunava je zaštićena prirodna regija u Rumunjskoj i Ukrajini gdje se nalazi šuma Letea. Deltu je UNESCO označio kao svjetsku baštinu 1991. godine. Rumunjska koja je 1984. godine, otvorila kanal od 64 kilometra od Cernavode do Crnog mora, čime je skratila put od 400 kilometara, izrazila je zabrinutost zbog ekoloških posljedica izgradnje kanala Dunav-Crno more s ukrajinske strane.
Udio pojedinih zemalja u dunavskom slivu je sljedeći: Austrija (22,1 %), Rumunjska (17,6 %), Njemačka (14,5 %), Srbija (11,3 %), BiH (8,8 %), Hrvatska (6,4 %), Mađarska (4,3 %), Ukrajina (4,3 %), Bugarska (3,7 %), Slovenija (3,1 %), Slovačka (1,9 %), Češka (1,2 %), Moldavija (0,7 %).
Dunav prolazi kroz deset zemalja. Rijeka služi kao granica na 1 070,9 kilometara, što je 37 % njezine ukupne dužine. Četiri zemlje drže samo jednu obalu rijeke cijelim tokom (Bugarska, Hrvatska (uvjetno rečeno, jer mjestimično, na mnogim dijelovima toka Hrvatskoj pripadaju obje obale rijeke, iako im još uvijek nije u posjedu), Moldavija, Ukrajina).
Dunav se formira 1,4 kilometra istočno od Donaueschingena u Njemačkoj, spajanjem rječica Brigach i Breg, što se lokalno naziva izrekom „Brigach und Breg bringen die Donau zu Weg”.
Dunav teče oko 687 kilometara kroz Njemačku, od izvora blizu granice s Austrijom, te je treća po veličini rijeka u zemlji. Najveći gradovi koji se nalaze na rijeci su Tuttlingen, Sigmaringen, Ulm, Neu-Ulm, Ingolstadt, Regensburg, Straubing i Passau.
Desne pritoke rijeke su Iller u Neu-Ulmu, Lech kod Marxheima (istočno od Donauwörtha) i Isar kod Deggendorfa, kao i Inn u Passauu ; lijeve pritoke su Wörnitz u Donauwörthu, Altmühl poslije Kelheima, Naab i Regen kod Regensburga. Mnogo manjih rječica u također pritoke Dunava, kao što su Riß, Rot, Große Lauter, Blau, Günz, Brenz, Mindel, Zusam, Schmutter, Paar, Abens, Große Laber, Vils, te Ilz, Erlau i Ranna.
U Passauu s lijeve strane pritječe Ilz, nakon čega s desne strane pritječe Inn. Voda Inna koji dolazi s Alpa je zelena, dok je voda Dunava plava, a boja Ilza koja dolazi iz močvarnog područja je crna.
Među najzanimljivijim građevinama uzduž njemačkog Dunava su opatija Beuron, dvorac Sigmaringen, gotička katedrala u Ulmu koja ja najviša crkva na svijetu (161,6 m), opatija Weltenburg i Befreiungshalle koji se nalaze blizu Kelheima, kameni most (iz 1135.) i katedrala sv. Petra u Regensburgu, te Walhalla koji se nalazi desetak kilometara od Donaustaufa. Između opatije Weltenburg i Kelheima nalazi se pejzažno i geološki zanimljiva dolina Donaudurchbruch.
Dunav se često snažno povezuje s Austrijom, najviše radi činjenice što se Austro-Ugarska (popularno zvana „Dunavska monarhija”) protezala na oko 1 300 kilometara uzduž rijeke. Svjetski je popularan i bečki valcer Na lijepom plavom Dunavu.
Danas kroz teritorij Austrije teče samo oko 350 kilometara rijeke, što je čini šestom državom po dužini Dunava.
Skoro sve rijeke u zemlji završavaju u Dunavu, a time i u Crnom moru. Jedino je savezna pokrajina Vorarlberg dio riječnog područja Rajne (Sjeverno more), kao i jedan manji sjeverozapadni dio Donje Austrije koji je dio područja rijeke Lužnice (Vltava-Laba-Sjeverno more). Nekoliko kilometara iza Passaua nalazi se njemačko-austrijska granica nakon čega slijedi Schlögener Schlinge, područje u kojem rijeka mijenja smjer za 180°. Negdje 70 kilometara poslije granice, Dunav prolazi kroz Linz koji je treći po veličini grad u Austriji. Rijeka poslije prolazi kroz Mauthausen i Enns (na ušću rijeka Enns i Grein, gdje je najveća dubina austrijskog Dunava, a nakon 90 kilometara slijedi Melk s poznatom opatijom.
Poslije, rijeka prolazi na oko 36 kilometara kroz poznatu pitoresknu dolinu Wachau (na UNESCO-vom popisu svjetske baštine) koja se proteže od Dürnsteina do Kremsa. Blizu slovačke granice Dunav prolazi još i kroz austrijski glavni grad, Beč. Stoljećima je ovo bio najvažniji i najveći dunavski grad, ali danas dijeli svoj status s Budimpeštom i Beogradom. Rijeka je omogućila ovom gradu da postane veliko gospodarsko središte, a veliki značaj ima i danas. Kako bi se spriječile poplave, rijeka je umjetno regulirana. Grad je dobio ime po rijeci Wien (Wienfluss) koja se ovdje ulijeva u Dunav.
Važne austrijske pritoke su Inn (desna strana ; na njemačkoj granici), Aist (lijeva strana), Traun (desna strana), Enns (desna strana), Jivice (Ybbs) (desna strana), Traisen (desna strana), Kamp (lijeva strana), Wien (desna strana), Schwechat (desna strana) i Leitha (desna strana) koja je značajna po tome što je do 1921. služila kao granica s Ugarskom.
Beč je sjedište Međunarodne komisije za zaštitu Dunava (Internationale Kommission zum Schutz der Donau, IKSD), koja je osnovana 1998. godine.
Ulaskom u Slovačku rijeka čini prirodni granicu s Austrijom na udaljenosti od samo 45 kilometara od Beča, te prolazi kroz slovački glavni grad Bratislavu gdje se spaja s rijekom Moravom. Nakon toga Dunav čini i granicu Slovačke s Mađarskom. 
Od slovačkih gradova na Dunavu ovdje se nalazi i Komoran koji je važan grad mađarske manjine u zemlji i mjesto gdje se Váh, koji je najveća slovačka rijeka, ulijeva u Dunav. Prije mađarske granice se u Dunav još ulijevaju rijeka Hron u Štúrovu i rijeka Ipel u selu Chľaba.
Slijedeći tok Dunava koji dijelom oblikuje granicu između Mađarske i Slovačke, prvi važniji grad na rijeci je Győr, koji se nalazi na ušću Dunava i Rabe. Nedaleko od ušća s Ipelom, blizu mađarskog grada Szoba, Dunav u potpunosti prelazi granicu i ulazi u Mađarsku. Rijeka dalje svojim tijekom prolazi kraj planinskog lanca Börzsöny. Nedaleko od Višegrada, rijeka mijenja smjer za 90° prema jugu (okuka Dunava- Dunakanyar). Od te točke rijeka teče tim smjerom gotovo 500 kilometara, umjesto od zapada prema istoku kao što je do tad tekla.
Nakon toka od oko 40 kilometara, rijeka dolazi do Budimpešte koja je najveći grad na Dunavu (1,8 milijuna stanovnika) i glavni grad Mađarske. Od ove točke rijeka izlazi iz područja mađarskih brda i ulazi u Alföld (veliku mađarsku nizinu), kojoj je Dunav zapadna granica. Nakon prolaska kroz više manjih gradova, kao što su Dunaújváros, Baja, Pakša i Kalača (Kaloča), Dunav izlazi iz mađarskog teritorija nedaleko od Mohača.
Hrvatska ima 137 kilometara udjela u Dunavu. Rijeka u Hrvatsku ulazi u Batini koja se nalazi na granici Hrvatske s Mađarskom i Srbijom i završava blizu Iloka. Rijeka jednim dijelom služi kao prirodna granica između Hrvatske i Srbije. Najveći i najvažniji hrvatski grad na obali Dunava je Vukovar. Grad je teško stradao za Domovinskog rata i njegov gospodarski značaj kao hrvatske luke na Dunavu je opao. Nakon obnove, luka je ponovno dobila veliki značaj, pogotovo u teretnom prometu.  
Blizu Dunava je i Osijek, koji se nalazi oko 20 kilometara od ušća Dunava i Drave, koja je druga po veličini pritoka Dunava.
Na početku, Srbija dijeli Dunav s Hrvatskom, da bi kod Bačke Palanke rijeka u potpunosti skrenula u Srbiju (Vojvodinu). Dunav kroz Srbiju teče jugoistočno od hrvatske do rumunjske granice.
Prvi važniji grad kroz kojeg rijeka prolazi u Vojvodini je Apatin, čija općina graniči s Hrvatskom, a i koji se nalazi na udaljenosti od samo 25 km od mađarske granice. Sljedeći veći grad kroz koji protječe rijeka je Bačka Palanka. Nizvodno od ovog grada, rijeka prolazi kroz Novi Sad čiji su mostovi teško oštećeni za vrijeme NATO-vog bombardiranja 1999. godine. Kroz više od šest godina se promet kroz dva dijela grada odvijao pomoću pomoćnog mosta, što je onemogućavalo i plovidbu rijekom, a most je bio otvoren tri dana tjednom. Nakon što je 11. listopada 2005., ponovno pušten u promet obnovljeni „Most slobode”, plovidba Dunavom bez zapreka je ponovno postala moguća.
Nakon putovanja od 70 kilometara, Dunav dolazi do Beograda, koji je treći po veličini grad na rijeci s 1,6 milijuna stanovnika. Ovaj grad koji je naseljen već 7 000 godina je jedno od najstarijih stalno naseljenih mjesta na obalama Dunava. Grad je sagrađen na ušću Save u Dunav, kojim dominira tvrđava Kalemegdan. 
Svojim daljnim tijekom kroz Srbiju, rijeka prolazi kroz industrijske gradove Pančevo (gdje se u Dunav ulijeva Tamiš) i Smederevo (gdje se u Dunav ulijeva Morava). Rijeka dalje prolazi kraj tvrđave Golubac na ulasku u Đerdapsku klisuru. Dunav dalje čini granicu Srbije s Rumunjskom, a tu se nalaze i dvije hidroelektrane na rijeci Đerdap I i Đerdap II. Na srpskoj strani rijeke nalazi se Nacionalni park Đerdap unutar koje se nalazi ostaci Trajanovog mosta i Trajanova tabla.
Dunav cijelim svojim tokom kroz Bugarsku označava granicu te zemlje s Rumunjskom. Uzduž cijele te granice od 500 kilometara, postoji samo jedan most (Most prijateljstva) koji od 1954. godine spaja Ruse, koji je najveći bugarski grad na Dunavu, i rumunjski grad Giurgiu.
Iako se Dunav velikom dužinom proteže uz rub Bugarske, rijeka ima manji značaj nego u ostalim podunavskim zemljama. Budući da je ovo jedini plovan riječni put u zemlji i da se nalazi na sjeveru zemlje koji nije jako naseljen, Dunav je regionalno značajan za omanju trgovačku flotu.
Od dvanaest bugarskih luka na Dunavu, najznačajnije su Svištov, Ruse, Vidin, Nikopol, Lom i Silistra. U Svištovu rijeka doseže svoju najjužniju točku. Nakon toga Dunav se penje sjeverno i napušta teritorij Bugarske nakon grada Silistre.
Od svih zemalja kroz koje Dunav teče, Rumunjska ima daleko najveći udio u rijeci. 1 075 kilometara koji prolaze kroz Rumunjsku čine oko trećine ukupne dužine rijeke. Većim dijelom rijeka tvori granicu zemlje sa Srbijom i Bugarskom, da bi između Bărăgana i Dobrudže rijeka skrenula sjeverno, gdje prije ulijevanja u Crno more tvori granicu s Ukrajinom.
Prije dolaska do Đerdapske klisure (Željezna vrata) što je bio za plovidbu najopasniji dio Dunava, sve do umjetne regulacije u 1970-ima, rijeka prolazi jugozapadno od banatskih gorja, gdje se rijeka Olt ulijeva u Dunav blizu Islaza. Nakon Oršove, rijeka prolazi kroz Drobeta Turnu Severin. Ovdje rijeka skreće prema jugu i prolazi kroz Gruia, Pristol, Cetate i Calafat. Odavde rijeka nastavlja svoj put prema istoku i tvori 400 kilometara dugačku granicu s Bugarskom. Rijeka prolazi kroz gradove Corabia, Turnu Măgurele, Zimnicea, Giurgiu (koji se nalazi preko puta bugarskog grada Ruse), Olteniţa, gdje se rijeka Argeş ulijeva u Dunav, te Călăraşi. Dalje rijeka tvori zapadnu granicu Dobrudže i prolazi kroz gradove Cernavodă, Topalu, Hârşova, Giurgeni i Gropeni, prije dolaske u veće gradove  Brăila i Galaţi.
47 kilometara prije prolaska kroz ovaj zadnji grad, Dunav se dijeli u tri rukavca koji formiraju granice delte Dunava gdje rijeka prolazi kroz luke Tulcea i Sulina prije dolaska do Crnog mora koje se nalazi nešto istočnije. Stotinjak kilometara poslije Galaţija, tok Dunava tvori granicu Rumunjske s Moldavijom (na 570 metara) i Ukrajinom (ostatak granice uz sjeverni dunavski rukavac Kilija).
Kroz Moldaviju teče najmanji dio Dunava. Poslije ulijevanja rijeke Prut nizvodno od Galaţija, lijeva obala Dunava zalazi u moldavijski teritorij, te rijeka tvori 570 metara dugi dio granice između Rumunjske i Moldavije, blizu grada Giurgiuleşti. Moldavija je izvorno imala samo 340 metara udjela u rijeci, ali je 1999. godine Ukrajina ustupila, zbog razmjene, dodatnih 230 metara. Ispada da Ukrajini odluka o zamjeni teritorija s Moldovom i nije bila najmudrija jer je promet ukrajinske luke Odesa znatno opao nakon što je Moldova ubrzo na ustupljenom (zamijenjenom) teritoriju izgradila terminal kod grada Giurgiulesti.  
Iako ima pristup rumunjskoj luci Galaţi, te ukrajinskim lukama Reni, Izmail i Kilija, Moldavija planira iskoristiti svoj pristup Dunavu za izgradnju vlastite luke.
Nakon moldavijske granice, lijeva obala Dunava postaje ukrajinski teritorij, a sama rijeka tvori granicu između Rumunjske i Ukrajine na oko 47 kilometara. Dunav se dijeli na tri rukavca, od kojih dva, Sulina i Sfântu-Gheorghe teku kroz Rumunjsku, dok najsjeverniji rukavac Kilija (Chilia), služi kao granica na 56 kilometara i prolazi kroz ukrajinske luke Izmail, Kilija i Vilkovo gdje počinje kanal Dunav-Crno more. Nakon Vilkova, Kilijski rukavac u potpunosti ulazi u Ukrajinu, gdje se nekoliko kilometara dalje ulijeva u Crno more.
Na riječnom području Dunava razvile su se neke od najstarijih civilizacija u Europi. U neolitiku u sredini dunavskog područja postojala je kultura linearne keramike. U brončano doba na prostoru današnje Hrvatske postojala je razvijena Vučedolska kultura poznata po keramičkim radovima. Brojna nalazišta Vinčanske kulture koja datira iz 6. tisućljeća pr. Kr. do 3. tisućljeća pr. Kr., nalaze se uzduž Dunava.
U 7. stoljeću pr. Kr. su Grci krenuli uzvodno uz rijeku od Crnog mora kroz grad Tomis, današnju Constanţu. Njihovo putovanje je završilo blizu današnje granice Srbije i Rumunjske, gdje je zbog opasnog toka rijeke nastavak putovanja postao nemoguć. Od 37. godine je Dunav praktički cijelim svojim tokom tvorio granicu Rimskog imperija sa sjevernim narodima. Rimska ratna mornarica (Classis)  se ovdje uspješno borila protiv Germana, koji nisu imali načina suprotstaviti joj se. Marko Aurelije je zahvaljujući svojoj borbenoj floti pobijedio Markomane u više bitaka. Rimljani su uspješno dominirali rijekom sve do vladavine Valentinijana Prvog (364.-375.), jedina iznimka bilo je razdoblje od 256. do 259. godine. Širenje preko Dunava u Daciju je Rimljanima uspjelo tek nakon izgradnje mosta 101. godine, kod garnizonskog mjesta Drobete-Turnu Severina blizu Željeznih vrata, te nakon borbi 102. i 106. godine. Kao rezultat ove Trajanove pobjede, stvorena je provincija Dacija koja je opet izgubljena 271. godine.
Za vrijeme seobe naroda, od 3. do 5. stoljeća, mnogi su istočni narodi (Vandali, Vizigoti, Huni, Avari i Slaveni) koristili dolinu Dunava za ulazak u Europu.
U 9. stoljeću su uz Dunav na prostor današnje Mađarske iz Azije došli Mađari. Oni su zajedno sa slavenskim stanovništvom koje je ondje već živjelo, osnovali Ugarsku pod kraljem Stjepanom.
U vrijeme prvog križarskog rata, vojska Gotfrida Bujonskog (Godefroy de Bouillon) je od 1096. do 1099., putovala uz Dunav od Regensburga do Beograda (Route Charlemagne). Oko 340 godina poslije, turska je vojska iskoristila isti put, samo u suprotnom smjeru. Dunav je bio važan način prijevoza vojske, opreme i zaliha za vrijeme njihovog osvajanja jugoistočne Europe. Rijeka je Turcima omogućila brzo napredovanje, te su se 1440. godine odvile prve bitke za Beograd koji se nalazi 2 000 kilometara od ušća rijeke. Osvajanje grada uspjelo je tek 1521., a nekoliko godina kasnije, 1526. godine, je turska vojska uspjela pobijediti i Ugarsku (s Hrvatskom u sastavu) u Mohačkoj bitci. Budući da je kralj Ludovik II. ubijen tijekom bitke, zapadni dio Ugarske koji ne biva osvojen dolazi pod vlast Habsburgovaca. Taj događaj obilježava rođenje „Dunavske monarhije”.
Godine 1529., Turci dolaze do Beča, ali ga ne uspijevaju osvojiti. Osmansko širenje uz Dunav biva zaustavljeno, a nakon bitke kod Haršanja u Baranji 1687. godine, Turci počinju polako gubiti moć i teritorije. U ovom razdoblju najveću političku moć u regiji stječe Austro-Ugarska, dok Osmansko Carstvo ostaje jedan od najvažnijih političkih faktora u jugoistočnoj Europi, sve do skoro potpunog gubitka teritorija na Balkanu za vrijeme rusko-turskih ratova (1768.–1774.) i balkanskih ratova 1912.-1913. godine. Dunav za to vrijeme nije igrao samo važnu vojnu i trgovačku ulogu, već je bio i politička, kulturna i vjerska poveznica između istoka i zapada.
Nakon Drugog svjetskog rata, 1946. godine je stvoren novi dogovor o riječnom prometu koji je trebao zamijeniti Pariške ugovore iz 1921. godine. Sve zemlje na rijeci su sudjelovale na konferenciji u Beogradu 1948. godine, osim Njemačke i Austrije. Nakon potpisivanja sporazuma, dodatno je u Dunavsku komisiju primljena i Austrija. Savezna Republika Njemačka primljena je u komisiju tek 1998. godine, pedeset godina nakon Beogradske konferencije. Njen raniji ulazak u komisiju bio je onemogućen zbog protivljenja SSSR-a.
Najproslavljenije glazbeno djelo o Dunavu je slavni bečki valcer Na lijepom plavom Dunavu (njemački: An der schönen blauen Donau) kojeg je skladao Johann Strauss mlađi. Strauss je ovo djelo stvorio na putovanju Dunavom.
Drugi slavni valcer o Dunavu je Valovi Dunava (rumunjski: Valurile Dunării), rumunjskog skladatelja Iona Ivanovicija.
Rijeka je ostavila mnogo traga u kulturama dunavskih zemalja. Dunava se povezuje s mitologijom o podrijetlu Rumunja.
Uz brojne legende, mnogi su pisci također bili inspirirani Dunavom, od Ovidija pa do modernog mađarskog pisca Pétera Esterházya.
Dunav (Danubio), djelo Claudija Magrisa gdje se istražuje Dunav od izvora do ušća kroz povijest srednje Europe..
The Willows, kratka priča pisca horora Algernona Blackwooda čija se radnja odvija na putovanju Dunavom.
Dunavska škola, umjetnički pravac iz 16. stoljeća koji se razvio u austrijskom i bavarskom podunavlju i koji je orijentiran na slikanje pejzaža.
Filmski uradak Vers La Mer belgijske autorice Annike Leroy (87 minuta, 1999.), koji prikazuje Dunav od izvora do ušća.
Filmski uradak Im Juli njemačkog autora Fatiha Akina (95 minuta, 2000.) čija se tema odvija većinom uzduž Dunava.
Dunav je i tema kolekcije dokumentarnih filmova Ulrike Bartels, Joëla Jenina i Dietera Zeppenfelda.
Dunav sa stotinama kilometara dugačkim tokom prolazi kroz više klimatskih zona i raznolik okoliš, što objašnjava raznolikost biljnog i životinjskog svijeta uzduž rijeke. Unatoč ljudskom faktoru, u brojnim područjima rijeke je biološka raznolikost još uvijek velika, jednim dijelom zahvaljujući i brojnim ekološko zaštićenim područjima.
Ukupno uz Dunav živi više od 300  vrsta ptica. Rijeka se nalazi na jednom od najvažnijih europskih migracijskih putova za ptice, a u podunavlju su i područja važna za prezimljavanje, gniježdenje i odmor mnogih rijetkih vrsta kao što su velika ušara, alcedo atthis, orao štekavac, crna roda, crna lunja i falco rupicoloides. Parkovi Dunav-Auen, Kopački rit i delta Dunava su posebno zaštićena područja.
Dunav-Auen je i točka gdje se susreću regija Nežiderskog jezera, sliv Dunava i rijeka Morava. Ovaj okoliš je, posebno zimi, stanište velikog broja životinja, kao što su: siva guska, čigre, veliki ronac, patka batoglavica, močvarice, divlja patka. Ovdje žive i neke rijetke vrste kao: orao klokotaš, bukoč ili žutokljuni labud.
Drugo važno zimsko stanište je Park prirode Kopački rit koji pokriva močvarno netaknuto područje na sjeverozapadu Hrvatske na kojem živi više od 260 vrsta ptica, od kojih su neke vrlo rijetke kao orao štekavac.
U ornitološkom smislu, najvažnije područje je delta Dunava koja je glavno raskrižje migracijskih putova u Europi. U tom području dodiruju se europski i azijski životinjski svijet. Ovdje živi više od 300 vrsta ptica, između ostalih i pelikani, ždralovi, žličarke, ptice grabljivice i rijetka crvenovrata guska.
Tipične dunavske ribe, od kojih su neke endemične (iz roda mrene) – (lat. Barbus), podust, klenić, klen, deverika, šaran, krupatica, štuke, smuđ, grgeč, jegulje, bolen, mladica, kečiga i som, kao i krkuša te uklija.
Nekim vrstama riba prirodno je stanište pomaknuto zbog ljudskog djelovanja. Crnka (Umbra krameri), poznata i pod nazivom ruca, vrsta je štuke za koju se vjerovalo da je izumrla od 1975., ponovno je otkrivena 1992. godine. U delti Dunava živi više od 150 vrsta riba, kao što su: ribe iz roda jesetri, te moruna, šaran i mnoge druge.
Uzduž rijeke, nalazi se i veliki broj sisavaca, kao: kuna bjelica, kuna, obična lasica, jazavac, te divlja mačka, dabar i vidre. U delti žive i europska vidrica, vretica i tekunica. Dunav je stanište i brojnim vodozemcima i gmazovima, kao što su bjelica (smuk), zeleni gušter, zidna gušterica, bjelouška, livadna gušterica, grčka čančara, barska kornjača, te neke endemske vrste kao podunavski vodenjak. U delti Dunava je najveća raznolikost životinjskog svijeta.
Među vrstama mekog drveća, koja se često nalaze na aluvijalnim područjima su: bijela topola (Populus alba), bijela joha (Alnus incana), te bijela vrba (Salix alba). Od tvrdog drveća koje raste na aluvijalnom tlu tu su: poljski jasen (Fraxinus angustifolia), koji raste nizvodno od Beča, te brijest i hrast lužnjak. U vodama Dunava nalaze se i rijetke vodene biljke, kao što su Aldrovanda vesiculosa i Aldrovanda utricularia.
Dunav je važan izvor pitke vode za deset milijuna ljudi koji žive uzduž rijeke. U Baden-Württembergu, vodoopskrbno poduzeće koje pitkom vodom opskrbljuje područje između Stuttgarta, Bad Mergentheima, Aalena i okruga Alb-Donau, 30% vode od 30 milijuna kubičnih metara (2004. godine) čini prerađena dunavska voda. Drugi gradovi kao Ulm ili Passau koriste i veće količine dunavske vode kao vodu za piće.
U Austriji se 99 % vode za piće crpi iz podzemnih izvora, a dunavska vode se koristi samo u razdobljima velikih vrućina. Slično je i u Mađarskoj gdje 91 % pitke vode čini voda iz podzemnih izvora. Druge zemlje također slabo koriste vodu iz Dunava, zbog snažnog zagađenja. Samo mjesta na rumunjskoj obali koriste ovu vodu za piće, jer je rijeka na tom području ponovno čista (Drobeta Turnu-Severin, Delta Dunava).
Pet dunavskih zemalja koriste Dunav kao značajan izvor energije; Njemačka, Austrija, Slovačka, Srbija i Rumunjska. Drugim zemljama nedostaje teritorijalna kontrola za vlastitu izgradnju (Hrvatska, Bugarska i Moldavija kontroliraju samo jednu obalu rijeke), ili nemaju političku mogućnost, kao u Mađarskoj gdje je javno mišljenje negativno, ili tok rijeke jednostavno ne dopušta izgradnju kao u Ukrajini.
U Njemačkoj su prve hidroelektrane izgrađene pred kraj 19. stoljeća na gornjem toku rijeke, blizu Ulma. Ipak, Dunav veću važnost ima nizvodno, jer je u gornjem dijelu rijeke tok slab, pa je slaba i energetska iskoristivost.
Stanje u Austriji je potpuno drugačije. Iako je prva hidroelektrana izgrađena tek 1953. godine, Austrija je treća zemlja u Europi po proizvodnji hidroelektrične energije (poslije Islanda i Norveške), a 20% ukupne proizvodnje energije čine elektrane na Dunavu. Negativne posljedice ovakve proizvodnje energije su usporavanje toka rijeke i štetno djelovanje na okolne šume. Hidroelektrane stvaraju i umjetne barijere ribama i ostalim riječnim organizmima kojima se time ograničava slobono kretanje rijekom.
U Slovačkoj je hidroelektrična energija sa 16 % drugi izvor električne energije poslije ugljena. Najveći dio ove energije proizvodi centrala Gabčíkovo-Nagymaros, koja je prvobitno trebala biti korištena u suradnji s Mađarskom, što je kasnije odbačeno.
Danas je najveća hidroelektrična centrala u Europi hidroelektrana Đerdap, kojom od 1972., upravljaju Srbija i Rumunjska.
Dunav je plovan od Kelheima, gotovo 500 kilometara od izvora, pa do ušća u dužini od 2 415 km. Kanal Majna-Dunav koji utječe blizu Kelheima, stvara riječnu vezu između Sjevernog mora, kroz Rajnu i Majnu, i Crnog mora.
Uz stotine brodova hotela koji plove većinom između Passaua, Budimpešte i Crnog mora, postoje i brojni brodovi za jednodnevne izlete, posebno u Njemačkoj u području Passaua i u Austriji u regiji Wachau, kao i veliki broj manjih brodova.
Dunav je danas jedan od dva važna europska riječna puta za prijevoz tereta. Prvi riječni put je Rajna, gdje je promet 2000. godine bio oko 300 milijuna tona.
Suprotno teretnom prometu na Rajni, Dunav je doživio pad u prijevozu tereta između 1980. i 2002. s 90 na 30 milijuna tona. Ovaj pad prouzročili su brojni čimbenici:
Političke promjene u istočnoj Europi i prelazak na tržišnu ekonomiju uzrokovali su promjene u prijevozu gdje se smanjio riječni i povećao cestovni prijevoz;Prva jugoslavenska kriza između 1992. i 1995. koja je popraćena embargom UN-a, uzrokovala je snažan pad prometa rijekom;Druga jugoslavenska kriza između 1999. i 2002., kad je uništenjem mostova u Novom Sadu blokiran lokalni promet;Promjena u statističkoj metodi korištenoj od 1990. godine, kojom se isključuje lokalni promet na području manjem od dva kilometra 1990. godine.Otvaranjem kanala Majna-Dunav 1992. godine, povećan je promet u gornjem dijelu Dunava.
Važnost ribolova, od kojeg su na nekim mjestima preživljavale čitave zajednice u Srednjem vijeku, snažno je opala u 19. i 20. stoljeću. Primjerice u Njemačkoj, postoji samo jedan dunavski ribar između Straubinga i Vilshofena an der Donau. U Austriji se ribolov donekle prakticira oko Linza i Beča, ali je danas ipak najintenzivnije ribolovno područje u delti Dunava.
Područje Dunava je i vinogradarsko područje, pogotovo u Austriji i Mađarskoj. Regija koja proizvodi najkvalitetnije vino je Wachau u Austriji, gdje se većinom proizvode Grüner Veltliner, rizling i chardonnay. 
U Mađarskoj se vinova loza uzgaja skoro svuda uzduž Dunava između Višegrada i južne granice zemlje. Najvažniji mađarski vinski grad je Vác. Mađarska su vina izgubila dosta na kvaliteti u razdoblju prošlog režima, ali je od 1990-ih kvaliteta ponovno porasla.
U Njemačkoj se nešto malo vina proizvodi blizu Bacha an der Donau, između Regensburga i Straubinga. To je zadnji kulturni ostatak nekad cijenjenog bavarskog vina kojeg su pili Rimljani.
Za turizam na Dunavu, posebno su važne brojne povijesne lokacije uzduž rijeke i brojni pejzaži i nacionalni parkovi. Na nekim područjima na gornjem Dunavu koji nisu plovni, prakticira se vožnja kanuima, čamcima i pedalinama. U Njemačkoj i Austriji uzduž rijeke nalaze se i brojne uređene biciklističke staze. 
Kružna putovanja rijekom su vrlo popularna i česta između Beča i Budimpešte, a mnogi brodovi plove i od Passaua sve do delte. U vrhu sezone Dunavom plovi i više od 70 kružnih brodova.

Dustin Hoffman (rođen 8. kolovoza 1937.),  američki filmski glumac, dvostruki dobitnik Oscara, pet puta Zlatnog globusa, tri BAFTA-e i jednog Emmyja.
Hoffman je rođen u Los Angelesu, Kalifornija, u obitelji Lillian Gold, jazz pijanistice, i Harryja Hoffmana, koji je radio kao scenograf za studio Columbia Pictures prije nego što je postao prodavač namještaja. Obitelj Hoffman bila je židovska, iako on sam nije imao religiozni odgoj.
Hoffman je zajedno s Geneom Hackmanom dvije godine nastupao u kazalištu Pasadena Playhouse, a obojica su se našla na vrhu popisa onih "koji imaju najmanje šanse za uspjeh", budući da se nisu uklapali u tadašnji stereotip plavokosih i preplanulih glumaca. Odlučan da dokaže učiteljima da griješe, Hackman je otišao u New York i rekao Hoffmanu da ga nazove ako i on dođe tamo. Hoffman je slijedio prijateljev primjer i ubrzo se zaputio za New York, gdje je radio seriju čudnih poslova. Kako bi se uzdržavao, kratko je napustio glumu i počeo poučavati. Radio je i kao profesionalni tester miomirisa za proizvođača kave, Maxwell House. Znao se šaliti da bi mu izlaganje nosa uvijek pomoglo da preživi da nije uspio kao glumac. 1960. je dobio ulogu u manjem kazalištu, a 1961. u jednoj broadwayjskoj produkciji.
Hoffman je nakon toga počeo pohađati poznatu glumačku školu, Actors Studio, gdje je postao predstavnik metodične glume.
Početkom i sredinom šezdesetih, Hoffman je većinom nastupao u televizijskim serijama i filmovima. Filmski debi ostvario je u filmu The Tiger Makes Out 1967., zajedno s  Elijem Wallachom.
Mike Nichols, mladi i obećavajući redatelj, nominiran za Oscara za film Tko se boji Virginije Woolf?, 1966. je počeo birati glumce za svoj sljedeći film, Diplomac, adaptaciju istoimenog manje poznatog romana Charlesa Webba. Prvi izbor za ulogu Benjamina Braddocka, Warren Beatty, ubrzo je otpao. Drugi izbor bio je Robert Redford, koji je također htio ulogu, ali se složio s Nicholsom da je prešarmantan i prepopularan za ulogu skromnog, seksualno neiskusnog djevca.
Hoffman je trebao nastupiti u ulozi  nacističkog dramaturga Franza Liebkinda u filmu  Mela Brooksa iz 1968., Producenti. Jedne večeri je probudio Brooksa bacivši mali kamen u prozor njegova stana. Hoffman je rekao kako mu je agent sredio audiciju kod Mikea Nicholsa za glavnu ulogu u Diplomcu. Misleći da nikada neće dobiti ulogu jer se vjerojatno traži netko fizički atraktivan, Brooks mu je dopustio da otputuje u Los Angeles. Srećom po njega, Hoffman je na audiciju stigao s točnom dozom nespretnosti i neugodnosti koja se tražila za ulogu. Dan ili dva poslije, Brooks je primio vijest, pa je za ulogu Liebkinda angažirao Kennetha Marsa. Hoffman je angažiran, a produkcija je počela u ožujku 1967. U glavnoj ženskoj ulozi nastupila je Anne Bancroft, kao starija, seksualno promiskuitetna gđa. Robinson. Iako je razlika u godinama među likovima bila 20-25 godina, Hoffmana i Bancroft zapravo je dijelilo samo šest godina. Hoffmanu je bilo 29.
Za ulogu je nominiran za Oscara. Film je bio nominiran u kategoriji za najbolji film, a Nichols je odnio nagradu za najboljeg redatelja.
Nakon uspjeha ovog filma, drugi Hoffmanov film, Madiganovi milijuni - snimljen prije Diplomca - objavljen je na tragu glumčeva uspjeha. Ipak, doživio je neuspjeh na box-officeu.
Hoffman je bio jedan od kandidata za ulogu Ratsa Rizza u filmskoj verziji  Ponoćnog kauboja Jamesa Lea Herlihyja nakon što je producent Jerome Hellman vidio njegov one man show "Eh!". Završio je obuku kod Leeja Strasberga, a kako bi se posvetio ulozi, nazvao je producenta da se nađe s njim na uglu jedne ulice na Manhattanu. Bez producentova znanja, Hoffman se obukao beskućnik i prosio novac na ulicama. Kad je producent stigao, mislio je da čovjek obični prosac i dao mu nešto novca ne obraćajući pozornost. Nekoliko minuta poslije Hoffman mu je prišao i predstavio se. Šokiran, producent više nije razmišljao da li je Hoffman pravi izbor za ulogu.
U jednoj sceni Rizzo i Joe Buck (Jon Voight) prelaze ulicu u New Yorku, a jedan auto ih umalo ne pregazi. "Hej, ja hodam ovuda, ja hodam ovuda!", vikne Rizzo ljutito udarivši haubu auta. Citat je postao jedan od najslavnijih u filmskoj povijesti, a Američki filmski institut ga je izabrao kao 27. od 100 najboljih citata svih vremena. Hoffman je za Ponoćnog kauboja drugi put nominiran za Oscara. Ironično, i Hoffman i Voight su izgubili nagradu od Johna Waynea koji je igrao stvarnog kauboja u filmu Čovjek zvan hrabrost. Film je osvojio Oscara za najbolji film, jedini film za publiku stariju od 18 godina kojem je to pošlo za rukom. Osim toga, film je pokupio nagrade za režiju (John Schlesinger) i najbolji adaptirani scenarij.
Hoffman je sada mogao dobiti uloge o kojima je prije deset godina mogao samo sanjati. Umjesto nastupa u skupim holivudskim filmovima, Hoffman je birao uloge manjeg opsega, koje su bile više okrenute prema samom liku.
Pod režijom Arthura Penna, Hoffman je u filmu Mali veliki čovjek (1970.) glumio Jacka Crabba od njegove tinejdžerske dobi do 121. godine. Crabb je čovjek koji se na samrti prisjeća svojeg života punog borbe i pustolovina. Preteča filmova kao što je Forrest Gump, film prikazuje Crabba usred povijesnih događaja, kao što je Bitka na Little Bighornu uz generala Custera. Uglavnom komičan, film su kritičari uglavnom hvalili, ali je ostao bez nominacija osim nominacije za najboljeg sporednog glumca, Chiefa Dana Georgea.
U filmu Tko je Harry Kellerman i zašto govori te ružne stvari o meni? (1971.) Hoffman je opet nastupio u potpuno drukčijoj ulozi od prethodnih. U filmu - mračnoj humornoj drami u režiji Ulua Grosbarda - Hoffman glumi neispavanog i iznimno uspješnog rock, pop, reklamnog i glazbenog skladatelja koji se nalazi u životnoj krizi koja se odražava na njegove ljubavne veze dok anonimni čovjek zvan Harry Kellerman počinje širiti podrugljive laži o njemu.
Sljedeći su bili Psi od slame. U svojem drugom filmu poslije Divlje horde, redatelj Sam Peckinpah je stvorio jedan od najzaprepašćujućih prikaza društvenog nasilja ikada viđenih na filmu. Hoffman (protiv svoje volje, prisiljen ugovorom) je utjelovio Davida, Amerikanca koji se sa suprugom (Susan George) seli u njezino rodno selo u ruralnoj Engleskoj, dok ih okružuju nasilni muškarci s pohotnim namjerama. Film slikovito prikazuje primitivno fizičko i seksualno nasilje na šokantan način, što je podijelilo kritiku i publiku. Ipak, film je pronašao publiku među onima koji su Peckinpahov redateljski stil smatrali revolucionarnim.
Zajedno sa Steveom McQueenom i pod režijom Franklina J. Schaffnera, Hoffman je snimio svoj najveći film dotada. Papillon je govorio o zatvorenicima na otočkom zatvoru koji planiraju svoj bijeg. Film je Americi zaradom četiri puta nadmašio budžet. U eksperimantalnom filmu Boba Fossea Lenny, Hoffman je portretirao pionira stand-up komedije Lennyja Brucea, njegovu karizmu na pozornici do njegova tragičnog pada. Hoffman je uspio vjerno prikazati Brucea zahvaljujući ponajviše sačuvanim audio i video snimkama. Film je bio nominiran za šest Oscara, uključujući one za najbolji film, redatelja i najboljeg glumca (Hoffman). Bila je to njegova treća nominacija u sedam godina.
Manje od dvije godine nakon afere Watergate koja je završila ostavkom predsjednika Nixona, redatelj Alan J. Pakula je na celuloidnu vrpcu prenio priču o istrazi Boba Woodwarda i Carla Bernsteina koji su otkrili pozadinu priče o skandalu. Hoffman je utjelovio Carla Bernsteina, a Robert Redford Boba Woodwarda, dok je film zaradio osam nominacija za Oscara, iako nijednu za Hoffmana i Redforda.
Udruživši se ponovno s Johnom Schlesingerom poslije Ponoćnog kauboja, Hoffman je nastupio u Maratoncu, filmu o ljudskoj psihi pod pritiskom konfuzije, patnje i mučenja. Film je bio temeljen na istoimenom romanu Williama Goldmana, koji je sam adaptirao u scenarij. Hoffman se u Maratoncu ponovno suočio s temama opasnosti i gnjeva koje je već obradio u Psima od slame, iako je ovaj film bio nešto konvencionalniji. Laurence Olivier nastupio je u ulozi dr. Cristiana Szella ili Josefa Mengelea ("Bijeli anđeo"), sadističkog nacista koji je mučio bezbroj Židova u Auschwitzu. Hoffmanov lik se nađe usred Szellova plana o krijumčarenju dijamanata iz Amerike.
U najslavnijoj sceni filma, Olivier muči Hoffmana dok ponavlja naizgled nesuvislu rečenicu: "Je li sigurno?" Američki filmski institut izabrao je taj citat kao 70. najbolji svih vremena. Kako bi postigao izgled izmorenosti svog lika u ovoj sceni, Hoffman nije spavao dva dana. Tijekom snimanja, Olivier je rekao Hoffmanu: "Pokušaj glumiti... To je puno lakše!" Iako mnogi vjeruju da je to bila šala na račun Strasbergova načina metodične glume, sam Hoffman, koji je dugo godina poricao priču, sada tvrdi da je Olivier mislio na to kako Hoffman previše tulumari (pravi razlog zbog kojeg nije spavao) kako bi se otresao depresije i boli nakon razvoda.
Za scenu u kojima se Hoffman pojavljuje bez daha, trčao bi pola milje do trenutka kad bi Schlesinger rekao "akcija". Nakon ovog filma, Hoffman je rekao kako više neće glumiti "mlade" uloge kao što je bila ona studenta u Maratoncu (bilo mu je 40 kad je film objavljen).
Originalno zamišljen kao njegov redateljski debi, film Zločin u krvi je bio Hoffmanov omiljeni projekt još otkako je pročitao roman Edwarda Bunkera. Odustao je od režiranja i predao ga Ulu Grosbardu. Hoffman je glumio lopova koji, nakon što je pušten iz zatvora, odlučuje živjeti normalnim životom. Planovi mu se izjalove zbog njegova socijalnog radnika koji ga prisiljava da se vrati kriminalu. Film je temeljen na Bunkerovim iskustvima.
S filmom Agatha,  Michaela Apteda, doživio je svoj prvi pravi neuspjeh. Krilatica filma opisuje ga kao "fikcionalno rješenje za misteriju stvarnog nestanka Agathe Christie". U ulozi Agathe Christie nastupila je Vanessa Redgrave. Kontroverze su se dodatno pojačale kad je scenarij izmijenjen kako bi se prilagodio Hoffmanovu zvjezdanom statusu. Producent Agathe David Puttnam ostavio se produkcije i zakleo se da nikad više neće raditi s Hoffmanom.
Kramer protiv Kramera, redatelja Roberta Bentona, prikazao je Hoffmana kao radoholičara Teda Kramera kojeg neočekivano ostavlja žena, a on sam mora odgojiti njihova sina. Povrijeđen i osupnut, Ted je prisiljen pomiriti svoje prioritete: uspjeh u oglašavanju i samohrano roditeljstvo. Shvaća što je uistinu važno i otkriva da je prekasno odrastao. Hoffman je nastupio zajedno s Meryl Streep u filmu koji mu je donio njegova prvog Oscara. Film je nagrađen kao najbolji film, kao i Streep (najbolja sporedna glumica) i redatelj Benton.
U filmu Tootsie Sydneyja Pollacka, Hoffman je portretirao Michaela Dorseyja, glumca u proboju koji ne može pronaći angažman zbog stigme "teškog glumca". Suočen s prijetnjom potpunog neuspjeha i siromaštva, Michael smišlja plan: odijeva se kao žena (Dorothy Michaels) i dobiva ulogu u sapunici. Ne samo da dobiva posao, nego postaje i jako popularan lik u seriji. Da bi stvari bile još gore, zaljubljuje se u kolegicu (Jessica Lange) koja nažalost ne zna da je Dorothy Michaels zapravo Michael Dorsey.
Tootsie je bila nominirana za deset Oscara, uključujući najboljeg glumca (Hoffman), najbolji film i redatelja. Film će osvojiti jedan, onaj za najbolju sporednu glumicu (Lange). Film je došao na zao glas zbog svađa na setu između Pollacka i Hoffmana, što se prenijelo i na film kad je Hoffman inzistirao da Pollack odigra Dorseyjeva agenta. Pollack je naveo Hoffmana i ovaj film kao razloge zašto se upustio i u glumačku karijeru.
Nakon toga se okrenuo televiziji u ulozi Willyja Lohmana u Smrti trgovca, za koju je nagrađen Emmyjem za najboljeg glumca u TV filmu ili miniseriji. Za istu će ulogu osvojiti i Zlatni globus.
U filmu Elaine May, Ishtar, Hoffman i Warren Beatty glume dva hotelska pjevača koja se nađu zapleteni u mreži špijunaže. Film je slabo ocijenjen te je bio nominiran za tri "nagrade" Razzie, iako ne za Hoffmana.
Kišni čovjek Barryja Levinsona prati ponovni susret dvojice braće nakon smrti njihova otuđenog oca. Jedan, Charlie Babbitt (Tom Cruise) je zaduženi prodavač auta dok je drugi, Raymond Babbitt (Hoffman), institucionalizirani autist. Saznavši da je Raymondu pripalo sve očevo bogatstvo, Charlie (koji nikad nije saznao da ima brata) odvodi Raymonda iz ustanove. Kako Raymond obija letjeti, prisiljeni su odvesti se autom do Kalifornije. Tijekom puta, Charlie se mijenja.
Kako Hoffman ne pokazuje nikakve emocije tokom cijelog filma, bila je potrebna velika vještina da se Cruiseova transformacija učini vidljivom publici. Kako je Hoffmanova praznina tako snažna, publika ga zamišlja onakvog kako ga želi zamišljati i osjeća suosjećanje. Hoffmanovu profinjenu izvedbu mnogi su nazvali najboljom svih vremena. Ta izvedba mu je donijela drugog Oscara, a film je osvojio još tri, za najbolji film, redatelja i scenarij. Kad je primao nagradu, Hoffman se obratio ostalim nominiranim glumcima riječima da je u redu ako nisu glasovali za njega jer, "Dečki, nisam ni ja za vas."
Nakon zahtjevnog Kišnog čovjeka, Hoffman se spustio stepenicu niže s legendarnim redateljem Sidneyjem Lumetom u kriminalističkoj komediji Obiteljski posao, zajedno sa Seanom Conneryjem i Matthewom Broderickom. Film nije prošao najbolje ni kod kritike, a ni na box-officeu.
Tijekom devedesetih Hoffman će se pojaviti u mnogim visokobudžetnim filmovima. Warren Beatty je režirao filmsku adaptaciju Dick Tracyja te nastupio u naslovnoj ulozi. Hoffman mu je učinio uslugu i pojavio se u manjoj ulozi pod teškom šminkom. Glumio je Mumblesa, neodlučnog cikavca koji priča iznimno brzo. Film je bio hit među kritikom i na box-officeu.
Hoffman se nakon toga udružio s redateljem Kramera protiv Kramera, Robertom Bentonom, za neslavni film Billy Bathgate. U filmu, naslovni lik (Loren Dean) počinje napredovati u organiziranom kriminalu dvadesetih i tridesetih godina. Šef (Hoffman) promiče Billyja i postaje njegov mentor, u isto vrijeme kad se sindikati počinju raspadati. Film je doživio neuspjeh na gotovo svim poljima, kritički i financijski.
U svojem najvećem filmu do tada, Hoffman je nastupio u naslovnoj ulozi Kapetana Kuke u filmu Kuka Stevena Spielberga. Robin Williams pojavio se kao odrasli Petar Pan, koji se vraća u Nigdjezemsku nakon što mu je Kapetan oteo djecu. S budžetom od 70 milijuna dolara, Kuka je bio najskuplji Spielbergov film do tada, a ostvario je veliki uspjeh na box-officeu. Hoffman je bio nominiran za Zlatni globus.
U filmu Stephena Frearsa, Slučajni junak, Hoffman je glumio sitnog lopova koji spašava nekoliko ljudi iz avionske nesreće dok traži plijen među ostacima. Nakon što se pojavi njegova slika, novinarka (Geena Davis) počinje potragu za njim koja uključuje milijunsku nagradu. Umiješa se puno simpatičniji lutalica (Andy Garcia) koji počne tvrditi da je on junak. Film nije ostvario komercijalni uspjeh, a i kritike su bile podijeljene.
Nakon velikog hita Na vatrenoj liniji, redatelj Wolfgang Petersen odlučio je snimiti film o ebola virusu, tadašnjoj prijetnji. Glavna uloga bila je namijenjena  Harrisonu Fordu. Kad je Ford odbio, producenti su se obratili Hoffmanu, koji je prihvatio ulogu. Uz Rene Russo, Kevina Spaceyja, Morgana Freemana, Cubu Gooding Juniora i Donalda Sutherlanda, Hoffman je glumio zviždača kojeg svi ignoriraju. Film je zaradom pokrio budžet, ali bez velikog profita. Film je, za jedan holivudski film, zaradio iznadprosječne kritike.
U Vremenu osvete redatelja Barryja Levinsona (Kišni čovjek), četiri prijatelja iz djetinjstva se sastaju nakon krvave osvete protiv svog zlostavljača iz djetinjstva. Hoffman je glumio razvikanog pravnog zastupnika Dannyja Snidera. Film je uz dobre recenzije i pristojan komercijalni uspjeh stekao kultni status, a naknadno je objavljen na VHS-u i DVD-u.
Uz Johna Travoltu, Hoffman je nastupio u filmu popularnog grčkog redatelja Coste Gavrasa, Ludi grad, koji govori o čovjeku koji nakon što je izgubio posao uzima taoce u povijesnom muzeju. U filmu, Hoffman je portretirao Maxa Bracketta, izraubanog novinara koji se nađe u muzeju tijekom otmice i iskorištava situaciju kako bi oživio karijeru. Film se nije dugo zadržao u kinima zbog loših kritika i katastrofalnog odaziva.
Radeći s Barryjem Levinsonom treći put, Hoffman je u filmu Predsjedničke laži glumio inteligentnog televizijskog producenta Stanleyja Motesa. U filmu je nastupio i Robert De Niro kao washingtonski spin-doktor Conrad Brean, čovjek angažiran kako bi stvorio rat da bi se prikrio predsjednički seks-skandal. Kad se De Niro obrati Hoffmanu, shvaća da rješenje polako postaje još jedan veliki problem.
Film je snimljen za manje od mjesec dana. Hoffmanovu izvedbu su mnogi proglasili jednom od najboljih u karijeri, a donijela mu je i sedmu nominaciju za Oscara.
Nakon toga je počela nova suradnja s Levinsonom, ovaj put na adaptaciji  Sfere Michaela Crichtona. Film govori o skupini znastvenika poslanih na dno Južnog Pacifika kako bi istražili misteriozno plovilo, za koje se ispostavlja da je svemirski brod koji se srušio u ocean stoljećima prije. Hoffman glumi vođu tima, koji uključuje Sharon Stone, Samuela L. Jacksona, Petera Coyotea, Queen Latifah i Liewa Schreibera. Nakon što ga je dočekalo pregršt negativnih recenzija, film u Americi nije uspio pokriti ni pola budžeta.
U novom tisućljeću, Hoffman je nastupao uglavnom u sporednim ulogama u studijskim filmovima. Kao Ben Floss u filmu Ljubav na mjesečini (2002.), Hoffman je glumio oca nedavno preminule žene, dok je Jack Gyllenhaal nastupio kao zaručnik djevojke, a Susan Sarandon kao njezina ožalošćena, slobodoumna žena. Ljubav na mjesečini, redatelja i scenarista Brada Silberlinga, primarno se fokusira na Gyllenhaalov lik dok troje ljudi zajedno pokušavaju prevladati tugu. Iako film u Americi nije prošao najbolje, zaradio je pozitivne kritike.
Radeći s Edwardom Burnsom, Andyjem Garciom i Rachel Weisz, pod režijom Jamesa Foleyja, Hoffman je u filmu Povjerljivo glumio mafijaškog šefa Winstona Kinga. U filmu, Burnsov lik obavlja jedan posao za Hoffmana kako bi platio novac koji mu je nesvjesno ukrao. S budžetom od 15 milijuna dolara, film u domaćim kinima nije uspio zaraditi ni toliko. Ipak, cifra je jedva nadmašena u kinima u ostatku svijeta.
U |Odmetnutoj poroti Garyja Fledera, adaptaciji bestselera Johna Grishama, Hoffman je konačno dobio priliku raditi sa svojim prijateljem Geneom Hackmanom. U filmu, John Cusack i Rachel Weisz portretiraju dva važna faktora u velikom suđenju za ubojstvo, jedan u poroti, radeći iznutra, a drugi izvana. Hoffman je utjelovio tužitelja, dok Hackman igra savjetnika obrane po pitanju porote. U ključnoj i dramatičnoj sceni, Hoffmanov i Hackmanov lik se posvađaju u sudskoj kupaonici. Dvojica prijatelja ponavljala su ovu scenu nekoliko dana. Unatoč dobrim recenzijama, film je slabo prošao na box-officeu, ne uspjevši vratiti 60 milijuna dolara budžeta u američkim kinima.
U biografskom filmu Marca Forstera, San za životom J.M. Barrieja, Hoffman se pojavio u manjoj ulozi vlasnika kazališta Charlesa Frohmana. Film u kojem su nastupili Johnny Depp, Kate Winslet, Julie Christie i Freddie Highmore zaradio je odlične kritike te ostvario veliki komercijalni uspjeh. Nominiran je za sedam Oscara. U filmu Ja volim Huckabees Davida O. Russella, Hoffman je glumio Bernarda, polovicu egzistencijalističkog detektivskog tima (drugi dio je Lily Tomlin), kojeg unajmljuju kako bi špijunirao Alberta (Jason Schwartzman) kako bi odgovorio na njegova pitanja o smislu njegova života i prirodi slučajnosti. Kritike su bile podijeljene, uspjeh je izostao, ali je film ipak postao instant hit.
Upoznajte Fockerove (2004.) je bila komedija i nastavak filma Upoznajte roditelje u kojem se Hoffman pojavio s Robertom De Nirom i Benom Stillerom. Film je režirao Jay Roach. Uz Hoffmana, De Nira i Stillera, u filmu su se pojavili i Barbra Streisand, Ten Polo, Tim Blake Nelson i Owen Wilson. Bila je to jedna od najuspješnijih komedija u povijesti, a Hoffman je osvojio MTV-jevu nagradu za najbolju izvedbu u komediji.
Hoffman ima dvoje djece (Karinu i Jennu) sa svojom prvom suprugom Anne Byrne, i četvero (Jacob, Maxwell, Rebecca i Alexandra) s drugom ženom, Lisom Gottsegen, koja je odvjetnica.

Dva metra pod zemljom (eng. Six Feet Under) je američka televizijska serija koju je kreirao i producirao Alan Ball. Serija je s emitiranjem započela na kabelskoj mreži HBO u SAD-u 3. lipnja 2001. godine, a završila 21. kolovoza 2005. godine. Sveukupno je snimljeno i prikazano 5 sezona, odnosno 63 epizode. Seriju su producirali Actual Size Films i The Greenblatt/Janollari Studio, a snimana je na različitim lokacijama u Los Angelesu te u holivudskim studijima. Radnja serije vrti se oko obitelji Fisher koja vodi obiteljsko pogrebno poduzeće u Los Angelesu te oko njihovih prijatelja i ljubavnika. Serija prati živote svih likova kroz pet godina. Glavnu glumačku postavu predvode Peter Krause, Michael C. Hall, Frances Conroy, Lauren Ambrose, Freddy Rodriguez, Mathew St. Patrick i Rachel Griffiths koji portretiraju sedam glavnih likova serije. 
Serija Dva metra pod zemljom pobrala je hvalospjeve svjetskih kritičara, pogotovo u glumačkim i scenarističkim kategorijama te se konstantno nalazila u vrhu gledanosti HBO programa. Često je opisivana kao jedna od najboljih serija svih vremena s jednom od najboljih završnih epizoda televizijskih serija u povijesti. Osvojila je mnogobrojna priznanja, uključujući devet prestižnih televizijskih nagrada Emmy, tri nagrade udruženja glumaca, tri nagrade Zlatni Globus i nagradu Peabody.
Serija započinje dolaskom Nathaniela Fishera, sina tragično preminulog direktora pogrebnog poduzeća, u Los Angeles koji nakon smrti svog oca nevoljko pristaje preuzeti obiteljski posao zajedno sa svojim bratom Davidom. Uz njih dvojicu, obitelj Fisher sastoji se još od udovice (njihove majke) Ruth i najmlađe kćerke (njihove sestre) Claire. Jedini zaposlenik pogrebnog poduzeća koji nije član obitelji je pogrebnik Federico Diaz, oženjeni mladić, otac dvojice mladih sinova. U avionu, na putu do Los Angelesa, Nate upoznaje Brendu Chenowith s kojom ulazi u dugu i vrlo kompliciranu ljubavnu vezu. Brenda ima i bipolarnog brata Billyja. U prvoj epizodi gledatelji također saznaju da je Nateov brat David homoseksualac i da se već neko vrijeme nalazi u sretnoj vezi s Keithom. Tijekom serije njih dvojica nekoliko puta će prekidati i ponovno se vraćati jedan drugome.
S jedne strane serija je konvencionalna obiteljska drama koja se bavi temama kao što su osobne veze, nevjera i religija. S druge strane, serija je posebna po tome što se bavi temom smrti koju istražuje na nekoliko nivoa (osobnom, religijskom i filozofskom). Svaka epizoda počinje sa smrću koja uključuje sve mogućnosti - od utapanja preko srčanog udara pa sve do iznenadne smrti bebe - i upravo ta smrt postavlja temelje radnje svake epizode dopuštajući likovima, s obzirom na trenutne događaje u njihovim životima, da se na neki način poistovjete s istom. Uz sve to, serija također sadržava i velike doze crnog humora i nadrealizma. 
Jedna od stvari koja se dosta često ponavlja u seriji su i izmišljeni razgovori s pokojnima; na primjer Nate, David i Federico ponekad "razgovaraju" s osobom koja je umrla na početku epizode dok ju balzamiraju ili tijekom samog sprovoda. Ponekad se razgovori odvijaju i s osobama koje su već ranije umrle, pogotovo s Nathanielom Fisherom (Nateovim, Davidom i Clairinim ocem). Kreator serije Alan Ball objašnjava takve scene kao one koje svatko od nas vodi u svojoj glavi, a koje su u ovoj seriji prikazane eksplicitno.
Premda je glavnu radnju serije i same likove kreirao Alan Ball, postoje određene kontroverze oko toga kako je serija zapravo nastala. Prema jednoj teoriji, Ball je izjavio da je osmislio premisu serije nakon smrti svoje sestre i oca. Međutim, u jednom intervjuu rekao je da mu je predsjednica zabavnog programa HBO-a, Carolyn Strauss, predložila ideju o seriji. Zabilježena je i tužba za povredu autorskih prava koju je podnijela scenaristica Gwen O'Donnell, a koja je tvrdila da je upravo ona originalna začetnica ideje serije koju je kasnije Strauss predložila Ballu; Sud u konačnici nije odlučio u njezinu korist. Ball je u jednom intervjuu izjavio: "Kada sam otišao u HBO, nakon što je pročitala prvu verziju scenarija, Carolyn Strauss je rekla: Ovo je jako, jako dobro. Volim likove, volim situacije, ali sve mi se čini suviše sigurnim. Možeš li samu radnju napraviti malo više sjebanom? To u Hollywoodu ne čujete često i sve što sam pomislio u tom trenutku bilo je: Wow!. Sve to dalo mi je volju i želju da istražim mogućnosti još dublje, da pišem što mračnije, da napravim seriju što kompliciranijom."
Serija Dva metra pod zemljom fokusirana je na ljudski moral i živote onih koji se svakodnevno bave istim. Tijekom razgovora o konceptu serije, kreator Alan Ball elaborirao je pitanja koje je postavila prva epizoda:
Obitelj Fisher služi kao temelj kojim se istražuju ova pitanja u seriji. Tijekom svih 5 sezona, odnosno 63 epizode, glavni likovi doživjet će krize koje će direktno utjecati na njihov životni okoliš. Alan Ball ponovno se poistovjećuje s takvim iskustvima, a također objašnjava i sam naslov serije koji je zapravo stalni podtekst:
Kreator serije je Alan Ball koji je također bio i izvršni producent tijekom cijelog trajanja iste. Robert Greenblatt i David Janollari također su bili izvršni producenti, a jedna od stalnih produkcijskih kompanija je bila The Greenblatt Janollari Studio. Ostali producenti su bili Lori Jo Nemhauser i Robert Del Valle.Scenaristička ekipa sastojala se od kreatora Alana Balla koji je sveukupno napisao devet epizoda uključujući prvu i posljednju epizodu serije. Scenaristi koji su pisali seriju tijekom njezinog cjelokupnog trajanja su bili Rick Cleveland koji je napisao osam epizoda i postao izvršni producent serije u petoj sezoni; Kate Robin koja je također napisala osam epizoda i postala producentica u petoj sezoni; te Bruce Eric Kaplan koji je napisao sedam epizoda i postao izvršni producent u četvrtoj sezoni. Christian Williams nalazio se u ekipi samo tijekom prve sezone, a autor je dvaju epizoda. Laurence Andries i Christian Taylor napisali su svaki po tri epizode u prve dvije sezone, a također su bili i producenti serije u tom razdoblju. Scott Buck i Jill Soloway pridružili su se seriji u drugoj sezoni i ostali do kraja, a svatko od njih napisao je sedam epizoda. Buck je postao izvršni producent u četvrtoj sezoni, a Soloway u petoj. Posljednji scenaristi koji su se pridružili ekipi bili su Craig Wright i Nancy Oliver tijekom treće sezone. Wright je napisao šest epizoda i u petoj sezoni postao producent serije, a Oliver je napisala pet epizoda i postala ko-producentica u petoj sezoni.
Kreator Alan Ball također je i režirao nekoliko epizoda, uključujući prvu i posljednju epizodu serije. Dan Attias režirao je šest epizoda između druge i pete sezone. Kathy Bates (koja je u seriji također i glumila lik Bettine), Michael Cuesta, Rodrigo Garcia i Jeremy Podeswa režirali su pet epizoda svaki. Michael Engler, Daniel Minahan i Alan Poul (koji je također bio i izvršni producent serije) režirali su četiri epizode svaki. Miguel Arteta režirao je tri epizode dok je Nicole Holofcener režirala dvije. Po jednu epizodu režirali su Peter Care, Alan Caso, Lisa Cholodenko, Allen Coulter, Adam Davidson, Mary Harron, Joshua Marston, Jim McBride, Karen Moncrieff, John Patterson, Matt Shakman, Alan Taylor, Rose Troche i Peter Webber.
Glavnu temu serije iz uvodne špice napisao je skladatelj Thomas Newman za koju je 2002. godine osvojio prestižnu televizijsku nagradu Emmy u kategoriji naslovne glazbene teme te dvije nagrade Grammy 2003. godine za najbolju instrumentalnu glazbu i najbolji instrumentalni aranžman.
Između treće i pete sezone zvuk je miksao Bo Harwood, a za svoj rad nominiran je 2004. godine za nagradu Cinema Audio. 
U razdoblju od druge do pete sezone svaka sezona sadržavala je teaser najavu prije vlastite premijere. Pjesme koje su upotrebljavane u tim najavama za sezone su bile "Heaven" skupine Lamb za drugu sezonu; "A Rush of Blood to the Head" skupine Coldplay za treću sezonu; "Feeling Good" u izvedbi Nine Simone za četvrtu sezoonu; "Breathe Me" u izvedbi Sie Furler za petu sezonu (potonja pjesma također je iskorištena i za završnu montažnu sekvencu same serije u posljednjoj epizodi). Sve navedene pjesme nalaze se na oba službena soundtracka serije. 
Glazbeni supervizori tijekom cijelog trajanja serije bili su Gary Calamar i Thomas Golubić koji su također bili i producenti oba soundtracka serije.
Godine 2002. serija Dva metra pod zemljom nominirana je u 11 kategorija prestižne televizijske nagrade Emmy za svoje prve dvije sezone, uključujući i nominaciju u kategoriji najbolje dramske serije. Kreator serije Alan Ball osvojio je nagradu u kategoriji najbolje režije (Pilot epizode), a Patricia Clarkson osvojila je nagradu u kategoriji najbolje gostujuće glumice u dramskoj seriji. Ostatak glumačke postave (Michael C. Hall, Peter Krause, Frances Conroy, Rachel Griffiths, Freddy Rodriguez i Lauren Ambrose) bili su nominirani u različitim glumačkim kategorijama. Gostujuće glumice Lili Taylor i Illeana Douglas također su bile nominirane u svojim kategorijama. Serija je 2003. godine dobila 9 nominacija za nagradu Emmy za svoju treću sezonu uključujući i onu u kategoriji najbolje dramske serije. Peter Krause, Frances Conroy, Lauren Ambrose, Rachel Griffiths, James Cromwell i Kathy Bates su zaradili nominacije u različitim glumačkim kategorijama. Alan Poul nominiran je za najbolju režiju (epizoda Nobody Sleeps), a Craig Wright dobio je nominaciju za najbolji scenarij (epizoda Twilight). Godinu dana kasnije serija je nominirana u dvije najvažnije kategorije - najbolja dramska serija i glavna glumica (Frances Conroy). Za svoju posljednju, petu sezonu serija je nominirana u 6 glavnih kategorija uključujući one za najbolji scenarij i režiju (Alan Ball za posljednju epizodu serije, Everyone's Waiting). Patricia Clarkson ponovno je osvojila nagradu za gostujuću glumicu, a Peter Krause, Frances Conroy i Joanna Cassidy bili su nominirani u različitim glumačkim kategorijama.Dva metra pod zemljom proglašena je najboljom dramskom serijom 2001. godine na dodjeli Zlatnih globusa, a nominacije u istoj kategoriji ponovila je za drugu i treću sezonu (2002. i 2003. godine). Peter Krause bio je nominiran za najboljeg dramskog glumca 2001. i 2002. godine. Rachel Griffiths osvojila je nagradu Zlatni globus u kategoriji najbolje sporedne glumice u seriji, mini-seriji ili TV-filmu za prvu sezonu (2001. godine), a godinu dana kasnije nominirana je u kategoriji glavne glumice u dramskoj seriji. Frances Conroy osvojila je Zlatni globus za najbolju glumicu u dramskoj seriji 2003. godine za treću sezonu.Što se nagrade Udruženja glumaca tiče kompletna glumačka postava nagrađena je 2002. i 2003. godine, a dobila je nominacije 2001., 2004. i 2005. godine. Peter Krause bio je nominiran u kategoriji najboljeg glumca u dramskoj seriji 2001. i 2003. godine, a Frances Conroy osvojila je nagradu za najbolju glumicu u dramskoj seriji 2003. godine.
Iako je Nova TV u Hrvatskoj emitirala kompletnu seriju, niti jedna sezona nije izdana na DVD-ovima. Za europsko tržište (2. regija) izdano je svih pet sezona te jedno kolekcionarsko izdanje kompletne serije.

12 majmuna (eng. 12 Monkeys) američki je znanstveno-fantastični film iz 1995. godine kojeg je režirao Terry Gilliam, a koji je zapravo prerada kratkog igranog filma La jetée autora Chrisa Markera iz 1962. godine. U filmu su glavne uloge ostvarili Bruce Willis, Madeleine Stowe, Brad Pitt i Christopher Plummer.
Nakon što je kompanija Universal Pictures otkupila prava na preradu kratkog filma La Jetée u dugometražni, David i Janet Peoples dobili su zadatak napisati scenarij. Pod redateljskom palicom Terryja Gilliama, kompanija Universal odobrila je budžet od 29 i pol milijuna dolara, a snimanje je trajalo od veljače do svibnja 1995. godine većinom u Philadelphiji i Baltimoreu gdje se radnja filma i događa.
Glavni lik priče je James Cole, robijaš kojeg znanstvenici iz budućnosti šalju u prošlost kako bi istražio okolnosti koje su dovele do širenja smrtonosnog virusa koji je pobio gotovo cijelo čovječanstvo. Osim putovanjem kroz vrijeme, film se bavi i temama fatalizma, odnosa zbilja i iluzije te kritikom moderne znanosti, a posebno psihijatrije koja je prikazana kao nehumana i nepravedna prema pojedincima koji su proglašeni umobolnim. Također je uočljiva i kritika potrošačkog društva.
Film je dobio uglavnom pozitivne kritike, a u svijetu je zaradio ukupno 168.400.000 dolara. Brad Pitt je za svoju ulogu nominiran za prestižnu nagradu Oscar u kategoriji najboljeg sporednog glumca, a osvojio je nagradu Zlatni globus u istoj kategoriji. Sam film također je osvojio i bio nominiran u nekoliko kategorija za nagrade Saturn.
James Cole (Bruce Willis) je optuženi kriminalac koji živi u mračnoj, post-apokaliptičnoj budućnosti. Na prijelazu 1996. u 1997. godinu Zemlja je kontaminirana smrtonosnim virusom koji je pobio gotovo cjelokupno čovječanstvo, a mali broj preživjelih morali su napustiti površinu planeta i preseliti se duboko pod zemlju. Kako bi dobio oprost i oslobođenje iz zatvora, Cole dopušta znanstvenicima da ga pošalju na opasnu misiju u prošlost gdje će sakupiti informacije vezane za virus za čije puštanje znanstvenici drže odgovornom terorističku organizaciju znanu samo pod imenom Vojska 12 Majmuna. Ako bi to bilo moguće, Coleov zadatak je nabaviti čistokrvni uzorak originalnog virusa kako bi znanstvenici pokušali napraviti lijek. Kroz cijeli film Colea muče snovi koji se ponavljaju u kojem vidi potjeru i pucnjavu na aerodromu.
Tijekom Coleovog prvog putovanja kroz vrijeme, on završava u Baltimoreu 1990. godine, a ne 1996. godine kao što je planirano. Uhićen je i smješten u bolnicu za umobolne osobe pod supervizijom doktorice Kathryn Railly (Madeleine Stowe). Tamo upoznaje Jeffreyja Goinesa (Brad Pitt), poremećenog pacijenta opsjednutog antikonzumerizmom i borca za prava životinja. Cole neuspješno pokušava ostaviti poruku na sekretarici čiji su mu broj dali znanstvenici iz budućnosti. Nakon neuspješnog pokušaja bijega, Cole se nađe u malenoj odvojenoj ćeliji, potpuno zavezan iz koje uskoro nestaje i vraća se u budućnost. Tijekom razgovora s Coleom, znanstvenici mu puštaju snimku na kojoj iskrivljeni glas odaje lokaciju Vojske 12 Majmuna i izričito navodi da su upravo oni odgovorni za virus. Također mu pokazuju fotografije nekoliko ljudi za koje se sumnja da su umiješani u puštanje virusa među kojima Cole prepoznaje Goinesa. Znanstvenici ga nakon toga ponovno šalju kroz vrijeme, ovaj put u 1996. godinu.
Cole otima Railly i kreće u potragu za Goinesom za kojeg otkriva da je osnivač Vojske 12 Majmuna. Međutim, nakon sučeljavanja Goines niječe svaku umiješanost u bilo kakav virus i govori da je uništenje čovječanstva zapravo bila Coleova ideja originalno začeta u umobolnici u kojoj su zajedno boravili 1990. godine. Cole ponovno nestaje u trenutku kad na zabavu na koju je upao da bi pronašao Goinesa dolazi policija. Nakon njegovog nestanka Railly započinje sumnjati u svoju dijagnozu za Colea pogotovo kada pronađe dokaz da on govori istinu u obliku fotografije iz Prvog svjetskog rata na kojoj se nalazi upravo Cole. Međutim, Cole sam sebe započne uvjeravati da su budućnost u koju se konstantno vraća zapravo njegove vlastite halucinacije i preklinje znanstvenike da ga vrate natrag. U pokušaju da Coleu dokaže da nije lud, Railly ostavlja poruku na sekretarici koja je identična onoj koju su mu pustili znanstvenici u budućnosti. U tom trenutku oboje shvaćaju da je nadolazeća apokalipsa stvarna te planiraju zajedno provesti ono malo vremena koliko im je ostalo.
Na putu do aerodroma shvaćaju da je Vojska 12 Majmuna zapravo bila diverzija; sve što je vojska napravila je to da je oslobodila sve životinje iz zoološkog vrta i tako usporila promet. Na aerodromu Cole ostavlja posljednju poruku govoreći znanstvenicima da se nalaze na krivom putu slijedeći Vojsku 12 Majmuna i da se on neće vratiti u budućnost. Uskoro mu se suprotstavlja Jose (Jon Seda), poznanik iz budućnosti koji Coleu daje pištolj i instrukcije kako da završi svoju misiju. U isto vrijeme Railly otkriva pravog krivca za puštanje virusa: doktora Petersa (David Morse), asistenta doktora Goinesa (Christopher Plummer) u virološkom laboratoriju. Peters se upravo sprema na proputovanje kroz nekoliko gradova diljem svijeta koji odgovaraju sekvenci puštanja virusa koju je iz budućnosti Cole upamtio. U pokušaju da spriječi Petersa, Colea smrtno rani osiguranje aerodroma. Dok umire na Raillynim rukama ona ugleda malog dječaka - mladog Jamesa Colea koji svjedoči svojoj vlastitoj smrti (scena koja se Coleu konstantno kroz film ponavljala u snovima). Doktor Peters, već ukrcan na avion sa smrtonosnim virusom, sjedne pokraj Jones (Carol Florence), jedne od vodećih znanstvenica iz budućnosti.
Ideja o filmu 12 majmuna potekla je od izvršnog producenta Roberta Kosberga koji je bio obožavatelj francuskog kratkog igranog filma La jetée iz 1962. godine. Upravo je Kosberg nagovorio redatelja Chrisa Markera da mu dopusti da ideju prezentira kompaniji Universal Pictures, jer je smatrao da je francuski kratki film odličan temelj za snimanje dugometražnog znanstveno-fantastičnog uratka. Universal je s negodovanjem pristao na otkup prava za remake te unajmio Davida i Janet Peoples da napišu scenarij. Producent Charles Roven odabrao je Terryja Gilliama za režiju, jer je vjerovao da je njegov stil savršen za nelinearnu naraciju filma 12 majmuna i podzaplet s putovanjem kroz vrijeme. Gilliam, koji je baš u to vrijeme odustao od filmske adaptacije A Tale of Two Cities pristao je na režiju filma. Osim toga, 12 majmuna ostao je upamćen i kao drugi film za koji Gilliam nije napisao scenarij niti sudjelovao u njegovom stvaranju. Iako preferira režirati vlastite scenarije, oduševio ga je "intrigantan i inteligentan scenarij autora Peoplesa. Priča je uznemirujuća. Bavi se vremenom, ludilom i percepcijom onoga što svijet jest i nije. To je studija ludila i snova, smrti i ponovnog rađanja smještena u svijet koji se raspada."Kompaniji Universal trebalo je duže nego što se očekivalo da odobri film premda je Gilliam već imao dvije zvijezde u njemu (Brucea Willisa i Brada Pitta) te odobren budžet od 29 i pol milijuna dolara (zapravo mali iznos za holivudski znanstveno-fantastični film). Universalova produkcija filma Vodeni svijet uvelike je utjecala na tu odluku, budući je potonji film propao na kino blagajnama. Kako bi dobio odobrenje za početak produkcije filma 12 majmuna, Gilliam je uvjerio Willisa da smanji svoju uobičajenu plaću. Zbog striktnih Universalovih produkcijskih poticaja i zajedničke prošlosti sa studijom na filmu Brazil, Gilliam je dobio pravo na završnu verziju filma. Udruženje filmskih scenarista SAD-a u nekoliko navrata izjavljivalo je skepsu zbog toga što je film remake kratkog francuskog iz 1962. godine.
U početku je Gilliam želio u glavnim ulogama vidjeti Nicka Noltea kao Jamesa Colea i Jeffa Bridgesa kao Jeffreyja Goinesa, ali se Universal tome protivio. Gilliam, koji je Brucea Willisa prvi put upoznao na audiciji za ulogu u njegovom filmu Kralj ribara (koju je na kraju dobio Jeff Bridges) vjerovao je da Willis budi u karakterizaciji Colea "nekoga tko je jak i opasan, ali također i ranjiv". Svakog dana snimanja glumac je morao nositi tri tetovaže na lubanji i vratu: jednu koja prikazuje zatvorski broj te dva barcodea sa svake strane vrata.
Gilliam je ulogu Dr. Kathryn Railly dodijelio glumici Madeleine Stowe zbog toga što je bio impresioniran njezinom performansom u filmu Treptaj iz 1994. godine. Njih dvoje prvi put su se upoznali na audiciji za njegov nikad snimljeni film A Tale of Two Cities. "Ona posjeduje tu fantastičnu bestjelesnu ljepotu i nevjerojatno je inteligentna", izjavio je Gilliam za glumicu. "Te dvije stvari vrlo dobro stoje na njoj, a sam film trebao je takve elemente zato što je, uz sve ostalo, morao biti i romantičan."U početku Gilliam nije vjerovao da je Brad Pitt dobar odabir za ulogu Jeffreyja Goinesa, ali ga je voditelj castinga uvjerio suprotno. Pitt je za ulogu dobio relativno malu plaću, jer je u to vrijeme još bio nepoznat. Međutim, do trenutka kada je film 12 majmuna započeo s kino distribucijom, u kinima su se već mogli pogledati raniji filmovi koje je Pitt snimio, a koji su postali hitovi: Intervju s vampirom, Legenda o jeseni i Sedam. Upravo ti uspjesi doveli su Pitta do A-liste holivudskih glumaca, ali su također i privukli ogromnu pozornost na film 12 majmuna i uvelike utjecali na njegov konačan box-office rezultat. U gradu Philadelphiji, par mjeseci prije početka snimanja, Pitt je proveo nekoliko tjedana u bolnici sveučilišta Temple, posjećujući i studirajući odjel psihijatrije i pripremajući se za svoju ulogu.
Snimanje filma 12 majmuna trajalo je od 8. veljače do 6. svibnja 1995. godine. Snimanje na lokacijama u Philadelphiji i Baltimoreu (uključujući i Senator Theatre) tijekom zime bilo je otežano zbog problema s vremenom. Također su se pojavljivali problemi i s mehaničkim instrumentima koji su "glumili" dijelove iz budućnosti. Zbog toga što film nema linearnu priču događale su se pogreške u kontinuitetu radnje, a neke scene su morale biti nanovo snimljene. Redatelj Gilliam se u jednom trenutku i ozlijedio nakon što je otišao na jahanje. Međutim, unatoč brojnim problemima, redatelj je ostao u granicama odobrenog budžeta, a sa snimanjem kasnio tek tjedan dana. "Bilo je to teško snimanje", prisjetit će se scenograf Jeffrey Beecroft (Ples s vukovima). "Nismo imali puno novca niti dovoljno vremena. I premda je Terry perfekcionist, bio je nepopustljiv kad je u pitanju bilo eventualno prekoračenje budžeta. Razapeli su ga zbog njegovog ranije filma Pustolovine baruna Münchhausena i to ga je još uvijek progonilo."Filmaši nisu imali dopuštenje upotrebljavati studij; umjesto toga morali su pronalaziti napuštene zgrade ili prave znamenitosti. Eksterijer aerodroma na kojem se događa vrhunac filma sniman je na međunarodnom aerodromu Baltimore-Washington dok su interijeri snimani u centru Pennsylvania Convention. Snimanje u psihijatrijskoj ustanovi obavljeno je u kaznionici Eastern State.
Gilliam je film snimao u istom stilu kao i svoj film Brazil, uključujući scenografiju i kameru (pogotovo upotrebu freznelovih leća). Soba za ispitivanje u kojoj Cole odrađuje intervjue sa znanstvenicima temeljila se na radu Lebbeusa Woodsa; ove scene snimane su u tri različite električne centrale (dvije u Philadelphiji i jednoj u Baltimoreu). Namjera redatelja Gilliama bila je prikazati Colea za vrijeme ispitivanja kroz nekoliko različitih malih ekrana zbog toga što je osjećao da je takva "tehnologija bila prava noćna mora. Pokušavaš vidjeti lica na ekranu ispred sebe, ali prava lica i glasovi su negdje dolje i imaš osjećaj da se ti mali glasići nalaze negdje u tvom uhu. Za mene je to današnji svijet u kojem živimo, način na koji danas komuniciramo - kroz tehnikaliju koja se pretvara da nam služi za komunikaciju, a zapravo ne služi."Odjel scenografije potrudio se da podzemni svijet iz 2035. godine ne koristi tehnologiju prije 1996. godine kako bi budućnost izgledala što sumornije. Također, redatelj Gilliam i scenografi Beecroft i Crispian Sallis su posjetili nekoliko buvljaka i skladišta kako bi pronašli materijale za ukrašavanje seta.
Glazbu za film komponirao je engleski glazbenik Paul Buckmaster. Glavna filmska tema je temeljena na skladbi Suite Punta del Este argentinskog tango glazbenika i kompozitora Ástora Piazzolle.
Film 12 majmuna bavi se subjektivnom prirodom sjećanja i njihovim efektima kroz percepciju stvarnosti. Primjeri lažnih sjećanja uključuju:
"Mentalno različit" pacijent u psihijatrijskoj ustanovi koji ima lažna sjećanja;
Kada Cole govori Railly "Sjećam te se ovakve" nakon što ih prvi put vidimo pod maskama.Reference na vrijeme, putovanje kroz vrijeme i majmune raštrkane su kroz cijeli film, uključujući i animirani film Woodyja Woodpeckera Time Tunnel kojeg vidimo na televiziji u hotelskoj sobi, komediju Majmunska posla braće Marx koja se prikazuje na televiziji u psihijatrijskoj ustanovi te u podzapletima s majmunima (testiranje lijekova, nove priče i prava životinja). Film je također studija opadanja međusobne komunikacije moderne civilizacije zbog sve veće umiješanosti tehnologije.
Film 12 majmuna inspiriran je francuskim kratkim igranim filmom La jetée iz 1962. godine. U oba filma glavni protagonisti progonjeni su vizijama vlastite smrti. Također, vrhunac oba filma događa se na aerodromu.Poput filma La Jetée, 12 majmuna sadržava reference na film Vrtoglavica iz 1958. godine redatelja Alfreda Hitchcocka. Pred kraj filma, Cole i Railly skrivaju se u kinu u kojem se prikazuje 24-satni maraton Hitchcockovih filmova te zajedno gledaju scenu iz filma Vrtoglavica. Railly se nakon toga preoblači u plavušu, baš kako se i Judy (Kim Novak) preobukla u plavušu Madeleine u Hitchcockovom filmu; James ju vidi kako izranja pod crvenim svjetlom dok Scottie (James Stewart) vidi Judy kako izranja iz zelenog svjetla. U pozadini se može čuti originalna glazba Bernarda Herrmanna iz Vrtoglavice. Također, Railly nosi isti kaput koji je nosila glumica Novak u prvom dijelu filma Vrtoglavica. Scena iz Hitchcockovog filma kada Judy (kao Madeleine) gleda krugove u panju i prisjeća se događaja vlastite prošlosti rezoniraju s temama iz filma 12 majmuna. Cole i Railly kasnije imaju sličan razgovor dok u pozadini čujemo istu glazbu kao iz Vrtoglavice. Scena iz Hitchcockovog filma također je upotrijebljena i u kratkom filmu La Jetée.
Ranije u filmu imamo scenu u kojoj se Cole budi u bolničkom krevetu, a skupina znanstvenika iz budućnosti mu pjevaju kao u zboru. Ova scena direktan je homage na scenu "Dry Bones" iz filma The Singing Detective redatelja Dennisa Pottera.
Film 12 majmuna krenuo je u ograničenu kino distribuciju u SAD-u 29. prosinca 1995. godine. Tjedan dana poslije, 5. siječnja 1996. godine film se započeo prikazivati u 1629 kino dvorana te u prvom vikendu zaradio 13 840 000 dolara. Ukupni box-office rezultat filma 12 majmuna u SAD-u do danas iznosi 51 140 000 dolara dok je u ostatku svijeta zaradio dodatnih 111 700 000 dolara čime sveukupna zarada filma iznosi 168 840 000 dolara. Film se na prvom mjestu box-office liste nalazi dva tjedna u mjesecu siječnju prije nego su ga s trona skinuli filmovi Od sumraka do zore, Opus gospodina Hollanda i Black Sheep.Kompanija Universal Studios Home Entertainment izdala je posebno izdanje filma na DVD-u 10. svibnja 2005. godine uz audio komentar redatelja Terryja Gilliama i producenta Charlesa Rovena, dokumentarac o snimanju filma The Hamster Factor and Other Tales of Twelve Monkeys i produkcijske bilješke.HD DVD izadnje filma izdano je 4. ožujka 2008. godine i uključuje iste posebne dodatke kao i obično DVD izdanje.Blu-ray izdanje filma na tržištu se pojavilo 28. srpnja 2009. godine, a uključuje iste posebne dodatke kao i u dva prethodna izdanja.
Film je uglavnom dobio pozitivne ocjene filmskih kritičara. Na popularnoj Internet stranici Rotten Tomatoes od sveukupno 56 kritika film ima 88% pozitivnih ocjena uz prosječnu ocjenu od 7.4/10. Mišljenje koje prevladava je sljedeće: "Iako je radnja pomalo zbrkana, odlične uloge i fantastični obrati čine film 12 majmuna ludim, efektivnim doživljajem". Kada se uzmu u obzir samo "najbolji kritičari" film na temelju 20 kritika ima 85% pozitivnih ocjena uz prosječnu ocjenu od 6.9/10. Za usporedbu, druga Internet stranica Metacritic daje filmu prosječnu ocjenu 74/100 temeljenu na 20 kritika.Poznati kritičar Roger Ebert promatrao je opis budućnosti u filmu 12 majmuna i pronašao poveznice s filmovima Blade Runner (čiji je scenarij također napisao David Peoples) i Brazil (kojeg je također režirao Terry Gilliam). "Film je slavlje ludila i propasti s junakom koji se pokušava oduprijeti kaosu vlastitog stanja, ali to nije dovoljno", napisat će Ebert. "Ovo je hladna vizija, mračna i potištena pa se čak i romantični trenuci čine više depresivnim nego veselim. Sve to napravljeno je jako dobro, a što više znate o filmovima (pogotovo s tehničkog aspekta) više će Vam se sam film sviđati. A kao zabava film puno više utječe na um nego na osjetila."Desson Thomson iz Washington Posta hvalio je scenografiju. "Uloge Willisa i Pitta i Gilliamova atmosfera nadilaze sitne mane samog scenarija", piše Thomson. Peter Travers iz magazina Rolling Stone obrazložio je uspjeh filma zbog Gilliamove režije i Willisovog odličnog nastupa. Internet kritičar James Berardinelli kaže da su filmaši upotrijebili inteligentan i kreativan motiv za podzaplet s putovanjem kroz vrijeme. Umjesto da bude poslan kako bi promijenio prošlost, James Cole je upotrebljen kako bi budućnost bila što bolja. S druge strane, Richard Corliss iz magazina Time vjeruje da su aspekti putovanja kroz vrijeme i apokaliptični opis pretjerani klišeji. "U svom mahnitom miksu kaosa, pokolja i životinja iz zoološkog vrta, film 12 majmuna nije ništa drugo nego Jumanji za odrasle", piše Corliss.
Brad Pitt za film je nominiran za prestižnu nagradu Oscar u kategoriji najboljeg sporednog glumca, ali je izgubio od Kevina Spaceyja (Privedite osumnjičene). Kostimografkinja Julie Weiss (Hollywoodland, Frida) također je nominirana u svojoj kategoriji, ali je izgubila od Jamesa Achesona (Restoration). Ipak, glumac Pitt osvojio je nagradu Zlatni globus za najboljeg sporednog glumca. Terry Gilliam dobio je posebnu nagradu na 46. filmskom festivalu u Berlinu. Sam film 12 majmuna dobio je pohvale od strane znanstveno-fantastične zajednice. Film je nominiran za nagradu Hugo u kategoriji najbolje dramske prezentacije, a osvojio je nagradu Saturn za najbolji znanstveno-fantastični film. Glumac Pitt i kostimografkinja Weiss također su osvojili Saturn nagrade dok su Bruce Willis, Madeleine Stowe, Terry Gilliam i scenaristi David i Janes Peoples bili nominirani u svojim kategorijama.
Na početku filma, James je doveden u sobu za ispitivanje te mu je rečeno da sjedne na stolicu koja se nalazi na vertikalnoj tračnici uza zid. Nakon toga ispred njega dolazi ogromna sfera metalne armature koja ispituje njegove slabosti dok znanstvenici s njim razgovaraju. Arhitekt Lebbeus Woods podnio je sudsku tužbu protiv kompanije Universal Pictures u veljači 1996. godine tvrdeći da je njegov rad imena "Neomehanička kula" upotrebljen za film bez njegove dozvole. Sud je odlučio u Woodsovu korist te je Universal bio primoran maknuti scene, ali kasnije je Woods dao svoju dozvolu u zamjenu za "visoku šesteroznamenkastu cifru" koju je dobio od filmske kompanije.
Podrobniji članak o temi: Dvanaest majmuna (TV serija)Dana 26. kolovoza 2013. godine, magazin Entertainment Weekly je objavio da Syfy radi TV seriju baziranu na filmu. Produkcija serije je započela u studenom 2013. godine. Pilot serije su napisali Terry Matalas i Travis Fickett, koji su napisali scenarij i za drugu SF seriju Terra Nova. U travnju 2014., Syfy je dao zeleno svjetlo za prikazivanje prve sezone, koja će se sastojati od 13 epizoda, uključujući pilot snimljen 2013. godine. Serija je imala premijeru 16. siječnja 2015. godine. Dana 12. ožujka 2015. objavljeno je da će serija imati i drugu sezonu koja se počela prikazivati u travnju 2016. godine. Dne 29. lipnja 2016. godine, objavljeno je da je serija obnovljena i za treću sezonu koja će se prikazati 2017. godine.

Emilij Laszowski (Brlog na Kupi kraj Ozlja, 1. travnja 1868. – Zagreb, 28. studenoga 1949.), bio je hrvatski povjesničar i arhivist, kulturni i javni djelatnik.
Emilij Laszowski rodio se je u kaštelu Brlog na Kupi, sjeverozapadno od Brloga Ozaljskoga uz samu Kupu, 1868. godine. Potječe iz starog poljskog roda Szeliga. Prezime mu se izvorno piše Łaszowski. Pučku školu i gimnaziju polazio je privatno, a maturirao je u Zagrebu 1887. godine. Kao gimnazijalac proučavao je stare isprave u rodnom Brlogu. Studirao je medicinu u Grazu, a diplomirao pravo na Pravnom fakultetu u Zagrebu 1893. godine. Od 1891. godine kao pravnik bio je zaposlen u Zemaljskom arhivu (današnji Hrvatski državni arhiv). Prvi svoj članak objavio je 10. veljače 1889. godine u karlovačkom Svjetlu pod naslovom »Brlog na Kupi i njegovi gospodari«. Sređivao je arhivsko gradivo brojnih hrvatskih arhiva, od studentskih dana djelatnikom je i poslije ravnateljom Zemaljskoga arhiva, znatno unaprijedivši arhivsku struku. Uredio županijske arhive u Bjelovaru i Virovitici. U Zemaljskom arhivu je 1899. godine zajedno s Ivanom Bojničićem Kninskim kao urednikom pokrenuo Vjestnik kr. hrvatsko-slavonsko-dalmatinskog Zemaljskoga arkiva. Bio je urednikom mjesečnika za rodoslovlje, životoslovje, grboslovlje i pečatoslovlje Vitezović (od 1903. do 1905. godine). Više godina uređivao je list Prosvjeta, a obnašao je dužnost člana zemaljskoga povjerenstva za čuvanje historijskih spomenika kao i zemaljskoga povjerenstva za nazivlje mjesta.
Zajedno s Velimirom Deželićem starijim utemeljio je Družbu »Braća Hrvatskoga Zmaja« (16. studenoga 1905. godine), bio je Zmaj Brloški i Ozaljski, te prvi Veliki meštar Družbe (do 1935. godine), a poslije je proglašen Prazmajem Brloškim i Ozaljskim. Na njegov poticaj osnovani su 1907. godine Muzej grada Zagreba s arhivom i zagrebačka Gradska knjižnica kojima je bio ravnatelj (do 1925. godine). Bio je dionikom u organizaciji Kulturno-historijske izložbe grada Zagreba (1925. godine, prigodom proslave tisućgodišnjice Hrvatskoga Kraljevstva). Sudjelovao je u osnivanju Društva za spasavanje (1909. godine), prethodnice Hitne pomoći i kojemu je bio prvi, privremeni, predsjednik sve do izbora stalnoga predsjednika Miroslava grofa Kulmera, a Laszowski potom obnaša dužnost tajnika. Bio je urednikom glasila Hrvatski Zmaj (1917., 1918. i 1925. godine). U Družbi se njegov rad posebice ističe kod ekshumacije i prijenosa posmrtnih ostataka Petra Zrinskoga i Frana Krste Frankopana iz Bečkoga Novog Mjesta (Wiener-Neustadta) u Zagreb (1919. godine), prijenosa posmrtnih ostataka Ivana Antuna Zrinskoga iz Graza u Zagreb (1944. godine) te kod prijenosa posmrtnih ostataka Eugena Kvaternika, Vjekoslava Bacha i Ante Rakijaša u Zagreb (1921. godine) kao i kod uređenja Ozlja i drugih gradova koji su prije bili u vlasništvu Zrinskih čiji kult njeguje Družba upravo zaslugom Emilija Laszowskog. Zalagao se i postigao je da knez Thurn und Taxis daruje grad Ozalj hrvatskome narodu u kojemu je kasnije uredio Zrinsko-Frankopanski muzej. Inicijatorom je obnove grada Ozlja. Za vrijeme Nezavisne Države Hrvatske surađivao je i objavljivao članke u Hrvatskom kolu (1942.), Nedjeljnim vijestima (1942.), Gospodarstvu (1943.), Hrvatskoj prošlosti (1943.), Hrvatskom narodu (1943.–44.), Časopisu za hrvatsku povijest (1943.), Novoj Hrvatskoj (1943.–44.) i inima.Umro je u Zagrebu 1949. godine a pokopan je na Mirogoju.
Povjesni spomenici plem. općine Turopolja nekoć »Zagrebačko polje« zvane, (I-IV), 1904.-1908.
Povijesni spomenici slobodnog i kraljevskog grada Zagreba, (XII-XVIII), 1929.-1949.
Građa za gospodarsku povijest Hrvatske u XVI. i XVII. stoljeću: izbor isprava feuda Zrinskih i Frankopana, 1951.
Matija Vlačić Franković (Mathias Flacius Illyricus): glasoviti Hrvat-Istranin XVI. vijeka, 1909.
Povijest plem. općine Turopolja nekoć Zagrebačko polje zvane (sur. Velimir Deželić stariji, Janko Barle i Milan Šenoa), 1-3, 1910., 1911. i 1924.
Povijest Desinca-Prhoća nekoć hrvatske plemenske općine stare županije podgorske, 1914.
Iz prošlosti Vrbovca rodnog mjesta hrvatskoga bana Petra grofa Zrinskoga, 1921.
Za tisak priredio i dopunio djelo Radoslava Lopašića Oko Kupe i Korane, 1895. godine. Napisao je na stotine članaka i znanstvenih radova u brojnim časopisima i glasilima. Bio je suradnikom u izradi Diplomatičkoga zbornika kraljevine Hrvatske, Dalmacije i Slavonije (sv. VI–XII., 1908.–14.) te je incirao i uredio leksikon Znameniti i zaslužni Hrvati te pomena vrijedna lica u hrvatskoj povijesti od 925–1925, (Zagreb, 1925.) gdje je od ukupno oko tri tisuće životopisa napisao njih 583. Bio je suradnikom Tadiji Smičiklasu pri sabiranju i uređivanju građe za Codex diplomaticus. Surađivao je u Hrvatskoj enciklopediji, (1-5, Zagreb, 1941. – 1945.), te Našoj domovini, (I, Zagreb, 1943.). U njegovoj bibliografiji postoje i radovi koji se odnose na teme iz povijesti umjetnosti.
Matica plemstva županije Požeške, Srijemske i Virovitičke, 1745.-1902.,  Tisak Antuna Scholza, Zagreb. 1903.
Ljubomir Škrinjar, Bog nam sreću daj! - Hrvatski nek živi zmaj!, hkv.hr, 27. studenoga 2011.
Epilepsija  (od  starogrčkog glagola ἐπιλαμβάνειν što znači  "zgrabiti, posjedovati ili pogoditi") je skupina kroničnih neuroloških poremećaja koje obilježavaju epileptički napadaji.  Epileptični napadaji su epizode koje mogu varirati od kratkih i gotovo neopaženih do dugih vremenskih intervala snažnog trzanja.  Epileptički se napadaji obično ponavljaju bez nekog neposrednog temeljnog uzroka  dok napadaji koji se javljaju zbog sasvim specifičnog razloga ne moraju uvijek biti epilepsija.U većini slučajeva uzrok nije poznat, iako se kod nekih ljudi epilepsija razvije, između ostalog, i kao rezultat ozljede mozga, moždanog udara, tumora na mozgu te zloupotrebe lijekova, droge i alkohola. Epileptični napadaji su rezultat prekomjernog i nenormalnog djelovanja živčanih stanica moždane kore. Dijagnosticiranje najčešće isključuje razne okolnosti koje bi mogle prouzročiti slične simptome (primjerice sinkopu), ali je isto tako potrebno odrediti jesu li prisutni bilo koji od drugih neposrednih uzroka. Epilepsiju je najčešće moguće potvrditi  elektroencefalografijom.
Epilepsija se ne može izliječiti, ali u 70 % slučajeva, napade je moguće kontrolirati lijekovima. Ako osoba ne reagira na lijekove, može se razmišljati o kirurškom zahvatu, neurostimulaciji ili promjenama u ishrani. Svi slučajevi epilepsije ne traju cijeli životni vijek i značajan broj ljudi može unaprijediti svoje stanje do te mjere da lijekovi više nisu potrebni. 
Oko 1 % svjetskog stanovništva (oko 65 milijuna ljudi) boluje od epilepsije, a skoro 80 % slučajeva se javlja u zemljama u razvoju.  Epilepsija postaje češća kako ljudi stare. U razvijenom svijetu novi su slučajevi najčešći u male djece i starijih osoba,, dok su u zemljama u razvoju to najčešće starija djeca i mlađe odrasle osobe, zbog razlika u učestalosti temeljnih uzroka. U oko 5 do 10 % svih ljudi javit će se neki od oblika neizazvanog napadaja do 80. godine, s vjerojatnošću između 40 i 50 % da dožive drugi napadaj. U mnogim dijelovima svijeta ljudima s epilepsijom je ograničeno ili im je zabranjeno upravljanje motornim vozilima, no većina može opet voziti nakon određenog razdoblja u kojem nisu imali epileptične napadaje.
Epilepsiju karakterizira dugotrajna opasnost da se napadaji ponove. Ti se napadaji mogu prikazati na različite načine što ovisi o tome koji je dio mozga uključen i koliko je osoba stara.
Najčešći epileptični napadaji (60 %) su oni grčeviti, u obliku konvulzija. Od toga dvije trećine počinju kao žarišni napadaji (koji potom mogu postati generalizirani napadaji), dok jedna trećina napadaja odmah počinju kao generalizirani napadaj. Preostalih 40 % napadaja nije konvulzivno. Jedan od primjera takvog napadaja je odsutnost ("apsans napadaji"), koja se očituje u smanjenoj razini svijesti i obično traje oko 10 sekundi.Žarišnim napadajima obično prethode određeni doživljaji poznati kao aura. Mogu uključivati: osjetilne (vidne, slušne ili mirisne), psihičke, autonomske ili motoričke pojave. Trzanje može početi u određenoj skupini mišića i raširiti se na okolne mišiće. U tom slučaju radi se o Jacksonovom maršu. Mogu se pojaviti automatizmi, nesvjesno izazvane radnje i, u većini slučajeva, jednostavni pokreti koji se ponavljaju: npr. cmoktanje usnama ili složenije radnje, kao da se nešto želi podignuti s poda.Postoji šest glavnih tipova generaliziranih napadaja: tonično-klonični, tonični, klonični napadaj, mioklonični, odsutnost svijesti i atonički napadaj. Svi uključuju gubitak svijesti i obično se javljaju bez posebnog upozorenja. Tonično-klonični napadaj se očituje u kontrakciji udova koju slijedi njihovo istezanje, a ujedno se leđa savijaju u luk. Sve traje oko 10–30 sekundi (tonična faza). Zbog kontrakcije mišića prsnog koša može se čuti i krik. Slijedi usklađeno trzanje udovima (klonična faza). Tonični napadaji izazivaju neprestano kontrahiranje mišića.  Osoba obično poplavi, jer prestaje disati. U slučaju kloničnog napadaja, udovi se simultano trzaju, a nakon što trzanje prestane može proći 10 do 30 minuta da se osoba potpuno vrati u normalno stanje; to vrijeme nazivamo “postiktalna faza”.
Tijekom napadaja osoba često ne može kontrolirati mokraćni mjehur. Isto se tako može ugristi za vršak jezika ili postrance. Ugrizi sa strane jezika su češći kod tonično-kloničnog napadaja. Ugrizi su relativno uobičajeni i kod psihogenih neepileptičnih napadaja.Miotonični napadaji izazivaju grčenje mišića u nekoliko dijelova tijela ili po cijelom tijelu. Napadaji odsutnosti ("apsans") mogu biti neprimjetni, poput blagog okretanja glave ili treptanja očima. Osoba ne gubi ravnotežu ni uspravno držanje i vraća se u normalno stanje čim napadaj prestane. Atonični napadaj podrazumijeva gubitak mišićne aktivnosti u trajanju dužem od jedne sekunde. Javlja se gotovo uvijek u obje polovice tijela.Oko 6 % osoba s epilepsijom imaju napadaje izazvane posebnim događajima i poznati su pod imenom refleksni napadaji. Kod osoba s refleksnom epilepsijom napadaji se javljaju samo pod utjecajem specifičnih stimulansa. Najčešći pokretači su treperava svjetla i nenadani zvukovi. Kod nekih vrsta epilepsije napadaji se češće događaju za vrijeme sna, a u nekima isključivo tijekom spavanja.
Nakon aktivnog dijela napadaja, javlja se tipično razdoblje zbunjenosti, prije no što se vrati normalno stanje svijesti. To razdoblje, kojeg  nazivamo postiktalno razdoblje, obično traje od 3 do 15 minuta, ali može trajati i satima. Drugi uobičajeni simptomi uključuju: osjećaj umora, glavobolju, teškoće u govoru i nenormalno ponašanje. Nakon napadaja je relativno uobičajena i psihoza koja se javlja u 6-10 % ljudi. Ljudi se uglavnom ne sjećaju događaja za vrijeme napadaja. Nakon fokalnog napadaja može se javiti i lokalizirana slabost poznata kao Toddova paraliza. Kad se pojavi, obično traje nekoliko sekundi do par minuta, ali vrlo rijetko može trajati dan ili dva.
Epilepsija može štetno utjecati na društveno i psihološko stanje. Ti utjecaji mogu podrazumijevati društvenu izolaciju,  stigmatizaciju ili invalidnost. Mogu se također pokazati u slabijim obrazovnim uspjesima i lošijim rezultatima pri zapošljavanju. Poteškoće pri učenju su uobičajena pojava u osoba s epilepsijom, naročito kod djece koja boluju od epilepsije. Stigma epilepsije može pogoditi i obitelji oboljelih od te bolesti.Određeni poremećaji se češće javljaju kod ljudi s epilepsijom što djelomično ovisi i o tome koji je epileptični sindrom prisutan. Ti poremećaji uključuju: snažne depresivne poremećaje, anksiozne poremećaje i migrene. Poremećaj hiperaktivnosti i deficita pažnje (ADHD) pogađa tri do pet puta češće djecu s epilepsijom nego djecu u ostalom dijelu populacije. ADHD i epilepsija imaju značajan utjecaj na razvoj djetetovog ponašanja, na učenje i društveni razvoj. Epilepsija se češće javlja i kod djece s autizmom.
Epilepsija nije bolest, već simptom koji može nastati kao razultat više različitih poremećaja. Po definiciji, epileptički napadaji se događaju spontano, bez jasnog uzročnog čimbenika, npr. kakve akutne bolesti. Osnovni uzrok epilepsije može biti u genetici, ili strukturalnim i metaboličkim problemima, ali u 60 % slučajeva uzrok ostaje nepoznat. Genetski, kongenitalni, i razvojni poremećaj među češćim su uzrocima u mlađoj populaciji, dok su tumori mozga i moždani udar vjerojatniji uzroci u starijih osoba. Epileptički napadaji također mogu biti i posljedica drugih zdravstvenih problema. Ako se dogode vezano uz specifičan uzrok, primjerice moždani udar, ozljedu glave, trovanje ili metabolički poremećaj, tada ih nazivamo akutnim simptomatskim epileptičkim napadajima, te pripadaju široj klasifikaciji poremećaja povezanih s epileptičkim napadajima, a ne epilepsiji kao takvoj. Mnogi od uzroka akutnih simptomatskih epileptičih napadaja mogu dovesti i do pravih epileptičkih napadaja, koji su u tom slučaju poznati kao sekundarna epilepsija.
Vjeruje se da je genetika povezana s većinom slučajeva epilepsije, bilo izravno ili neizravno. Neke od epilepsija uzrokovane su defektom u jednom jedinom genu (1-2 %); većina ipak nastaje kao posljedica interakcije više gena i okolišnih čimbenika. Svaki od defekata pojedinih gena je rijedak, a ukupno postoji više od 200 opisanih slučajeva. Neki od gena povezanih s epilepsijom utječu na ionske kanale, enzime, GABA receptore, i receptore povezane s G-proteinima.U slučaju jednojajčanih blizanaca, ako jedan ima epilepsiju, vjerojatnost obolijevanja drugog blizanca je 50-60 %. U dvojajčanih blizanaca rizik je 15 %. Ovi rizici su veći u onih s generaliziranim u odnosu na one s fokalnim epileptičkim napadajima. Ako su oba blizanca zahvaćena, u većini će slučajeva imati isti epileptički sindrom (70-90 %). Druga bliska rodbina osobe s epilepsijom ima pet puta veći rizik za razvoj epilepsije u odnosu na opću populaciju. Između 1 i 10 % onih s Downovim sindromom i 90 % s Angelmanovim sindromom imaju epilepsiju.
Epilepsija se može razviti kao posljedica više različitih bolesti i poremećaja, uključujući: tumore, moždani udar, ozljede glave, prethodne infekcije središnjeg živčanog sustava, genetske abnormalnosti, te kao rezultat oštećenja mozga oko vremena rođenja. Od onih s tumorima mozga, gotovo 30 % ima epilepsiju, što čini tumore mozga uzrokom oko 4 % slučajeva epilepsije. Rizik je najveći uz tumore smještene u temporalnom režnju, te one koji rastu polako. Ostale velike lezije kao što su kavernozne malformacije mozga i arteriovenske malformacije nose rizik do 60 %. Od onih koji su pretrpjeli moždani udar, 2-4 % razvije epilepsiju. U Ujedinjenom Kraljevstvu moždani udari su uzrok 15 % slučajeva epilepsije, te se vjeruje da su uzrok 30 % slučajeva u starijih osoba. Vjeruje se da je imeđu 6 i 20 % slučajeva epilepsije uzrokovano ozljedama glave: umjerena ozljeda mozga dvostruko povećava rizik razvoja epilepsije, dok teška ozljeda mozga povećava rizik sedam puta. U onih koji su pretrpjeli ozljedu glave nanesenu vatrenim oružjem visoke projektilne brzine, rizik je oko 50 %.Rizik razvoja epilepsije nakon meningitisa je manji od 10 %: ta bolest češće uzrokuje epileptičke napadaje za vrijeme trajanja infekcije. U encefalitisu izazvanom herpesom simpleksom rizik epileptičkog napadaja kreće se oko 50 % s visokim rizikom kasnijeg razvoja epilepsije (do 25 %). Infekcija parazitom svinjske trakavice, koja može rezultirati neurocisticerkozom, uzrok je čak do pola svih slučajeva epilepsije u područjima svijeta gdje se ovaj parazit uobičajeno nalazi. Epilepsija se također može javiti nakon drugih infekcija mozga, kao što su malarija mozga, toksoplazmoza i toksokariaza. Kronična zloporaba alkohola povećava rizik za razvoj epilepsije. U onih koji piju šest jedinica alkohola dnevno rizik je povećan za dva i pol puta. Drugi rizični čimbenici uključuju Alzheimerovu bolest, multiplu sklerozu, tuberoznu sklerozu, te autoimuni encefalitis. Cijepljenje ne povećava rizik za razvoj epilepsije. Malnutricija je rizični factor najčešće prisutan u zemljama u razvoju, iako nije jasno ima li izravan utjecaj na razvoj epilepsije ili je tek neizravno povezana.
Postoji više epileptičkih sindroma koji su tipično grupirani prema dobi početka bolesti u: novorođenački period, djetinjstvo, odraslu dob, te one bez bitne povezanosti s dobi. Uz to, postoje grupe s posebnim konstelacijama simptoma, one sa specifičnim metaboličkim i strukturalnim uzrocima, te grupe s nepoznatim uzrokom. Mogućnost uvrštavanja slučaja epilepsije u određeni sindrom češća je u djece. Neke od vrsta su: benigna rolandska epilepsija (2,8 od 100.000 slučajeva), dječja apsans epilepsija (0,8 od 100.000 slučajeva) te juvenilna mioklonička epilepsija (0,7 od 100.000 slučajeva). Febrilne konvulzije te benigne novorođenačke konvulzije nisu vrste epilepsije.
Normalna električna aktivnost mozga je nesinkronizirana. U epileptičkim napadajima, kao posljedica strukturalnih ili funkcionalnih poremećaja u mozgu, u grupi neurona električni signal počinje izbijati na abnormalni, pretjerani  i sinkronizirani način. Rezultat toga je val depolarizacije poznat kao paroksizmalni depolarizacijski pomak.U normalnom slučaju, nakon što ekscitatorni neuron okine, on postaje otporniji na okidanje u određenom vremenskom razdoblju koje slijedi. Razlog tome je dijelom u utjecaju inhibitornih neurona, električnim promjenama u ekscitatornom neuronu, te negativnom djelovanju adenozina. U epilepsiji je otpornost ekscitatornih neurona na okidanje u tom vremenskom periodu smanjena. Ovo se može dogoditi kao posljedica promjena u ionskim kanalima ili zbog nepravilne funkcije inhibitornih neurona. Tako se razvija određeno područje iz kojeg se napadaji pokreću, poznato i kao "žarište epileptičnog izbijanja". Drugi mehanizam epilepsije mogao bi biti vezan uz pozitivnu regulaciju ekscitatornih neurona ili negativnu regulaciju inhibitornih neurona nakon ozljede mozga. Takve sekundarne epilepsije nastaju procesom poznatim kao epileptogeneza. Neodržanje krvno moždane barijere također može biti uzročni mehanizam, jer bi omogućilo propuštanje tvari i njihov prijelaz iz krvi u mozak.Fokalni epileptički napadaji počinju u jednoj hemisferi mozga, dok generalizirani napadaji počinju u obje hemisfere. Neke vrste napadaja mogu promjeniti strukturu mozga, a neke nemaju značajnijeg utjecaja. Glioza, gubitak neurona, te atrofija određenih područja mozga povezani su s epilepsijom, iako nije jasno uzrokuje li epilepsija ove promjene ili te promjene uzrokuju epilepsiju.
Dijagnoza epilepsije tipično se temelji na opisu napadaja i vezanih događaja. Elektroencefalogram (EEG) i radiološke pretrage mozga također su obično dio dijagnostičke obrade. Iako se često pokušava svrstati napadaj u neki određeni epileptički sindrom, to nije uvijek moguće. Dugotrajan video i EEG monitoring može biti koristan u težim slučajevima.
U praksi je epilepsija definirana kao dva ili više epileptička napadaja u razmaku od najmanje 24 sata, bez jasnog uzroka; dok je epileptički napadaj definiran kao privremeni znakovi i simptomi nastali kao posljedica abnormalne električne aktivnosti mozga. Epilepsija se također može promatrati i kao poremećaj u kojem je osoba imala barem jedan epileptički napadaj te postoji rizik ponavaljanja napadaja.Međunarodna liga protiv epilepsije i Međunarodni ured za epilepsiju, partneri koji surađuju sa Svjetskom zdravstvenom organizacijom u svojoj izjavi iz 2005. definiraju epilepsiju kao “poremećaj mozga karakteriziran trajnom predispozicijom za generiranje epileptičkih napadaja te neurobiološkim, kognitivnim, psihološkim i socijalnim posljedicama ovog poremećaja. Za definiranje epilepsije potrebno je da se dogodi barem jedan epileptički napadaj."
Osobe koje imaju epileptičke napadaje trebalo bi klasificirati prema vrsti napadaja, osnovnom uzroku, listi epileptičkih sindroma, te događajima za vrijeme i oko vremena kada se dogodio napadaj. Vrste napadaja organizirane su prema tome je li izvor napadaja lokaliziran (fokalni napadaj) ili distribuiran (generalizirani napadaj) u mozgu. Generalizirani napadaji dijele se prema načinu na koji utječu na tijelo, te uključuju: toničko-kloničke ("grand mal") i napadaje odsutnosti ili apsans napadaje ("petit mal"), miokloničke, kloničke, toničke, te atoničke napadaje. Neki epileptički napadaji kao epileptički spazmi su nepoznate vrste.Fokalni epileptički napadaji (ranije poznati i kao parcijalni epileptički napadaji) nekoć su se dijelili na jednostavne parcijalne i kompleksne parcijalne napadaje. Takva se podjela više ne preporuča, već se preferira opisivanje događaja za vrijeme napadaja.
Za odrasle nalazi elektrolita, glukoze u krvi te razine kalcija važni su radi isključenja problema kojima oni mogu biti uzrok. Elektrokardiogram može služiti isključenju poremećaja srčanog ritma. Lumbalna punkcija može biti korisna u dijagnozi infekcija središnjeg živčanog sustava, ali nije rutinski dio dijagnostike. U djece mogu biti potrebni dodatni testovi, poput biokemijskog nalaza mokraće te nalaza krvi u kojima se traže metabolički poremećaji.Visoke razine prolaktina u krvi u prvih 20 minuta nakon epileptičkog napadaja mogu biti koristan pokazatelj u razlikovanju epileptičkog napadaja od psihogenog neepileptičkog napadaja. Razina prolaktina u serumu je manje korisna u otkrivanju parcijalnih napadaja. Ukoliko je razina prolaktina normalna, i dalje je moguća dijagnoza epileptičkog napadaja, ali ne i razlikovanje epileptičkog napadaja od sinkope Stoga se ne preporučuje kao rutinski dio dijagnostike epilepsije.
Elektroencefalogram (EEG) može poslužiti u prikazu moždane aktivnosti koja ukazuje na povećani rizik epileptičkih napadaja. Preporučuje se samo onima za koje je vjerojatno da su imali epileptički napadaj na temelju opisanih simptoma. U dijagnostici epilepsije, elektroencefalogram može pomoći u razlikovanju između vrsta napadaja ili sindroma. U djece je tipično potreban tek nakon drugog epileptičkog napadaja. Ne može se koristiti za isključivanje dijagnoze, te može biti lažno pozitivan u zdravih. U određenim situacijama može biti korisno učiniti EEG tijekom sna ili u neispavanog ispitanika.
Slikovna dijagnostika pomoću računalne tomografije (CT) te magnetne rezonancije (MRI) preporuča se nakon prvog ne-febrilnog epileptičkog napadaja s ciljem otkrivanja strukturalnih problema u mozgu i oko njega. MRI je općenito bolji test za slikovni prikaz osim u slučaju sumnje na krvarenje, kada je CT osjetljiviji i dostupniji. Ako se netko javi u hitnu ambulantu s epileptičkim napadajem, ali se brzo vrati u normalu, testovi slikovne dijagnostike mogu se odgoditi za kasnije. Ukoliko osoba već ima dijagnozu epilepsije s prethodnim nalazima slikovne dijagnostike, ponavljanje pretrage obično nije potrebno čak i u slučaju ponavljajućih napadaja.
Dijagnoza epilepsije može biti teška, a pogrešne dijagnoze su česte (događaju se u oko 5 do 30 % slučajeva). Različiti drugi poremećaji mogu imati slične simptome i znakove kao i epilepsija, uključujući sljedeće: sinkopa, hiperventilacija, migrena, narkolepsija, panični napadaji te psihogeni ne-epileptički napadaj (PNES). Otprilike jedna od pet osoba kontroliranih u klinici za epilepsiju imaju PNES, a od onih koji imaju PNES oko 10 % uz to imaju i epilepsiju. Razlikovanje te dvije vrste napadaja na osnovi same epizode napadaja, bez daljnje dijagnostike, često može biti vrlo teško.Djeca se mogu ponašati na način koji je lako zamijeniti za epileptički napadaj iako on to nije. Takva ponašanja uključuju: epizode zadržavanja daha, mokrenje u krevet, noćne more, tikove te tresavicu. Gastroezofagealni refluks u dojenčadi može uzrokovati uvijanje leđa te ukočenost vrata, zbog čega se može zamijeniti s toničko-kloničkim napadajima.
Iako mnoge slučajeve nije moguće prevenirati, uspjeh mogu polučiti metode poput pokušaja smanjenja učestalosti ozljeda glave, pružanja dobre skrbi nakon rođenja, te smanjenja parazita iz okoliša poput svinjske trakavice. Smanjenje pojavnosti svinjske trakavice u jednom dijelu Srednje Amerike dovelo je do 50 % pada incidencije epilepsije.
Epilepsija se obično liječi svakodnevnim uzimanjem lijekova nakon pojave drugoga epileptičkog napadaja, ali za one s visokim rizikom liječenje može početi nakon prvoga napadaja. U nekim slučajevima može biti potrebna posebna dijeta, ugradnja neurostimulatora ili neurokirurški zahvat.
Okretanje osobe tijekom toničko-kloničkog napadaja na bok, u bočni položaj, pomaže u sprečavanju ulaska tekućine u pluća. Stavljanje prstiju, zagrizne pločice ili depresora jezika u usta se ne preporučuje jer može potaknuti povraćanje ili dovesti do ugrizne ozljede spasioca. Potrebno je poduzeti mjere za smanjenje samoozljeđivanja. Stabilizacija kralježnice obično nije potrebna.Ukoliko epileptički napadaj traje dulje od 5 minuta ili se javi više od dva napadaja u jednom satu bez povratka u normalu u intervalu između njih, to se smatra hitnim stanjem poznatim kao epileptički status. Tada može biti potrebna medicinska pomoć za održanje dišnog sustava otvorenim i zaštićenim; u tom slučaju može biti koristan nazofaringealni tubus. Kod kuće, za liječenje napadaja dugog trajanja preporuča se započeti s midazolamom uzetim oralno (na usta). Diazepam se može dati i rektalno (u čepićima). U bolnici se preferira intravenski primijenjen lorazepam. Ako dvije doze benzodiazepina nisu učinkovite, preporučuju se drugi lijekovi, poput fenitoina. Epileptički status koji ne reagira na početnu terapiju obično zahtjeva prijem na jedinicu intenzivne njege te liječenje jačim lijekovima, poput tiopentona ili propofola.
Glavna i osnovna terapija epilepsije su antikonvulzivni lijekovi, koje je ponekad potrebno uzimati do kraja života. Izbor antikonvulziva zasniva se na vrsti epileptičkih napadaja, epileptičkog sindroma, drugih lijekova koje osoba koristi, drugih zdravstvenih problema, te dobi i životnom stilu. U početku se preporučuje jedan lijek; pa ako se taj ne pokaže učinkovitim, preporučuje se prijelaz na drugi lijek. Dva lijeka u isto vrijeme preporučuju se samo u slučaju da jedan lijek ne postiže učinak.  U oko pola slučajeva, prvi lijek je učinkovit, dok drugi lijek uzet sam pomaže u oko 13 % slučajeva, a treći lijek ili kombinacija dva lijeka istovremeno mogu pomoći u još 4 % slučajeva. Oko 30 % ljudi i dalje ima epileptičke napadaje, bez obzira na uvedenu terapiju antikonvulzivima.Postoji velik broj dostupnih lijekova. Fenitoin, karbamazepin i valproat se čine jednako učinkovitima u slučaju fokalnih i generaliziranih napadaja. Sporodjelujući karbamazepin djeluje jednako dobro kao i brzodjelujući, te može imati manje nuspojava. U Ujedinjenom Kraljevstvu, karbamazepin ili lamotrigin preporučuju se kao prva linija liječenja fokalnih napadaja, a levetiracetam i valproat kao druga linija zbog cijene i nuspojava. Valproat se preporuča kao prva linija liječenja generaliziranih napadaja, uz lamotrigin kao drugu liniju. U pacijenata s apsans napadajima, preporučuju se etosukcimid ili valproat, koji je posebno učinkovit u slučaju miokloničkih napadaja te toničkih ili atoničkih napadaja. Ako su epileptički napadaji dobro kontrolirani određenom terapijom, obično nije potrebno rutinski provjeravati koncentraciju lijekova u krvi.Najjeftiniji antikonvulzivni lijek je fenobarbital, po cijeni oko 5 USD godišnje. Svjetska zdravstvena organizacija navodi ga kao lijek prve linije u smjernicama za zemlje u razvoju, te se tamo često koristi. No pristup tom lijeku može biti otežan, jer ga neke zemlje označavaju kao kontrolirani lijek.Neželjeni učinci lijekova zabilježeni su u 10 do 90 % ljudi, ovisno o načinu prikupljanja i izvoru podataka. Većina neželjenih učinaka povezana je s dozom lijeka te je blaga. Neki od primjera uključuju promjene raspoloženja, pospanost, ili nesigurnost u hodu. Neki lijekovi imaju nuspojave koje nisu povezane s dozom, primjerice osip, toksičnost za jetru, ili supresije koštane srži, a skoro četvrtina pacijenata prekida liječenje zbog nuspojava. Neki su lijekovi povezani s kongenitalnim poremećajima kada se koriste za vrijeme trudnoće. Valproat zahtjeva poseban oprez, osobito tijekom prvog tromjesečja trudnoće. Unatoč tome, liječenje se često nastavlja jednom kada se postigne učinak, jer se smatra da je rizik neliječene epilepsije veći od rizika koji predstavljaju lijekovi.Polako prestajanje uzimanja lijekova može biti razumno u nekih ljudi u slučaju da se napadaji ne pojave tijekom dvije do četiri godine. Ipak, u oko trećine ljudi se ponovno javljaju napadaji, najčešće tijekom prvih šest mjeseci. Prestanak liječenja je moguć u oko 70 % djece i 60 % odraslih.
Kirurško liječenje epilepsije može biti mogućnost u onih pacijenata s fokalnim napadajima koji predstavljaju problem unatoč drugom liječenju. To drugo liječenje uključuje probu barem dva ili tri lijeka. Cilj kirurškog liječenja je potpuna kontrola napadaja što se postiže u 60-70 % slučajeva. Uobičajeni postupci uključuju: izrezivanje hipokampusa kroz resekciju prednjeg dijela temporalnog režnja, uklanjanje tumora te uklanjanje dijelova neokorteksa. Neki postupci poput korpus kalosotomije pokušavaju se s ciljem smanjenja broja napadaja, umjesto izlječenja poremećaja. Nakon kirurškog zahvata, lijekovi se u puno slučajeva mogu polako ukinuti.Neurostimulacija može biti još jedna mogućnost za one pacijente koji nisu kandidati za kirurški zahvat. Tri vrste su se pokazale učinkovitima u onih koji ne reagiraju na lijekove: stimulacija vagusa, anteriorna talamička stimulacija te responzivna neurostimulacija.
Ketogena dijeta (visok unos masti, nizak unos ugljikohidrata, adekvatan unos bjelančevina), čini se, djeluje na smanjenje broja napadaja za pola u oko 30-40 % djece. Oko 10 % uspiju ostati na dijeti nekoliko godina, 30 % ima zatvor, a i ostale nuspojave su česte. Manje radikalne dijete, koje je lakše podnijeti bi također mogle biti učinkovite. Nije objašnjeno zašto dijeta pomaže. Vježba je predložena kao mogući korisni čimbenik u prevenciji napadaja,, a postoje i podatci koji podržavaju tu izjavu.Terapija izbjegavanja sastoji se od smanjenja ili eliminacije okidača napadaja. Na primjer, za one koji su osjetljivi na svjetlo, od koristi može biti korištenje malog televizora, izbjegavanje video igara ili nošenje zatamnjenih naočala. Neki tvrde da psi osjetljivi na napadaje, vrsta psa pomagača, mogu predvidjeti napadaje. Dokazi za ovu tvrdnju su, ipak, slabi. Metoda koja se temelji na proučavanju fiziologije, ponašanja i reakcija čovjeka uz pomoć EEG valova također ima svoje pristaše, a vezana je uz slučajeve pacijenata koji ne reagiraju na lijekove. Psihološke se metode se (ipak) ne bi smjele koristiti kao zamjena za lijekove.
Alternativne metode liječenja – uključujući akupunkturu, psihološke intervencije, vitamine, te jogu – nemaju pouzdanih dokaza koji bi potvrdili njihovu djelotvornost u liječenju epilepsije. Također je nedovoljno dokaza koji bi u tu svrhu potvrdili djelotvornost kanabisa i melatonina.
Epilepsija nije izlječiva, ali sami lijekovi mogu učinkovito kontrolirati napadaje u oko 70 % slučajeva. Od onih s generaliziranim napadajima, više od 80 % mogu biti dobro kontrolirani pomoću lijekova, dok isto vrijedi za samo 50 % ljudi s fokalnim napadajima. Jedan predskazatelj dugotrajnog ishoda je broj napadaja koji se dogodi u prvih šest mjeseci. Ostali čimbenici koji povećavaju rizik lošeg ishoda uključuju: slab odgovor na početno liječenje, generalizirane napadaje, obiteljsku povijest epilepsije, psihijatrijske probleme te valove na EEG-u koji predstavljaju generaliziranu epileptiformnu aktivnost. U zemljama u razvoju, 75 % ljudi se ne liječi ili se pak liječi neprimjereno. U Africi se 90 % ljudi ne liječi, što je dijelom posljedica nedostupnosti ili skupoće lijekova.
Ljudi s epilepsijom imaju povećan rizik od smrti. Ovo povećanje je između 1,6 i 4,1 puta veće od onog za opću populaciju te je često povezano sa: temeljnim uzrokom napadaja, epileptičkim statusom, samoubojstvom, traumom te iznenadnom neočekivanom smrti kod epilepsije (eng.: SUDEP - Sudden Unexplained Death in Epilepsy). Smrt od epileptičkog statusa je uglavnom posljedica temeljnog problema, a ne propuštenih doza lijeka. Rizik samoubojstva je u ljudi s epilepsijom povećan dva do šest puta, a uzrok tome je nepoznat. Čini se da je SUDEP djelomično povezan s učestalošću generaliziranih toničko-kloničkih napadaja, te ima za posljedicu oko 15 % smrti vezanih uz epilepsiju. Nije poznato kako smanjiti rizik za iznenadnu neočekivanu smrt kod epilepsije. Najveći porast smrtnosti od epilepsije primjećuje se kod starijih. Oni s epilepsijom nepoznatog uzroka imaju malo povećan rizik. U Ujedinjenom Kraljevstvu se procjenjuje da je 40-60 % smrti moguće spriječiti. U zemljama u razvoju mnoge smrti su posljedica neliječenja epilepsije što dovodi do padova ili epileptičkih statusa.
Epilepsija je jedan od najčešćih ozbiljnih neuroloških poremećaja koji pogađa oko 65 milijuna ljudi u svijetu. Pogađa 1 % stanovništva u starosti do 20 godina, te 3 % stanovništva do 75 godina starosti. Češća je u muškaraca nego u žena, ali uz malu razliku. Većina ljudi s epilepsijom (80 %) je iz zemalja u razvoju.Broj ljudi koji trenutno imaju aktivnu epilepsiju kreće se od 5 do 10 na 1 000, uz aktivnu epilepsiju definiranu kao barem jedan napadaj u posljenjih pet godina. Epilepsiju svake godine razvije 40–70 na 100 000 ljudi u razvijenim zemljama te 80–140 na 100 000 u zemljama u razvoju. Siromaštvo predstavlja faktor rizika, te uključuje ljude iz siromašnih zemalja kao i one koji su siromašni u odnosu na druge stanovnike svoje zemlje. U razvijenim zemljama epilepsija najčešće počinje u ranoj ili starijoj dobi. U zemljama u razvoju najčešće počinje u starije djece i mladih odraslih zbog veće stope trauma i zaraznih bolesti. U razvijenim zemljama broj slučajeva godišnje je pao u djece, a narastao u starijih ljudi u razdoblju od 1970-ih do 2003. godine, što se djelomično pripisuje boljem preživljavanju moždanog udara u starijih osoba.
Najstariji medicinski zapisi pokazuju da su ljudi bolovali od epilepsije od početaka povijesnih zapisa. Kroz pretpovijest se smatralo da je epilepsija duhovni poremećaj. Najstariji opis epileptičkog napadaja na svijetu zapisan je na akadskom jeziku u staroj Mezopotamiji oko 2000. pr. Kr. Osobi opisanoj u tom zapisu "dijagnosticiran" je utjecaj boga mjeseca, te je podvrgnuta egzorcizmu. Epileptički napadaji spominju se i u Hamurabijevom zakoniku (otprilike 1790. pr. Kr.) kao razlog zbog kojeg je kupljeni rob mogao biti vraćen uz povrat novca, te u Papirusu Edwina Smitha (otprilike 1700. pr. Kr.) gdje su opisani slučajevi pojedinaca s epileptičkim napadajima.Najstariji poznati detaljni zapis samog poremećaja nalazi se u Sakikkū, babilonskom kuneiformnom medicinskom zapisu iz 1067.-1046. pr. Kr. Taj zapis navodi znakove i simptome, detalje liječenja i moguće ishode, te opisuje mnoga obilježja različitih vrsta napadaja. Budući da Babilonci nisu ništa znali o biomedicinskom razumijevanju prirode bolesti, povezivali su napadaje s opsjednutošću zlim duhovima te pozivali na liječenje poremećaja duhovnim putem. Oko 900. pr. Kr., Punarvasu Ātreya opisao je epilepsiju kao gubitak svijesti, a ta se definicija zadržala kroz ajurvedski zapis Charaka Samhita (oko 400. pr. Kr).
Stari Grci su imali proturječne poglede spram epilepsije. Mislili su da je ona oblik opsjednutosti duhovima, ali i da je usko povezana s božanskim i s genijalnošću. Jedan od imena kojim su ovu bolest nazivali je „sveta bolest“. Epilepsija se pojavljuje u grčkoj mitologiji kao oblik božje kazne: božica Mjeseca Selena i Artemida, kažnjavale su epileptičnim napadima one koji su ih razgnjevili. Grci su vjerovali da su Julije Cezar i Heraklo bolovali od te bolesti. Značajni izuzetak takvom razmišljanju o epilepsiji kao bolesti uzrokovanoj božanstvima ili duhovima, bilo je učenje Hipokratove škole. U 5. stoljeću pr. Kr. Hipokrat je odbacio ideju da je bolest uzrokovana duhovima. U svom djelu O svetoj bolesti on je iznio tezu da epilepsija nema božanski uzrok, već da je to medicinski problem čiji se uzrok nalazi u mozgu pacijenta. Optuživao je neistomišljenike koji su pripisivali uzrok bolesti nadnaravnim silama, da šire neznanje kroz praznovjerje i vjerovanje u magiju. Hipokrat je spoznao da naslijeđe može biti važan uzrok bolesti: također je primijetio da su poslijedice bolesti teže ako se bolest pojavi kod pacijenata mlađe životne dobi, te je zabilježio fizičke karakteristike bolesti kao i socijalnu stigmu vezanu za epilepsiju. Odbacio je naziv sveta bolest, te ju je nazivao velika bolest, što je bila preteča modernog pojma grand mal, koji se i danas koristi za generalizirane napadaje. Usprkos njegovom radu u kojemu podrobno objašnjava fizičke uzroke bolesti, njegovo mišljenje u to doba nije bilo prihvaćeno, a zle duhove se za tu bolest okrivljavalo sve do 17. stoljeća.U većini kultura su osobe s epilepsijom bile stigmatizirane, izolirane od zajednice, pa čak i zatvarane. U gradu Salpêtrière, mjestu rođenja moderne neurologije, Jean-Martin Charcot je tretirao epileptičare u istim ustanovama s psihijatrijskim bolesnicima, pacijentima s kroničnim sifilisom i kriminalcima. U Starom Rimu se epilepsija nazivala Morbus Comitialis ("bolest skupština") i smatrali su ju božjim prokletstvom. U sjevernoj Italiji je tradicionalno bila poznata pod nazivom „bolest svetog Valentina“.Prvi učinkoviti lijek protiv konvulzija, bromid, proizveden je sredinom 1800-ih., a prva moderna farmakološka terapija fenobarbitalom razvijena je 1912., dok je fenitoin ušao u uporabu 1938.
Svojevrsna stigmatizacija pacijenata s epilepsijom uobičajena je diljem svijeta, te često utječe na njihov život u ekonomskom, društvenom i kulturnom smislu. U Indiji se epilepsija može navesti kao razlog za odbijanje bračne ponude. U nekim dijelovima svijeta ljudi još uvijek misle da su oboljeli od epilepsije "prokleti". U Tanzaniji, kao i u drugim dijelovima Afrike, epilepsiju povezuju s opsjednutošću zlim duhovima, vještičjim ritualima ili trovanjem, a mnogi je čak smatraju zaraznom bolešću, iako za to nema nikakvog dokaza. Prije 1970. u Ujedinjenom Kraljevstvu su na snazi bili zakoni koji su epileptičarima branili sklapanje braka. Takva stigmatizacija može imati za posljedicu da mnogi pacijenti s epilepsijom negiraju da su uopće imali napadaje konvulzija.
Konvulzije epileptičara uzrokuju, primjerice, samo u SAD-u izravan gospodarski trošak od oko milijardu američkih dolara godišnje. Gospodarski trošak Europske Unije izravno vezan uz liječenje epilepsije iznosio je oko 15,5 milijardi eura u 2004. Procijenjuje se da epilepsija izaziva gospodarski trošak u Indiji od oko 1,7 milijardi američkih dolara ili 0,5 % BDP. Epilepsija je uzrok oko 1 % svih posjeta strukturama hitne pomoći (2 % za djecu) u Sjedinjenim Američkim Državama.
Oboljeli od epilepsije ima dvostruko veću vjerojatnost biti žrtvom prometnih nesreća u odnosu na prosječnog vozača, stoga je epileptičarima u mnogim djelovima svijeta zabranjeno upravljanje motornim vozilima ili im je dozvoljeno samo pod posebnim uvjetima. U nekim državama liječnici imaju zakonsku obavezu prijavljivanja osobe koja je imala napadaj instituciji nadležnoj za izdavanje dozvola za upravljanje motornim vozilima, dok se u nekima sam pacijent mora prijaviti. Države u kojima liječnik po zakonu prijavljuje pojavu napadaja su: Švedska, Austrija, Danska i Španjolska. Države u kojima sam oboljeli ima obavezu prijave su: Ujedinjeno Kraljevstvo i Novi Zeland, ali liječnik može i sam podnijeti prijavu ako misli da to pacijent nije učinio. U Kanadi, Sjedinjenim Američkim Državama i Australiji obaveza prijave se razlikuje među pokrajinama ili državama. Ako su napadaji terapijski dobro kontrolirani, u većini se slučajeva smatra da je razumo dopustiti pacijentu upravljanje motornim vozilom. Vrijeme koje mora proći da pacijent nema napadaje prije nego mu se dopusti vožnja varira od države do države. Mnoge zemlje traže jednu do tri godine bez napadaja. U SAD-u je vrijeme bez napadaja potrebno za izdavanje dozvola različito ovisno o državi i varira od tri mjeseca do godine dana.Osobama s napadajima obično nije dopušteno izdavati dozvole upravljanja zrakoplovom. Prema kanadskom zakonu, ako je osoba imala samo jednu epizodu napadaja, može se uzeti u obzir izdavanje ograničene dozvole za pilota pet godina nakon napadaja i ako su nalazi svih potrebnih medicinskih pretraga uredni. Isto vrijedi i za osobe s prethodnim epizodama febrilnih konvulzija i konvulzija izazvanih lijekovima. U Sjedinjenim Američkim Državama Federalni ured za zrakoplovstvo (engl. Federal Aviation Administration) ne dopušta izdavanje komercijalne dozvole za pilota osobama s epilepsijom. U rijetkim slučajevima dozvola se može izdati osobama koje su imale samo jedan napadaj ili febrilne napadaje i kojima se napadaj nije pojavio bar pet godina u odrasloj dobi i bez liječenja. U Ujedinjenom Kraljevstvu se punopravna dozvola pilota za osobne potrebe izdaje pod istim kriterijima kao i za profesionalne pilote putničkih zrakoplova. Za izdavanje je potrebno deset godina bez epizoda napadaja i bez ikakve terapije. Osobe koje ne zadovoljavaju te uvjete mogu dobiti ograničenu dozvolu, ako nemaju napadaje bar pet godina.
Postoji velik broj građanskih udruga koje pružaju podršku oboljelima od epilepsije i njihovim obiteljima. Jedna od njih je, primjerice, udruga Joint Epilepsy Council of the UK and Ireland u Ujedinjenom kraljevstvu. Godine 2008. donijeta je odluka da se 28. ožujka obilježava „Purpurni dan“ (engl.: Purple day) kako bi se povećala osjetljivost javnosti prema problematici epilepsije. Slične inicijative povećanja osjetljivosti prema epilepsiji jesu kampanja „Izađi iz sjene“ (engl.: Out of the Shadows), udružena inicijativa Svjetske zdravstvene organizacije, Međunarodne lige za borbu protiv epilepsije (engl.: International League Against Epilepsy) i Međunarodnog ureda za epilepsiju (engl.: International Bureau for Epilepsy).
Predviđanje budućih napadaja podrazumjeva pokušaje prognoziranja epileptičkog napadaja pomoću elektroencefalograma prije nego se napadaj dogodi. No do 2011. nije, nažalost, razvijen ni jedan učinkoviti način predviđanja epileptičkih napadaja. Kindlingov model je tehnika kojom se ponavljaju stimulusi koji lako mogu izazvati napadaje i koristi se za stvaranje animalnog modela epilepsije.Genska terapija se proučava kao jedan od načina izliječenja od nekih vrsta epilepsije. Lijekovi koji utječu na imunosne funkcije, kao intravenozni imunoglobulini, nisu se pokazali učinkovitima. Neinvazivna stereotaksička radiokirurgija se do 2012. godine uspoređivala kao terapija kod nekih vrsta epilepsije u odnosu na standardne kirurške metode.
Epilepsija se pojavljuje i kod mnogih životinja, osobito kod pasa i mačaka, a najčešći je neurološki poremećaj baš kod pasa. Uobičajena terapija predviđa tretman antikonvulzivnim lijekovima kao fenobarbitalom i bromidom u pasa i fenobarbitalom u mačaka. Generalizirani napadaji kod konja su prilično jednostavni za dijagnosticiranje, no zato je teže dijagnosticirati one negeneralizirane. U takvim slučajevima uporaba EEG-a može biti vrlo korisna.
Hrvatski institut za istraživanje mozga – Antonio Pozaić: »Temporalna epilepsija«
(engl.) National Institute for Health and Clinical Excellence (siječnja 2012). The Epilepsies: The diagnosis and management of the epilepsies in  adults and children in primary and secondary care, National Clinical Guideline Centre
(engl.) World health organization, Department of mental health and substance abuse, Programme for neurological diseases and neuroscience ; Global campaign against epilepsy ; International league against epilepsy (2005). Atlas, epilepsy care in the world, 2005 (pdf), Geneva: Programme for Neurological Diseases and Neuroscience, Department of Mental Health and Substance Abuse, World Health Organization ISBN 92-4-156303-6
Erevan (arm.: Երևան, Jerevan) najveći je i glavni grad Armenije od 1918. godine. . 
Grad je osnovan 782. pr. Kr. na rijeci Hrazdanu na zapadu zemlje, na istočnoj strani podnožja planine Ararat. Grad ima vrlo turbulentnu povijest punu raznih bitaka, paleža i potresa. Nakon skoro tri tisućljeća postojanja, ovaj grad postao je glavni grad Armenije nakon Prvog svjetskog rata i armenskog genocida. Grad se relativno brzo razvio u 20. stoljeću, kad je od malenog grada s nekoliko tisuća stanovnika narastao u glavno kulturno, umjetničko, industrijsko i političko središte zemlje.
Godine 2007., broj stanovnika Erevana procjenjen je na 1,107.800 stanovnika, dok aglomerizacijsko područje okuplja oko 1,245.700 stanovnika, što je više od 42 % ukupne populacije zemlje.
Erevan je jedan od najstarijih gradova koji imaju i pisanu potvrdu o svom nastanku. U ovom slučaju to je natpis na klinastom pismu u kamenu koja svjedoči o početku gradnje utvrde.
Arheološki nalazi dokazuju da je urartijanska vojna utvrda zvana Erebuni (Էրեբունի) ustanovljena 782. pr. Kr. po naređenju kralja Argištisa I. na mjestu današnjeg Erevana, kako bi služila kao stražarska utvrda protiv barbarskih napada sa sjevernog Kavkazа, te je zbog toga jedan od najstarijih gradova na svijetu. U ovo vrijeme urartijske moći u gradu je napravljen sustav za navodnjavanje. Stoljeće kasnije, kako bi nadomjestio napušteni Erebuni, kralj Rusa II. nekoliko kilometara sjevernije daje izgraditi tvrđavu Teišebani. Ovo postaje glavni grad sjeverne pokrajine, te služi kao skladište za prikupljene proizvode koji se kasnije šalju u glavno središte kraljevstva, Tušpu. Grad su 590. pr. Kr. opljačkali i spalili Medijci, saveznici Skita.
Pri završetku urartijskog razdoblja, vladajuća dinastija Orontida uvelike doprinosi obnovi grada. Od 6. do 4. stoljeća pr. Kr. grad je jedan od glavnih armenskih satrapskih središta u Ahemenidskom Carstvu.
Zbog nedostatka povijesnih dokaza, razdoblje između 4. i 3. stoljeća pr. Kr. poznato je kao mračno doba Erevana.
Grad doživljava intenzivniji razvoj u Srednjem vijeku, a prva crkva u Erevanu, crkva sv. Petra i Pavla, izgrađena je u 5. stoljeću (srušena je 1931. godine). Nakon više pokušaja u 640-ima, Arapi osvajaju grad 658. godine.. Ovo postaje drugi po važnosti grad u regiji nakon Dvina, koji ostaje glavno ekonomsko središte sve do 11. stoljeća. Arapi u svom pokušaju ovladavanja armenskim stanovništvom, što je uključivalo i masovna preobraćenja, nalaze na žestoki otpor stanovništva i prisiljeni su na kompromise. Od tad vladajuće kalife toleriraju kršćanstvo i daju Armencima široku autonomiju. U Erevanu je razdoblje mira i prosperiteta trajalo sve do pobuna 740., kad je grad opljačkan i djelomično zapaljen. Ponovnu djelomičnu autonomiju grad dobiva tek 850., kada na vlast dolazi budući armenski kralj Ašot I., čime započinje era vladavine Bagratida.
Godine 920., uz pomoć Bizanta, kralj Ašot II. reintegrira Erevan i regiju u kraljevstvo. U 10. stoljeću, zbog svoje ekonomske i vojne moći, grad postaje središte istočne Armenije. Sve do 11. stoljeća grad je bio dio bagratidskog kraljevstva, nakon čega je tajno ponuđen Bizantu 1023., da bi na kraju dospio pod vlast Seldžuka. Nakon smrti kralja 1041., bizantski car Mihajlo V. Kalafat zauzima Erevan, Ani i dolinu Ararata. Drugi napad Seldžuka bio je vrlo koban za tu regiju, te se bizantske snage povlače u grad Ani. Seldžuci pljačkaju i pale grad, te na kraju preuzimaju apsolutnu kontrolu nad kraljevstvom 1064. godine. U 12. stoljeću Gruzija postaje regionalna vojna sila i ulazi u savez sa Armencima kako bi otjerala turske vladare. Erevan je ponovno zauzet 1201., te obnovljen tijekom idućih dvadeset godina, što je razdoblje poznato kao „zlatno doba grada“. Od 1225., počinju turkmenske i mongolske invazije na grad, nakon čega Erevan dobiva mongolsku vlast koja ipak ima određenu toleranciju prema kršćanima. Od 1256., Erevan postaje glavni grad jednog od četiri ulusa (regije) u Mongolskom Carstvu. U 13. stoljeću nastupa kriza i glad zbog koje stanovništvo opet napušta Erevan. Nakon više valova napada, 1387., Tamerlan opostušuje grad i cijelo okolno područje..
Razdoblje 16. i 17. stoljeća je još jedan mračan period u povijesti grada. U tom razdoblju grad je poslužio kao bojno polje između Perzijaca i Turaka, da bi uslijedili napadi Arapa i Mongola, te nakraju i veliki potres koji je skoro u potpunosti uništio grad. Neki ostaci iz tog perioda vidljivi su još i danas.Kad je grad 1827. zauzela Carska Rusija on je imao tek oko 12.500 stanovnika od kojih pola nisu bili Armenci. U tom razdoblju ponovno je zavladao mir i počeo je blagi demografski rast i grad dobiva status glavnog grada pokrajine, a od 1849. i gubernije.
Početkom 20. stoljeća Erevan je bio samo malo provincijski grad od 30.000 stanovnika na vratima Ruskog Carstva. Godine 1918., Erevan postaje glavni grad Nezavisne Republike Armenije i to ostaje sve do 1920. godine. Urbanist Aleksandar Tamanian transformira cijeli grad u dostojni glavni grad te republike. Ova iznimna promjena u potpunosti mijenja lice grada gradnjom novih četvrti, cesta, mostova, zračne luke, te na kraju 1980. i metroa.Erevan je ostao glavni grad Armenije i nakon uključenja u Sovjetski Savez 1920. godine. Dvije godine kasnije status glavnog grada u Transkavkaskoj Sovjetskoj Republici prepušta Tbilisiju. Godine 1936., Erevan ponovno postaje glavni grad nove Armenske Sovjetske Socijalističke Republike, te nakraju 1991. treće nezavisne republike Armenije. Prosvjedi održani 1988. za nezavisnost Gorskog Karabaha jedna su od posljedica perestrojke i želje za nezavisnošću sovjetskih republika. Potres 7. prosinca 1988. usporio je ovaj proces, te je Armenija jedna od zadnjih sovjetskih republika koja je postala neovisna.
Zemlju i grad je 1990-ih pogodila teška ekonomska kriza koju je djelomično izazvala i blokada koju su držale Turska i Azerbajdžan. U 2000-ima opet slijedi brži gospodarski rast zemlje, a time i Erevana, premda po mnogočemu još zaostaje za nekim drugim područjima bivšeg SSSR-a.
Erevan se nalazi u središnjozapadnom dijelu Armenije, na sjeveroistočnom rubu Araratske doline. Grad je izgrađen na sedam brežuljaka, što daje Erevanu poseban izgled budući da se neke njegove četvrti nalaze na brdima, a neke u dolinama. Grad karakterizira velika visinska razlika između njegovih pojedinih dijelova, koja varira od 865 metara visine, sve do 1390 metara.
Južne i jugoistočne gradske četvrti nalaze se na visini od oko 900 metara. Ovdje ljeti vladaju relativno visoke temperature i blagi vjetar. To su većinom industrijske četvrti gdje se danas nalaze većinom napuštene tvornice, te elektrane i gradske zračne luke.
Gradsko središte i sjeverozapadne četvrti nalaze se na visini od 950 do 1000 m, a sagrađene su oko Cicernakaberda i kanjona rijeke Hrazdan, koje je jedino mjesto u središtu grada sa svježom klimom ljeti. Ovdje se nalaze okruzi Kentron (gradsko središte) i Adžapnijak na suprotnim stranama obale.
Sjeverni i istočni dio grada nalazi se na visini do 1300 m, a karakterizira ga svježa klima ljeti. Na malom brdu na istoku nalaze se ruševine tvrđave Erebuni, od koje se i razvio ovaj grad.
Za razliku od ostalih gradova u Armeniji, Erevan nije dio niti jedne pokrajine (marz), nego je poseban upravni teritorij, okružen s pokrajinama Kotajk na sjeveru, Ararat na jugu, Armavir na jugozapadu i Aragacotn na sjeverozapadu.
U Erevanu vlada relativno kontinentalna klima, sa suhim i vrućim ljetima, te hladnim i kratkim zimama. Gradska klima je određena položajem grada u nizini okruženoj planinama, te udaljenosti grada od mora. Klima u gradu dosta se razlikuje od četvrti do četvrti, tako da u nekim visinskim dijelovima grada može vladati i planinska klima.
Ljeti temperatura u kolovozu doseže do 40 °C, dok zimi temperature znaju pasti i do -15 °C u siječnju. Godišnje na grada padne relativno mala količina padalina od oko 320 mm. Godišnje grad ima oko 2700 sunčanih sati.
Cijela Armenija se nalazi u zoni jake sezmičke aktivnosti. Njezin položaj je na području subdukcije arapske i euroazijske ploče.
Zemlju, a pogotovo Erevan, već su nekoliko puta u prošlosti pogodili snažni potresi. Relativno nedavan vrlo jaki potres dogodio se 7. prosinca 1988., s epicentrom udaljenim stotinjak kilometara od Erevana u području Spitka. U tom potresu poginulo je oko 30.000 osoba. Ovaj potres od 6,9 stupnjeva po Richterovoj ljestvici snažno se osjetio u glavnom gradu gdje je oštetio mnoge zgrade. U 17. stoljeću je Erevan također pogodio snažan potres koji je uništio veliki dio grada.
Mnogi armenski seizmolozi predviđaju da bi idući potres bio katastrofalan za grad i da bi broj žrtava moga biti nekoliko stotina tisuća. Ova predviđanja zasnovana su na stanju zgrada u gradu, od kojih su mnoge već oštećene u potresu 1988., a i mnoge su građene s nedovoljnom zaštitom od potresa. Oko 40% građevina u Erevanu ne zadovoljava norme zaštite od potresa..
Erevan je glavni grad Armenije od proglašenja Prve republike 1918. godine. Zbog svog položaja u nizini Ararata koja je povijesna zemlja Armenaca, izbor ovog grada za glavni grad bio je logičan u vremenu nastajanja mlade države.
Nakon što je Armenija postala republika u Sovjetskom Savezu, Erevan je ostao glavni grad u kojem su se nalazile sve političke institucije te sovjetske republike. Godine 1991., nakon proglašenja nezavisnosti Treće republike, Erevan je ostao političko središte zemlje u kojem se nalaze sve važne političke institucije.
Armenski ustav koji je usvojen 5. srpnja 1995. godine, daje Erevanu status pokrajine (marz). Način upravnog funkcioniranja grada je dakle sličan upravnom funkcioniranju ostalih pokrajina, uz neke određene posebnosti.Upravu grada Erevana predstavljaju:
gradonačelnik, kojeg izabire predsjednik države na preporuku premijera, te koji uz skupinu od četiri podgradonačelnika upravlja s 11 gradskih upravnih ureda;
Vijeće Erevana, koje uz vodstvo gradonačelnika okuplja načelnike zajednica gradskih okruga ,;
dvanaest zajednica okruga, od kojih svaka ima svog načelnika, te vlastito vijeće .Prema zadnjim promjenama ustava iz 2005. godine, grad je službeno pretvoren u zajednicu (hamajnk), a način i struktura izbora gradonačelnika i gradskog vijeća je promjenjena. Ove promjene stupaju na snagu 2009. godine.
Uz nacionalnu i prometnu policiju u Erevanu djeluje i lokalna općinska policija.
Svaki okrug je podijeljen na nekoliko četvrti (Թաղամաս). Jedan okrug može imati do sedam četvrti.
Od malog sela, Erevan je, u isto vrijeme kada je postao glavni grad Armenije, postao i metropola u kojoj danas živi preko milijun stanovnika. Grad je 1827., imao šest javnih parkova, 851 dućan, sedam karavan-saraja, deset javnih kupališta i 1736 kuća gdje je živjelo 12.500 stanovnika. Stanovništvo Erevana je od tada do 1989. naraslo na 1.200.000 građana, što je bila trećina stanovništva zemlje.
Sve do pada Sovjetskog Saveza stanovništvo grada su većinom činili Armenci, ali sa značajnom ruskom, kurdskom, azerskom i iranskom manjinom. Azerska manjina je u potpunosti nestala nakon rata u Gorskom Karabahu između 1988. i 1994., dok se ruska manjina značajno smanjila nakon gospodarske krize u 1990-ima. Danas su građani Erevana velikom većinom Armenci.
Kao i u ostatku zemlje i u ostalim bivšim sovjetskim republikama, veliki broj stanovništva pobjegao je u inozemstvo (većinom Europu i Sjevernu Ameriku) zbog gospodarske krize. Stanovništvo grada palo je s 1.250.000 stan. 1989. godine, na 1.103.488 stan. 2001. godine, te na 1.091.235 stan. 2003. godine. Stanovništvo aglomerizacije imalo je 1.245.700 stanovnika 2006. godine[nedostaje izvor]Od glavnih gradova na Kavkazu, Erevan je najslabije naseljen. 
Budući da je Erevan bio mali grad koji se pretvorio u metropolu, izgrađena je moderna planska mreža prometnica. U središtu grada nalaze se široke avenije od po nekoliko prometnih traka koje omogućavaju efikasno odvijanje prometa. Ovih dvadesetak avenija povezuje desetak gradskih trgova.
Neke od važnijih gradskih prometnica su: avenija Mesrop Maštoc koja povezuje južni ulaz u grad s Matenadaranom ; prestižna avenija maršala Bagramjana koja povezuje Barekamutiun s Francuskim trgom gdje se nalazi predsjednička palača i parlament ; ulica Sajat Nova koja je produžetak Bagramjanove avenije poslije Francuskog trga i u kojoj se nalaze brojni restorani, hoteli i dućani ; ulica Abovjan koja završava kod Trga Republike ; te Sjeverna avenija koja prolazi gradom spajajući se s drugim avenijama.
U gradu postoje tri glavna mosta preko rijeke Hrazdan: Most Davtašen, Veliki Hrazdanski most i Most pobjede. Također postoje i pet manjih mostova preko kojih je moguće prijeći rijeku, a najuočljiviji je Crveni most kojim se do 1945. u grad moglo ući s juga.
Uz široke gradske avenije, za gradski promet su važne i brze ceste koje se spajaju u Erevanu:
Cesta M15, koja služi kao obilaznica koja povezuje autoceste M4 i M2Zbog snažnog rasta armenskog voznog parka od 12.000 vozila godišnje došlo je do prometnog zasićenja u središtu grada, te do velikih prometnih zastoja na nekim avenijama. Zbog ovog problema, gradske su se vlasti odlučile na nove investicije u gradsku cestovnu mrežu.
Erevan ima samo jedan kolodvor, od kad su se ostale željezničke stanice prestale koristiti u 1990-ima. Kolodvor je sagrađen u socrealističkom stilu, te na sebi još ima crvenu petokraku zvijezdu, te srp i čekić. Kolodvor je daleko od zadovoljavanja osnovnih normi, a od raspada Sovjetskog Saveza i zatvaranja turske i azerbejdžanske granice njime prolazi samo četiri regionalna vlaka dnevno. Svaki drugi dan ovdje prođe i međunarodni vlak koji ide prema susjednoj Gruziji. 
Za iznos od 9000 do 18000 drama moguće je noćnim vlakom doći do gruzijskog Tbilisija. Taj vlak nastavlja put dalje prema crnomorskom odmorištu Batumi.
Vlakovi ne prometuju prema Iranu, budući da željeznica prolazi preko azerbejdžanskog Nahčivana. Nijedan vlak iz Erevana zato ne prometuje prema jugu. Projekt izgradnje željeznice koja bu povezala ove dvije zemlje je trenutno pod razmatranjem.
Međunarodna zračna luka u Erevanu nalazi se 12 kilometara zapadno od središta grada. To je glavna zračna luka zemlje i matična luka zračne kompanije Armavia.
Zračna luka Zvartnoc otvorena je 1961., u sovjetsko doba. Luka je prvi put obnovljena 1985., a drugi put 2002., kako bi se prilagodila međunarodnim propisima. Od tada je započeta gradnja novog terminala čija je prva faza završena u rujnu 2006. otvaranjem područja za dolaske. Drugi dio terminala otvoren je u svibnju 2007. godine.
Ova međunarodna zračna luka povezuje zemlju s Francuskom, Rusijom, Njemačkom, Ujedinjenim Kraljevstvom, Austrijom, Češkom, Ukrajinom, Izraelom, Libanonom i drugim zemljama.Druga zračna luka u Erevanu je Erebuni. Od nezavisnosti zemlje 1991., ovdje više ne polijeću komercijalni, već privatni letovi. Zračne snage Armenije ovdje imaju svoju bazu u kojoj se nalazi nekoliko MiG-ova 29.
Erevanski metro (Երեւանի մետրոպոլիտեն) sastoji se od jedne linije dugačke 12 kilometara, koja povezuje deset stanica. Trenutno je u fazi izgradnje produžetak ove linije prema sjeverozapadu, a taj produžetak sastoji se od još dvije stanice. Izgradnja jedne stanice (Ajapniak), kao i tunela koji bi je povezao s ostatkom mreže, stoji oko 18 milijuna dolara.  Datum završetka radova još nije određen.
Dugoročno je planirana gradnja još dvije linije metroa, ali zbog nedostatka financijskih sredstava još nije određen datum početka radova.
Erevanom voze autobusi i minibusi na 46 linija, te trolejbusi na 24 linije. Još uvijek gradom prometuju stari autobusi iz sovjetskog doba, ali se oni postepeno zamjenjuju novim autobusima ukrajinskog Bogdana (Isuzu) i ruskog GAZ-a.
Od 2006., određena su stajališta autobusa u svim gradskim četvrtima. Uz gradski prijevoz, autobusi koji polaze s glavnog kolodvora u četvrti Nor Kilikia povezuju Erevan sa svim gradovima u Armeniji, te s važnijim gradovima susjednih država kao što su Tbilisi u Gruziji i Tabriz u Iranu.
Tramvaji su prometovali Erevanom od 1906., a ukinuti su u siječnju 2004. godine. Razlog ukidanju bili su previsoki troškovi koji su za 2,4 puta prelazili količinu prihoda od tramvajske mreže. Nakon prestanka prometovanja, tramvajske tračnice su razmontirane i prodane.
Središte grada bilo je žičarom povezano sa stambenom četvrti Nork u okrugu Nork-Maraš sve do 2004. godine. Početkom travnja te godine, dogodila se nesreća u kojoj je kabina pala s 17 metara, ubivši pet od sedam putnika. Do tada su se žičarom dnevno služili oko 500 putnika.
Nakon nesreće, dio kabela žičare potrgan je, a cijeli sustav je napušten. Danas se traže financijska sredstva kako bi se žičara ponovno mogla pokrenuti.
Glavni muzej u Erevanu je Nacionalna galerija Armenije koja je sagrađena 1921. godine. Ona je spojena s Muzejom povijesti Armenije. Uz bogatu stalnu izložbu dijela autora kao što su Ajvazovski, Kandinski, Chagall, Rousseau, Monticelli ili Boudin, ovdje se održvaju i izložbe modernih umjetnika, kao što je izložba djela Yanna Arthus-Bertranda, Talijansko-armenska izložba 2005. i sl.
Muzej armenskog genocida vrlo je važan simbol i podsjetnik na ovu tragediju, a nalazi se u podnožju Cicernakaberda. Tamo se nalaze brojna svjedočanstva, tekstovi i fotografije iz tog razdoblja.
Matenadaran je knjižnica i muzej u kojem se nalazi oko 17.000 starih rukopisa, te nekoliko Biblija iz Srednjeg vijeka. Nalazi se u središtu grada, a u tim arhivima nalazi se bogata kolekcija drevnih armenskih, starogrčkih, sirijskih, židovskih, rimskih i perzijskih zapisa. Godine 2007., za vrijeme godine Armenije u Francuskoj, Matenadaran je posudio brojne rukopise muzeju Louvre za izložbu Armenia Sacra.
Kraj rijeke Hrazdan nalazi se Muzej Paradžanov koji je u potpunosti obnovljen 2002., te u kojem se nalazi oko 250 djela, dokumenata i fotografija ovog armenskog redatelja i slikara.U Erevanu se nalazi i Armenska nacionalna knjižnica.
Također, u Erevanu se nalaze i brojni drugi muzeji, kao što su Muzej Bliskog istoka, te Muzej grada Erevana.
U gradu postoje dvije funkcionalne kinodvorane, od kojih je najpoznatije kino Moskva. Filmovi se prikazuju u isto vrijeme kao i u ostatku svijeta, a većinom su na ruskom jeziku. Od 2004. godine, u kinu Moskva održava se Međunarodni filmski festival Zlatna marelica.
U Armenskoj nacionalnoj operi i kazalištu nalazi se koncertna dvorana Aram Hačaturjan i nacionalni teatar opere i baleta Aleksandar Spendiarjan. Ovdje su održane mnoge kazališne i druge predstave u brojnim dvoranama od kojih je najpoznatija Hamalir.
Erevanski zoološki vrt osnovan je 1940. godine. Nakon vrlo teškog razdoblja 1990-ih, danas se gospodarski oporavio. Za relativno nisku cijenu ovdje je moguće vidjeti slonove, orlove, medvjede, deve i 260 ostalih vrsta životinja..
Waterworld je gradski zabavni akvapark. Sadrži nekoliko bazena, na desetke tobogana, te barove i restorane. Park je zimi zatvoren, ali 2003. započela je gradnja zatvorenog dijela ovog parka zvanog Aquatek.
Udaljen nekoliko kilometara, na cesti za jezero Sevan, nalazi se drugi zabavni park zvan Play City, koji je Erevancima popularno odredište za vikend.
Najpopularniji sport u Erevanu je nogomet. U gradu postoji sedam nogometni klubova, od kojih pet igraju u prvoj armenskoj nogometnoj ligi, a ostala dva u drugoj ligi. Najuspješniji erevanski klub je FC Pjunik Erevan koji je od 1992. osvojio prvenstvo Armenije jedanaest puta..
U Erevanu se nalazi pet stadiona: Nairi, Kazak, Mika, Stadion Republike, te glavni Stadion Hrazdan koji je ime dobio po rijeci. U gradu se također nalazi i sportski kompleks s prostorima za boks, karate, košarku i tenis.
Armenija je već dugo vremena jedna od vrhunskih zemalja po uspjesima u šahu. Armenska šahovska federacija nalazise u Kentronu, a brojni šahovski klubovi postoje diljem Erevana. Godine 1996., grad je, unatoč gospodarskoj krizi, ugostio 32. šahovsku olimpijadu Četiri Erevanca koji čine armensku šahovsku momčad, osvojili su 2006. šahovsku olimpijadu u Torinu, a 2008. obranili su svoj naslov u Dresdenu.
(engl.) ArmStat, Marzes of the Republic of Armenia in figures, 2002-2006, « Yerevan RA Capital ».
(fr.) D. Auzias, J.-P. Labourdette, S. Szeremeta, P. Maringe , Le Petit Futé Arménie : 2007-2008, Nouvelles Éditions Université, 2007 ISBN 978-2746919600.
(arm.) (engl.) (rus.) V. Azatian et T. Hakopian, Երևան Ереван Yerevan, ИПО Parberakan, Erevan, 1989.
(engl.) N. Beglaryan, Atlas of Armenia and adjacent countries, Noyan Tapan, Erevan, 2007 ISBN 978-9994144556.
(fr.) Gérard Dédéyan (dir.), Histoire du peuple arménien, Privat, Toulouse, 2007 ISBN 978-2-7089-6874-5.
(engl.) Scott Earle , Yerevan Journal, Larkspur Books, 2007 ISBN 978-0615144207.
(fr.) René Grousset, Histoire de l'Arménie, Payot, Paris, 1984 ISBN 978-2228889124.
(engl.) Philip M. Parker, The 2006 Economic and Product Market Databook for Yerevan, Armenia, ICON Group International, Inc., 2006 ISBN 978-0497812508.
(fr.) Taline Ter Minassian, Erevan, la construction d'une capitale à l'époque soviétique, Presses Universitaires de Rennes, 2007 ISBN 2753503699.
(fr.) Les douze capitales d'Arménie, Éditions COFIMAG, Pariz, 2006 ISBN 2-907070-09-6.

Ernest Rutherford (Nelson, Novi Zeland, 30. kolovoza 1871. – Cambridge, 19. listopada 1937.) bio je britanski i novozelandski kemičar i fizičar. Studirao je u Cambridgeu te bio sveučilišni profesor u Montréalu (od 1898.), direktor Fizičkog instituta Sveučilišta u Manchesteru (od 1907.) i od 1919. direktor Cavendisheva laboratorija u Cambridgeu. Godine 1903. bio je izabran za člana (predsjednik od 1925. do 1930.) Kraljevskoga društva za poboljšanje znanja o prirodi. Isprva se bavio proučavanjem radioaktivnoga raspada. Prvi je uočio da se zračenje radija sastoji od dviju vrsta zraka (1897.), koje je nazvao alfa-zrake i beta-zrake. Zajedno s Frederickom Soddyjem uveo je pojam vremena poluraspada i izveo zakone radioaktivnoga raspada. Proučavanjem raspršivanja alfa-čestica na atomima, Rutherford je došao do zaključka da atom (čija je veličina 10–10 m) nije cjelovit djelić materije (Rutherfordov model atoma), nego je složen od pozitivne atomske  jezgre (veličine 10–14 m) i elektrona koji kruže oko nje (1911.): prvi je upotrijebio riječ proton za pozitivno naelektriziranu česticu u jezgri atoma. (Niels Bohr je 1913., prilagođujući taj model kvantnoj hipotezi Maxa Plancka, dao prvotnu kvantnu teoriju atoma.) Od Rutherforda potječe i jednakost (nazvana njegovim imenom) za raspršivanje alfa-čestica na atomima (Rutherfordovo raspršenje); godine 1925. utvrdio je i odstupanje od te jednakosti do kojega dolazi kod vrlo bliskih sudara alfa-čestice i jezgre, kada nuklearno međudjelovanje postaje mnogo važnije od električnoga. Godine 1919. Rutherford je, bombardirajući dušik alfa-česticama, izveo prvu pretvorbu (transmutaciju) jednog elementa u drugi. Za istraživanje radioaktivnoga raspada kemijskih elemenata i radova o radioaktivnosti dobio je Nobelovu nagradu za kemiju (1908.).
Rutherfordovi roditelji su bili farmeri, koji su emigrirali iz Škotske na Novi Zeland, da bi lakše podigli puno djece, koje su imali. Ernest je završio elektrotehničku školu, a kasnije je putovao u Veliku Britaniju, da bi se usavršio u mjerenju i otkrivanju elektromagnetskih valova. Bio je profesor na Sveučilištu u Montréalu; pročelnik odjela za fiziku Sveučilišta u Manchesteru (od 1907.), a od 1919. direktor Cavendisheva laboratorija u Cambridgeu. 1900. se oženio i imao je jednu kćer.
Početkom 20. stoljeća bilo je poznato 5 radioaktivnih elemenata: uranij, torij, polonij, aktinij i radij. Među njima najviše se upotrebljavao radij i to za liječenje raka. Iz radija i njegovih kemijskih spojeva stalno se razvijao jedan plin, koji je isto bio radioaktivan, a nazvan je radijeva emanacija ili radon. Osim radona nastajao je i helij. Iz toga se zaključilo da se radij, ali i svi ostali radioaktivni elementi, pretvaraju u druge elemente s manjom težinom i pri tom postupku zrače. Uočeno je također da je ta prirodna radioaktivnost svojstvena atomima s najvećim atomskim masama i da je to proces koji se dešava u unutrašnjosti atoma, znači ne ovisi o vanjskim utjecajima, kao što su tlak, temperatura ili neka kemijska reakcija.
Već 1900. bilo je poznato da jedan dio radioaktivnog zračenja može da skreće u magnetskom polju. Rutherford je na osnovu ispitivanja prolaza radioaktivnih zraka kroz tanke listiće aluminija utvrdio da kod zračenja uranijevih spojeva postoje dvije vrste zraka. Onu vrstu zraka koje ne mogu da prođu kroz aluminijsku pločicu debljine 0,02 mm nazvao je alfa-česticama, a onu vrstu  koja je prolazila i kroz deblje slojeve nazvao je beta-česticama. Iste godine francuski znanstvenik Paul Villard je otkrio i treću vrstu radioaktivnog zračenja, za koju se utvrdilo da ima veliku prodornu moć i da ne skreće u magnetskom polju, a nazvane su gama-česticama. Na osnovu skretanja u magnetskom polju, utvrdeno je da alfa-čestice imaju pozitivni električni naboj, a beta-čestice negativan električni naboj. 
1908. su Rutherford i Hans Geiger mjerenjem utvrdili da alfa-čestice imaju dvostruki električni naboj, a da im je masa jednaka četverostrukoj masi atoma vodika. Kada alfa-čestica privuče dva elektrona, ona prelazi u atom helija. Iz toga je Rutherford zaključio da su alfa-čestice ustvari ioni helija ili samo atomska jezgra helija. Za beta-čestice se utvrdilo da se u magnetnom i električnom polju ponašaju isto kao i katodne zrake ili elektroni. To znači da su beta-čestice ustvari elektroni velikih brzina, ali za razliku od elektrona u elektronskom omotaču atoma, nastaju iz atomske jezgre. 
Za gama-čestice je utvrđeno da odgovaraju tvrdim rendgenskim zrakama. To su dokazali Rutherford i E. N. da Costa Andrade 1914., ogibom ili difrakcijom gama-čestica kroz odgovarajuću kristalnu rešetku, pomoću koje su uspijeli i odrediti i njihovu valnu duljinu. Prema dosadašnjim mjerenjima utvrđeno je da su valne duljine gama-čestica između 0,000466 nm i 0,0428 nm. Prema tome, gama-čestice odgovaraju kratkovalnom rendgenskom zračenju, ali za razliku od rendgenskog zračenja nastaju u atomskoj jezgri.
Nikako se u to vrijeme nije moglo objasniti odakle tako velika energija kojom zrače radioaktivne tvari. Na osnovu činjenice da se atomi radioaktivnih tvari doista raspadaju i prelaze u atome drugih elemenata manje težine, to jest da se transmutiraju, Rutherford i Frederick Soddy postavili su 1903. teoriju radioaktivnog raspadanja. Prema njoj atomi radioaktivnih elemenata nisu stabilni, nego se spontano raspadaju (dezintegriraju ili transmutiraju), uz zračenje radioaktivnih čestica (alfa-čestica, beta-čestica ili gama-čestica), pri čemu prelaze u atome drugih elemenata.
Teorija radioaktivnog raspadanja je vrlo značajna, jer prema njoj proizlazi da su atomi djeljivi i da mogu prelaziti u atome drugih kemijskih elemenata. Posto je prelaženje jednog kemijskog elementa moguće samo ako se promjena događa u atomskom jezgru, možemo zaključiti da je radioaktivnost u stvari raspadanje jezgre atoma nekih kemijskih elemenata. Promjena stanja atomske jezgre kod radioaktivnih elemenata se naziva nuklearna reakcija. Prema zakonu pomicanja atomi radioaktivnih elemenata koji emitiraju alfa-čestice prelaze u atome, čija je atomska masa manja za 4 atomske jedinice, a atomski broj manji za 2, to jest prelaze u atome elemenata, koji u periodnom sustavu zauzimaju položaj pomjeren za dva mjesta ulijevo, a atomi koji emitiraju beta-čestice prelaze u atome, koji uz istu atomsku masu povećavaju svoj atomski broj za 1, to jest prelaze u atome elemenata, koji u periodnom sustavu zauzimaju položaj pomjeren za jedno mjesto udesno.
1904. je Rutherford uvidio da vrijeme, u toku kojeg se raspadne polovina početne količine nekog radioaktivnog elementa, može poslužiti kao podatak o brzini njegovog raspadanja, pa je zato veličinu tog vremena uveo kao svojstvenu konstantu, koja se naziva vrijeme poluraspada.
1899. Becquerel je zapazio još jedno svojstvo radioaktivnog zračenja i to da izazivaju luminiscenciju kod mnogih kemijskih tvari, kao što su na primjer cinkov sulfid (ZnS), barijev platinocijanid (Ba[Pt(CN)4] x 4 H2O) i dijamant. Zapaženo je pomoću mikroskopa da se luminiscentno svjetlucanje cinkovog sulfida, izazvano alfa-česticama, sastoji iz velikog broja pojedinačnih bljeskova svjetlosti. Zato što ovo kratkotrajno svjetlucanje ima sličan izgled svjetlucanju iskri, nazvano je scintilacija (lat. scintilla znači iskra). Pošto svaka alfa-čestica svojim udarom o luminiscentni zastor izaziva jednu scintilaciju ili iskru, Rutherford je predložio da je to vrlo pogodan način za brojanje radioaktivnih čestica. Na taj način je scintilacija poslužila kao prvi način za istraživanje količine alfa-čestica. 
Rutherford je nastavio pokuse, te je koristio je zatvorenu posudu (koja se mogla puniti različitim plinovima) s pokretnim izvorom alfa čestica koji se mogao staviti na različite udaljenosti od zastora. Na zastoru su se uz pomoć mikroskopa motrile scintilacije – udarci čestica u zastor koji su izazivali svjetlucanje. Kad je u posudu stavio kisik broj scintilacija se smanjio zbog apsorpcije alfa čestica u sloju plina. Kad je u uređaj stavio suhi zrak javio se učinak suprotan očekivanom – broj scintilacija se povećao. Zatim je posudu napunio čistim dušikom i broj scintilacija bio je još i veći. Na osnovu mnogobrojnih pokusa zaključio je da čestice koje su prodornije, prelaze veći put i izazivaju scintilacije nastaju zbog sudara alfa čestica s atomima dušika, te da su te nove čestice atomi vodika.
Pokus s alfa-česticama i zlatnim listićem je bio jedan od najznačajnih pokusa u nuklearnoj fizici, jer je to bio prvi dokaz da u atomu postoji atomska jezgra. Rutherford okuplja plodan tim istraživača, među kojima su Hans Geiger, Ernest Marsden, George Hevesy, Henry Moseley, a nekoliko je godina dio tima bio i Niels Bohr.
Ključni se pokus za to otkriće dogodio 1909. kada su znanstvenici vrlo tanku zlatnu foliju izložili djelovanju alfa-čestica. Thompsonov model atoma je predviđao će alfa-čestice proći kroz tanki metalni film i raspršiti se pod određenim malim kutovima. No, na veliko je iznenađenje istraživačkoga tima ustanovljeno raspršenje i pod velikim kutovima, a neke su se helijeve jezgre od metalne folije odbile potpuno unatrag. Rutherford je to usporedio s vjerojatnošću da list papira odbije topovsku kuglu. Rezultat je pokusa vodio prema novom modelu atoma, koji je Rutherford predložio 1911.: atom se sastoji od središnjega naboja okruženoga sferičnom raspodjelom naboja suprotnoga predznaka. U početku se pretpostavljalo da su i elektroni građevne čestice atomske jezgre, pa je u modelu za atom dušika rednoga broja 7 bilo pretpostavljeno da u jezgri ima 21 česticu, i to 14 protona i 7 elektrona, a u elektronskom omotaču još 7 elektrona. Otkriće je spina i spektroskopija dušikovih jezgri, do čega je 1930. došao talijanski fizičar Franco Rasetti, pokazalo da se dušikove jezgre vladaju kao čestice cjelobrojnoga spina, to jest kao bozoni. To je bilo u potpunom neskladu s predloženim modelom dušikove jezgre s 21 nukleonom, pa je to neslaganje nazvano „dušikovom katastrofom“. No, „katastrofa“ je razriješena otkrićem neutrona, koje je 1932. objavio James Chadwick  i njegova spina 1/2. Ruski je fizičar Dmitri Ivanenko predložio tada današnji model atoma prema kojem su atomski nukleoni protoni i neutroni, a ne elektroni. Naziv proton za pozitivno nabijeni nukleon prvi je upotrijebio Rutherford, a on je 1919. godine izveo i prvu pretvorbu (transmutaciju) jednoga elementa u drugi; toj je prvoj nuklearnoj reakciji u povijesti bombardirao dušik alfa-česticama i tako dobio kisik.
Rutherfordovo raspršenje je pojava iz nuklearne fizike, kojom se objašnjava skretanja alfa-čestica koje udaraju u tanke listiće metala, a s njim se dokazuje postojanje pozitivno nabijene atomske jezgre, koja ima gotovo svu masu atoma. Rutherfordovo raspršenje je objašnjenje strukture atomske jezgre, koje je nastalo nakon pokusa s alfa-česticama i zlatnim listićem, kojeg su izveli Ernest Rutherford, Hans Geiger i Ernest Marsden. Rezultati tog pokusa su pokazali da su skretanja alfa-čestica pod velikim kutevima bila jako rijetka, na primjer pri prolazu kroz listić platine na svakih 8000 jedna alfa-čestica bi skrenula pod kutem većim od 90º.
Činjenica koju je utvrdio Rutherford, da je alfa-čestica u stvari ion atoma helija, da je njena masa 4 puta veća od mase atoma vodika i da  njen električni naboj iznosi dva elementarna električna naboja, omogućila je određivanje električnog naboja svakog atoma. Osim toga, Rutherford je zapazio još jednu važnu pojavu, da se alfa-čestice raspršuju pri prolazu kroz neki materijal, na osnovu koje je zasnovao Rutherfordov model atoma. On je zapazio da se uski snop alfa-čestica, nakon prolaza kroz tanki listić (foliju) metala, skreće od polaznog snopa i da se rasprši. Zapazio je i da se alfa-čestice više rasprše kod prolaza kroz metal, nego kod prolaza kroz zrak.
Godine 1919. Rutherford je, bombardirajući dušik alfa-česticama izveo prvu pretvorbu (transmutaciju) jednog elementa u drugi. Rutherford je prilikom istraživanja raspršenja alfa-čestica kroz zrak, otkrio da prilikom bombardiranja atoma dušika s alfa-česticama nastaju nove jezgre atoma kisika i vodika.
1921. Rutherford je radio s Nielsom Bohrom i pretpostavio je postojanje neutrona, kojeg je 1932. dokazao njegov kolega James Chadwick i 1935. dobio Nobelovu nagradu za fiziku za to otkriće.

Erwin Johannes Eugen Rommel (Heidenheim kraj Ulma, regija Württemberg, 15. studenog 1891. - Herrlingen, 14. listopada 1944.), njemački vojskovođa. Jedan je od najsposobnijih i najcjenjenijih njemačkih feldmaršala u II. svjetskom ratu. Zbog izvrsnih dostignuća u Africi dobio je nadimak Wüstenfuchs (Pustinjska lisica). Rommel se često spominje ne samo zbog iznimne vojničke vještine, nego i zbog viteštva prema suparnicima, budući da je bio jedan od njemačkih zapovjednika koji su odbili poslušati Kommandobefehl (Vrhovna zapovijed). Često ga se dovodi u vezu s urotom da se ubije Hitler, danas rijetki povijesničari smatraju da je uopće bio znao za atentat. Prije kraja rata je zbog sumnje da je sudjelovao u uroti prisiljen na samoubojstvo, ali je pokopan uz najviše počasti i njegovo ime je i dalje korišteno u promidžbene svrhe.
Erwin Johannes Eugen Rommel bio je iz prilično bogate obitelji. Otac, po kome je dobio i ime, bio je profesor i matematičar. Njegova majka, Helena, bila je najstarija kći Karl von Luza, predsjednika regionalne (Württembergške) vlade. Imao je stariju sestru, Helenu, i dva mlađa brata, Karla i Gerhardta; stariji mu je brat, Manfred, umro kad je Erwin još bio novorođenče. 
Kao dijete često je obolijevao, ali je pokazivao dobar intelektualni kapacitet. Pošto nije bilo osnovne škole u Heidenheimu, imao je privatnu poduku. Iako se pokazao dovoljno pametnim da upiše srednju školu (Realgymnasium) u Aalenu, gdje je njegov otac bio ravnatelj, on nije držao korak sa svojom generacijom. Odavao je dojam lijenoga i nemarnog učenika iako je imao potencijala. Jednom je jedan njegov profesor izjavio da će, ako mu ikada Erwin donese neki sastav bez ijedne greške, cijeli razred otići na jednodnevni izlet. Čuvši to, Erwin se trgnuo iz svog nemara prema školi i napisao je sastav bez pogreške. Pošto se nakon toga izlet nije ostvario, Rommel je ponovno utonuo u nemar i lijenost.
Naglo se promijenio u petnaestoj godini života. Počeo je pokazivati zanimanje za matematiku, šport i izradu zračnih jedrilica. S prijateljem je konstruirao jedrilicu koja je mogla letjeti. Htio je studirati aeronautiku, ali mu je otac savjetovao da otiđe u vojsku. Erwin je poslušao očev savjet i prijavio se u württembergški ured za obranu. Dne 19. srpnja 1910. ušao je u sastav 124. württembergške pješačke pukovnije. Nakon općeg novačkog uvježbavanja poslan je u kraljevsku kadetsku školu u Danzigu (Gdanjsku). Tamo je upoznao ljubav svog života, Luciju Mariu Mollin. Iako je Rommel bio protestant, a ona katolkinja, vjenčali su se 1916.. U lipnju 1914. ratni oblaci počeli su se skupljati i njegova je pukovnija mobilizirana.
Kada je rat započeo Rommel je bio niži časnik u 124. württembergškoj pješačkoj pukovniji. Njegovo se vatreno krštenje dogodilo 22. kolovoza 1914., kada mu je naređeno da krene sa svojim vodom prema francuskom selu Bleidu. U rujnu Rommelova je jedinica premještena na planine oko Varennesa, blizu šume Aragonne. Napredovanje je bilo neprekidno, ali su rasli i gubici. U to vrijeme bojište još nije prešlo u rovovski rat. Bilo je pješačkih napada i protunapada podržanih topništvom i konjicom. U jednom takvom napadu, na rubu Aragonske šume, Rommel je po prvi puta bio ranjen. Za taj napad je dobio Željezni križ drugog stupnja.
Rane su mu zacijelile u siječnju 1915. i kada se vratio u svoj bataljun (i dalje u Aragonskom sektoru).  Način borbe se promijenio. Rovovi i bodljikave žice zamijenile su otvoreno ratovanje iz protekle godine. Upravo je ta promjena iz mobilnog u statično ratovanje utjecala na Rommelovo taktičko razmišljanje do kraja njegove vojne karijere. Nagrađen je Željeznim križem prvog stupnja za uspješan napad na francuske položaje u Aragonskoj šumi. Njegova je jedinica ostala u Aragonskoj šumi cijele jeseni. Obrambeni položaji su ojačani, a gubici su i dalje rasli.
Dne 15. srpnja 1915. ranjen je po drugi put. Kada se oporavio nije vraćen staroj pukovniji, već je poslan u novoosnovani württembergški planinski bataljun s promaknućem u čin poručnika. Nakon obuke u Austriji, bataljun je poslan na Zapadno bojište, ali nije vidio mnogo akcije. U listopadu 1916. premješteni su na istok, da sudjeluju u završnoj fazi kampanje protiv Rumunjske. U to je vrijeme Rommel osmislio svoju taktiku uvlačenja iza neprijateljskih linija koja se pokazala jako uspješnom. U kolovozu 1917. osvojio je uzvisinu Cosna uvlačenjem između neprijateljskih položaja.
Nakon Rumunjske, bataljun je poslan na Talijansko bojište na planine sjeverno od rijeke Soče. Tamo je Rommel postigao velik uspjeh. Osvojio je brežuljak 1192, planinu Mataiur i Kolovrat te brežuljak 1114. Za te pothvate Vilim II., njemački car nagradio ga je s Pour le Mérite – najvećim njemačkim odlikovanjem za pojedinačna herojska djela.
Rommel je na Talijanskom bojištu dočekao kraj rata u studenom 1918. Nakon rata premješten je natrag u 124. württembergšku pješačku pukovniju s promaknućem u čin satnika. Rat ga je naučio zapovijedati vojnicima tijekom bitke i naučio je zadobiti njihovo povjerenje i u najtežim trenucima. Iskustvo je zadobio u Aragonskoj šumi, paralizirajući i demoralizirajući protivnika umjesto da troši vrijeme i streljivo izravnim čeonim napadima.
Ako se mala, dobro uvježbana i disciplinirana jedinica, pod dinamičnim vodstvom, može uvući iza neprijateljskih linija, dobijemo element iznenađenja i rastrganu liniju otpora koju uništavamo brzim pokretima.
Nakon rata, Rommel je vraćen u svoju prvotnu pukovniju, ali samo do ljeta 1919. Tada je prebačen u 32. satniju za unutarnju sigurnost u Friedrichshafenu. U početku ga novo osoblje nije previše voljelo jer je bio strog i tražio visoku disciplinu. Nakon par mjeseci zavoljeli su ga i imali su vrlo visoko mišljenje o njemu. 
Dne 31. ožujka 1920. Versajski ugovor je stupio na snagu i time se njemačka vojska smanjila na samo 100.000 ljudi, što je bilo daleko manje od 2 milijuna vojnika povrh Carske vojske iz 1918. Pošto je general-pukovnik Hans von Seeckt, zapovjednik Reichswehra (Regularna vojska Weimarske Republike Njemačke), trebao reorganizirati vojsku, odlučio je postaviti Rommela na čelo 13. pješačke pukovnije u Stuttgartu. Rommelova stara pukovnija, 124. württembergška pješačka pukovnija, je tijekom reorganiziranja raspuštena. U toj je pukovniji služio devet godina. Tada su se drugi časnici počeli zanimati za Rommela. Izviješća napisana o njemu govorila su o "izvanrednom čovjeku, velikom taktičaru, istaknutom borcu za vrijeme Prvog svjetskog rata, dobrom instruktoru i treneru svojih trupa". To je miran dio u njegovom životu, za vrijeme kojeg sa ženom Lucijom ide na razna putovanja, posjećuje stara bojna polja u Italiji, slave rođendan svog jedinog sina Manfreda koji je rođen u prosincu 1928.
Godinu dana kasnije Rommel je postao instruktor u školi za pješaštvo u Dresdenu. Školski kolege su ga poštovali i smatrali ratnim herojem. Za to vrijeme on počinje pisati svoju knjigu "Infanterie greift an" (Pješaštvo napada), koja je izdana tek 1937., nakon što ju je usavršavao tijekom podučavanja u Potsdamu. Knjiga priča o akcijama koje je Rommel vodio tijekom Prvog svjetskog rata. Knjigom punom anegdota i skečeva oživio je bojna polja iz "Velikog rata", a knjiga se odmah pokazala bestselerom.
Godine 1933. Rommel je promaknut u čin podpukovnika (Oberstleutnant) i dobija zapovjedništvo nad 3. lovačkim  bataljunom iz 17. pješačke pukovnije. Taj se bataljun nalazio u planinama Harz. Rommel se osjećao kao kod kuće. Uživao je tijekom dvogodišnje službe u tom bataljunu. Jednom su ga drugi časnici pozvali da se s njima popne na obližnju planinu i spusti niz nju na skijama. Rommel je prihvatio poziv, spustio se s časnicima tri puta i pozvao ih da se po četvrti put spuste, no oni su to zadihano odbili iako su bili puno mlađi od njega.
Kada je Adolf Hitler došao na čelo Njemačke stvari su se počele mijenjati. 1934. njemačka vojska duplo je povećana, a 1935. je utrostručena, te je počela proizvodnja tenkova i zrakoplova. U rujnu 1934. Rommel se susreo s Hitlerom po prvi put. Bio je zadužen za njegovu sigurnost tijekom posjeta Glosara, grada u podnožju planina Harz.
15. listopada 1935. postavljen je na mjesto instruktora u ratnoj akademiji u Potsdamu. Još je jednom pokazao svoju vještinu i znanje. Rommelov drugi susret s Führerom dogodio se u kasnom ljetu 1936. kada je bio zadužen za organiziranje osiguranja tijekom jednog Hitlerovog putovanja. Hitler ga je osobno pohvalio za odlično organiziranje oružane pratnje. 1937. izlazi Rommelova knjiga "Infanterie greift an" koju je Hitler pročitao s velikim oduševljenjem. Nakon toga, Hitler sve češće poziva Rommela iz Potsdama radi osiguranja tijekom njegovih putovanja. 
10. studenog 1938. promaknut je u čin pukovnika i postavljen je na čelo ratne škole u Wiener Neustadtu. Hitler ga je pozvao još nekoliko puta da organizira njegovu sigurnosnu pratnju dok je putovao vlakom (Hitlerov pokretni stožer), što je rezultiralo promaknućem u čin general-bojnika.
Zaprepašćujuća brzina Blitzkriega kroz Poljsku 1939. i Francusku 1940. pokazale su svijetu svu moć oklopnih jedinica i njihovih zapovjednika, poput generala Mansteina i Guderiana. Rommel je tada još bio nepoznat u svijetu. Tijekom napada na Poljsku zapovijedao je Hitlerovim pokretnim stožerom (vlakom). Hitler je u njemu vidio vjernog zapovjednika. 1940. dodijeljena mu je jedna oklopna divizija koja će ga dovesti do svjetske slave. Bila je to 7. oklopna divizija, kasnije nazvana "Divizija duhova" jer je Rommel njome prolazio duboko iza neprijateljskih linija, a da to neprijatelj nije ni znao. Ured za vojno osoblje htio mu je dodijeliti neku planinsku diviziju, što bi ga učinilo najučinkovitijim na terenu, maksimalno iskorišćujući njegovo iskustvo iz Prvog svjetskog rata, no najvjerojatnije se tu umiješao Hitler osobno, koji mu je htio dodijeliti upravo ono što je Rommel i tražio. Sedma oklopna divizija je bila dio petnaestog oklopnog korpusa pod zapovjedništvom generala Hermanna Hotha. Diviziju je činilo: 34 oklopna vozila tipa I (PzKpfw I), 68 oklopnih vozila tipa II (PzKpfw II), 24 oklopna vozila tipa IV (PzKpfw IV) i 91 tenk 38t (Pz 38t, tenk čehoslovačke proizvodnje koji je početkom rata bio bolji od bilo kojeg njemačkog tenka). Zapovjednik tenkovske pukovnije bio je pukovnik Karl Rothenburg, jedan od najiskusnijih i najboljih zapovjednika oklopnih jedinica u Njemačkoj. 
U rano jutro devetog svibnja 1940., zapovjeđen je početak operacije Fall Gelb, invazije na Francusku. Rommelov je cilj bio brz prodor kroz Ardene i upad u sjevernu Francusku. 20. svibnja Rommel je stigao na obalu rijeke Meuse. Tamo se susreo s prvim problemima. Kada su prva oklopna vozila i patrolni motocikli stigli na istočnu obalu rijeke, svi su mostovi već bili minirani i uništeni. Motocikli su ipak pronašli jedan mali otočić sjeverno od Dinanta koji je bio napušten. Otočić je povezivao obje strane rijeke s dva uska mosta preko kojih je moglo prijeći jedino pješaštvo. Problem je predstavljao prijenos oklopnih jedinica preko rijeke, a Francuzi i Belgijanci su se dobro ukopali na zapadnoj strani rijeke. Bilo je nemoguće prenijeti tenkove preko dva uska mosta. Rommel tada nije imao nikakve izviđačke jedinice i artiljerijsku potporu, dok je neprijatelj imao dobro raspoređena mitraljeska i protutenkovska gnijezda, te laku i tešku artiljeriju. Toga dana je Rommelova Sedma oklopna divizija pretrpjela teške gubitke. Rommel se konstantno nalazio na bojištu za vrijeme pokušaja prelaženja rijeke Meuse. Analizirao je položaje sjeverno i južno od Dinanta, te naredio tenkovima da krenu uz obalu sjeverno od Dinanta otvarajući vatru na drugu stranu obale. Kada je stigao do otočića, koji je bio prijelazna točka, popeo se na gumenjak i osobno prešao rijeku pod zaštitom tenkova koji su otvarali vatru na francuske položaje. Pod njegovim inspirirajućim vodstvom, počeo se širiti mostobran na drugoj strani rijeke, no tenkovi su još uvijek bili na istočnoj strani rijeke. Tek su sljedećeg dana oklopne jedinice počele prelaziti rijeku preko pontonskog mosta kojeg su u međuvremenu digli inženjeri. Prešavši rijeku Meuse tenkovima 14. svibnja, Rommel je nastavio napredovanje prema utvrđenim položajima koji su bili produžetak Maginotove linije. Iako Rommel to nije znao, neprijatelj je već naredio masovno povlačenje prema unutrašnjosti. 
Do 18. svibnja Rommel je stigao do Le Cateaua duboko iza neprijateljskih linija i postojala je velika opasnost da ga francuske trupe okruže. Pješački dio divizije ostao je u Belgiji vjerujući da se Rommel izgubio. No Rommel ni tada nije stao, nego je naredio napredovanje prema kanalu La Manche. To je posebno iznenadilo tenkovske zapovjednike čiji su tenkovi gotovo ostali bez goriva. Ali pomoć je stigla i Rommelova divizija, okrijepljena gorivom i ojačana, krenula je prema Arrasu da presječe savezničke formacije u Belgiji. U Arrasu će se 7. oklopna divizija suočiti s britanskim tenkovima Matilda II, najvećim otporom u kampanji protiv Francuske. 21. svibnja saveznici su izveli protunapad južno od Arrasa s priličnim uspjehom. Tek su ih divizijska artiljerija i protuzrakoplovni topovi od 88mm zaustavili (88mm topovi su bili poznati po njihovoj velikoj protutenkovskoj djelotvornosti, pa su često korišteni za uništavanje tenkova, a kasnije je 88mm top ugrađen i u famozni njemački tenk Tiger). Kada je Rommel stigao sa svojim tenkovima južno od Arrasa, vratio je izgubljeno područje tijekom protunapada i istjerao saveznike do Arrasa. 26. svibnja je bio dobar dan za Rommela. Formalno mu je dodijeljeno odlikovanje Viteškog križa željeznog križa, a Hitler je obustavio napad.
Dan kasnije, naređeno mu je da krene prema Lilleu kako bi sudjelovao u čišćenju Belgije i sjeverne Francuske. Kao pojačanje pripojena mu je tenkovska brigada iz susjedne 5. oklopne divizije. Do 30. svibnja Lille je pao i velik dio francuske prve armije se predao. Nakon toga Rommel je dobio nekoliko dana odmora. Saveznici su tijekom njegovog odmora završili evakuaciju Dunkerquea. Dan poslije evakuacije, Rommelova 7. oklopna divizija krenula je preko rijeke Somme u veliku ofenzivu duboko u francuski teritorij. Francuzi su očekivali oštar prodor tenkovima, no Rommel je primijenio novu taktičku formaciju koju je opisao kao Flächenmarsch, u kojoj je cijela divizija napredovala u formaciji velikog pravokutnika, dugog 20 km i 1.5 km širokog. Prednost te formacije bila je što su sve vrste jedinica kojima je divizija raspolagala bile na raspolaganju kad je divizija naletjela na otpor. Nakon prelaženja rijeke Somme, Rommel je krenuo prema rijeci Seine. Zabunio ga je slab otpor kod Seine, no saveznici su bili demoralizirani i tražili su put za evakuaciju. Dunkirk je još bio svjež Nijemcima u pamćenju, pa kako bi spriječili sličnu evakuaciju preko sličnih luka poput Le Havrea, njemački je vrhovni stožer naredio Rommelu da krene prema moru. Tako je Rommel desetog lipnja, skupa s Rothenburgovom dvadeset i petom oklopnom pukovnijom, stigao do mora kod sela Dalles. Nakon toga krenuo je prema gradu St. Valéry. U St. Valéryju je susreo jak otpor ukopanih savezničkih trupa, koje je porazio nakon tri dana borbe. Iako je borba bila naporna, Rommela je čekala još jedna teška borba prije kraja Francuske kampanje, borba za veliku francusku luku Cherbourg. 18. lipnja doveo je artiljeriju na položaje s kojih se je moglo bombardirati Cherbourg. Nakon intenzivne artiljerijske vatre na luku, francuske su se trupe predale. 
21. lipnja Francuska je kapitulirala. Rommelovi podvizi tijekom osvajanja Francuske bili su fenomenalni i ubrzo je postao miljenik cijelog njemačkog naroda. Njegova 7. oklopna divizija zarobila je oko 90,000 savezničkih vojnika, izgubila je samo 42 tenka i imala 682 mrtvih. Njegovi podvizi preneseni su na filmsko platno u propagandnom filmu "Pobjeda na zapadu". Rommelov se ugled naglo dizao nakon uspjeha u Francuskoj, a što je još važnije, njegovi su podvizi pokazali svijetu što oklopne jedinice mogu učiniti pod zapovjedništvom generala poput Rommela. Ukupno gledajući, kampanja je pokazala važnost inicijative i elementa iznenađenja, koje je Rommel stalno naglašavao.
6. veljače 1941. Rommel, promaknut u čin general-poručnika, pozvan je u Berlin. Rečeno mu je da je odabran za zapovijedanje dvaju divizija, 15. oklopne divizije i 5. lake divizije (ranije zvana 21. oklopna divizija), koje će činiti famozni Afrički korpus (Deutsches Afrika Korps - DAK) zajedno s talijanskim divizijama Ariete i Trieste, a kasnije i njemačkom 90. lakom divizijom. Divizije će biti poslane u Sjevernu Afriku u jesen 1941. za operaciju Suncokret (njem. Sonnenblume) radi pomoći talijanskim trupama koje su se povukle s gorja Cyrenaice do Tripolija za vrijeme britanske ofenzive iz Egipta. Njemačka je obavještajna služba saznala da Britanci namjeravaju napasti sam Tripoli, pa su Nijemci kao dobri saveznici s Italijom trebali zaustaviti britanski prodor. Iako su je Nijemci smatrali područjem malog strateškog značenja, Sjevernoafrička kampanja je započeta kako bi se Italija zadržala u ratu i to na strani Sila osovine. Rommel bio pod zapovjedništvom talijanskog generala Itala Gariboldija, no mogao se žaliti Berlinu u slučaju ozbiljnog neslaganja između dva generala. Zapovjeđeno mu je ponovno osvajanje strateškog gorja Cyrenaice.
12. veljače 1941. Rommel je  stigao zrakoplovom u Sjevernu Afriku, a prve njemačke trupe dva dana kasnije. Karakteristično za Rommela, čim je stigao u Afriku, izviđačkim zrakoplovom Fiesel Storch preletio je neprijateljske položaje kako bi izvidio teren na kojem će se odigrati bitka. Počela su i prva neslaganja s Gariboldijem. Talijani su se htjeli utvrditi kraj Tripolija, a Rommel je htio pokrenuti trupe naprijed i napasti, a ne čekati engleski napad. Predočio je svoj pogled na situaciju Berlinu i Rimu, te mu je odobrena ofenziva.
Britanci su već znali da će Njemačka ojačati talijanske položaje u Sjevernoj Africi. Dekodiranje signala njemačke Enigme, iako 1941. još uvijek pretežno neuspješno, otkrilo je neke važne detalje operacije Suncokret. 
14. veljače 1941. u Tripoli su stigle prve njemačke trupe; 3. izviđački bataljun i jedna protutenkovska jedinica. Rommel je naredio da tijekom noći iskrcaju ostatak trupa. 17. veljače 1941. Rommelovi tenkovi stigli su na front. Rommel je bio spreman suprotstaviti se Britancima na bojištu. Njegov glavni cilj je bio osvajanje Benghazija, glavnoga grada Cyrenaice. Iako je to bio malen obalni grad, Benghazi je bio važna luka. Kako se moglo vidjeti iz Rommelovih spisa, uspostava efektivne opskrbne linije bila je vitalna za nastavak mehaniziranog ratovanja u nepogodnoj klimi i terenu Sjeverne Afrike. Britanci su to shvatili pa su koncentrirali obrambene točke uzduž obale kod malih, ali vitalnih luka.
Nakon početnog napada Rommel je shvatio da su britanske snage slabije nego što je isprva procijenio, ali naredbe iz Berlina vezale su mu ruke i nije smio dalje napredovati. Ono što on nije znao bilo je planiranje operacije Barbarossa (invazija na SSSR), koje je imalo prednost u umovima njegovih zapovjednika koji nisu htjeli imati sporednu predstavu u Africi koja bi im oduzela vrijedne zalihe nafte, lijekova i municije. Rat sa SSSR-om je bio mnogo važniji od bilo kakvog uspjeha u Sjevernoj Africi. Rommel se vratio u Njemačku u ožujku, odlučan da raščisti navedeni slučaj. Bio je vrlo nezadovoljan odlukom feldmaršala von Brauchitscha koji je odlučio da u Afriku treba poslati što manji mogući broj trupa i prepustiti ju rukama sudbine. Rommel je smatrao da se treba iskoristiti trenutna slabost britanskih trupa kako bi se preuzela inicijativa. Također je vjerovao da je Njemačka trebala pokušati invaziju Engleske (operacija Morski lav – Seelöwe) jer je Britanija ostavila mnogo ratne opreme u Francuskoj nakon evakuacije kod Dunkirka, te je vrijedilo pokušati osvojiti Britaniju, a time ne bi bilo ni potrebe vođenja rata u Africi.
Prije nego što je otišao u Berlin, Rommel je, mimo zabrane iz Berlina, naredio da 24. ožujka 1941. godine 5. pješačka divizija napadne El Agheilu. Kada se vratio u Afriku, Rommel je saznao da je u zoru 24. ožujka 1941. godine 3. izviđački bataljun zauzeo El Agheilu. Nakon što je El Agheila pala u njegove ruke, Rommel je uočio da je Mersa el Brega ranjiva na napad, a kada bi zauzeo Mersu el Bregu, mogao bi nastaviti napad u Cyrenaici. Tipično, Rommel je bio nestrpljiv i nije se htio zaustaviti kada je vidio da je prvi domino pokrenuo lančano padanje drugih. Trebao je čekati do svibnja za napad, ali on je odlučio prekršiti i tu zapovijed i nastaviti napad. 
31. ožujka Rommel je krenuo u napad na Mersa el Bregu koju je zauzeo istoga dana. Rommel je shvatio da se Britanci radije povlače umjesto da ojačaju svoje položaje, pa je Rommel odlučio napasti Cyrenaicu. 3. travnja pokrenuo je napad u formaciji od tri kolone, požurivajući svoje trupe što je više mogao. Ključ uspjeha u Rommelovu napadu preko Cyrenaice bilo je zauzimanje grada Mechellija, protiv kojega je naumio koncentrirati jedinice iz sve tri kolone koje je poslao preko pustinje 3. travnja. Plan se pokazao potpunim uspjehom. Rommel je imao sreće. Prekršivši zapovjedi mogli su ga u najmanju ruku smijeniti, a opskrbna linija bila je toliko razvučena da je postala vrlo neučinkovita, nekim tenkovima je i ponestalo gorivo tijekom napredovanja prema Mechilliju. 8. travnja Mechilli je zauzet, a britanske su se snage povukle iz Cyrenaice. Rommel je ostvario svoju prvu pobjedu u pustinji i mogao je izraziti buduće ambicije.
Nakon osvajanja Cyrenaice, Rommel je odlučio nastaviti napad prema Egiptu, usput osvajajući u predjelu zvanom Marmarica i luku Tobruk, o kojoj nije bilo prikupljeno dovoljno informacija o obrani i naravi branitelja. Također mu je bilo naređeno da ne proširi svoj napad u Egipat. 11. travnja opkolio je Tobruk koji je hrabro držala deveta Australska divizija. Slijedio je napad Štuka po savezničkim obrambenim linijama, iako Rommel još uvijek nije imao plan britanskih obrambenih linija. Nakon Štuka naredio je napad trupama Afričkog korpusa (u daljnjem tekstu DAK) koji je zaustavljen nakon intenzivnog britanskog topničkog bombardiranja. Moral među Rommelovim jedinicama je po prvi puta počeo padati. Tijekom nekoliko uzastopnih napada na jugozapadno krilo Tobruka od 11. travnja do 22. travnja Rommel je izgubio 120 ljudi koji su bili ubijeni, ranjeni ili nestali. Tobruk je postao fokus rata u Sjevernoj Afrci od travnja 1941. do kraja godine.
Rommel je shvatio kako je u statičnom ratovanju gubitak u ljudstvu puno veći od onog u mobilnom ratovanju – "U mobilnoj borbi, ono što je važno jest materijal, kao esencijalni element svakog ratnika. U mobilnom ratovanju i najbolji vojnik je nekoristan bez vozila i tenkova. Ako se unište neprijateljske oklopne snage, neprijatelj postaje bezopasan bez velikog gubitka u ljudstvu. Obrnuto se primjenjuje u statičnom ratovanju. Vojnik s puškom i ručnim bombama je vrlo važan, dok god ima zaštitu od strane protutenkovskih topova ili protutenkovskih prepreka. Njegov najveći neprijatelj je običan pješak u napadu. Slijedi da je statično ratovanje uvijek borba za uništenje čovjeka, suprotno od mobilnog ratovanja, gdje je uništavanje neprijateljskog materijala ključ pobjede." 
Osvojeni grad Ras el Madauer bio je pod neprestanom savezničkom topničkom vatrom. Teren je bio tvrd i njemačke trupe su se vrlo teško ukopavale, pa je obrana u tom području bila prilično plitka. Kako bi privukao neprijateljsku topničku vatru na drugo područje, Rommel je osmislio umjetne tenkove (načinjene od drveta i montirane na traktore i automobile) i postavio ih na položaje koje je čuvala Brescia. 
Materijalna pomoć iz Berlina nije stizala. Vrhovni stožer je postajao sve zaokupljeniji planiranjem operacije Barbarossa, te su obavijestili Rommela da ih više ne zamara i neka ih kontaktira nadalje jedino ako je nešto jako hitno. Napad preko Cyrenaice i napadi na Tobruk zabrinuli su generala Haldera, zapovjednika osoblja Vrhovnog vojnog zapovjedništva (OKH). Kako bi razjasnio situaciju, poslao je general poručnika Paulusa (kasnije zapovjednika 6. armije koja je bila opkoljena u Staljingradu) u Afriku. On je stigao u Afriku 27. travnja. Paulus se složio s Rommelovim planovima da se provede još jedan pokušaj napada na Tobruk, ali je predložio da dio njemačkih snaga štiti egipatsku granicu, koja je bila čuvana samo s talijanskim trupama. Rommel se složio s njim i poslao jednu njemačku bojnu na granicu. Paulus je napustio Afriku početkom lipnja. Njegov izvještaj je bio vrlo pozitivan s naglaskom na probleme u dostavi snaga u Afriku. Izrazio je sumnju u mogućnost osvajanja Egipta i predložio da daljnji napad na Tobruk dobije dozvolu Vrhovnog vojnog zapovjedništva. No uz sva planiranja i pokušaje osvajanja Tobruk je ostao u rukama Australaca.
U lipnju 1941., snage Commonwealtha, osnažene s 400 tenkova, pokrenule su golemu ofenzivu protiv Rommelovih snaga na području egipatske granice kod linije Sollum – Halfajski prolaz. Nazvali su je operacija Battleaxe (ratna sjekira), a bila je pod zapovjedništvom generala Wavella, vrhovnog zapovjednika snaga na Srednjem Istoku. Inače, pokretanje ofanzive protiv Rommela u to vrijeme nije bio dio Wavellova plana, ali Churchill je dobio dešifrirani Paulusov izvještaj stožeru i odlučio napasti dok je granica s Egiptom bila loše čuvana.
Dok su određene snage vršile napad (najzapaženija jedinica pod satnikom Bachom kod Halfajskog prolaza), Rommel je pokazao svoju stručnost u oklopnom ratovanju organizirajući protunapad koji je natjerao Britance da prekinu svoj napad nakon samo tri dana. Nakon toga Churchill je izjavio "Bitka kod Solluma od 15. do 17. lipnja bila je bolno iskustvo".
U to vrijeme Rommel je bio djelomice impresioniran zapovjednicima kojima se suprotstavljao na ratištu. Njegovo visoko mišljenje o Wavellu, koje je u kasnijim pisanjima promijenio, nije dijelio i Churchill, koji ga je zamijenio s Auchinleckom poslije Solluma. 
U jesen Britanci, pod novim zapovjedništvom, pokreću ofenzivu Crusader (križar), totalno protiv Rommelovih predviđanja. Ne mareći na upozorenja o Britanskom ojačavanju, Rommel je bio prezauzet pripremajući vlastiti plan napada. 15. studenog , dok je slavio pedeseti rođendan u Rimu, tijekom posjete Mussoliniju, počeo je Britanski napad. Obije strane su se dobro držale, a rezultat je bio veća zbrka nego korist, iako je završilo taktičkim porazom za Rommela.  
U prosincu Nijemci i Talijani su bili pod teškim pritiskom. Po prvi puta od travnja 1941. godine, Britanci preuzimaju inicijativu i pokazuju odlučnost u zadržavanju iste. Kakogod, Rommel je ponovno u protunapadu vidio priliku za pokušaj preuzimanja inicijative. 6. prosinca Rommel kreće u protunapad, ali bez Talijanskih snaga, čiji su zapovjednici izjavili da su njihove trupe iscrpljene i nesposobne za borbu. Rommelov napad uspio je pokrenuti sporo povlačenje Britanaca, ali je brzo uvidio da nema dovoljno trupa za okruživanje neprijateljskih trupa. Pokušao je još jednom 7. prosinca, ali ponovno bez uspjeha i s visokim gubicima.
7. prosinca nije bio sudbonosni dan samo u Africi nego i u SAD-u. 7. prosinca japanske snage napale su Pearl Harbor, što je uslijedilo proglašenjem rata sa SAD-om od strane Njemačke, potez koji je imao teške posljedice za Rommelovu daljnju karijeru. Rommel je odlučio da je daljnja obrana pozicija nemoguća, pa je odlučio započeti s potpunim povlačenjem. Talijani, čiji je doprinos u zadnjih nekoliko mjeseci bio gotovo neprimjetan, digli su ruke od oružja. 16. prosinca započelo je dinamično povlačenje Rommelovog DAK-a. Pod okriljem noći i lošeg vremena Rommel je povukao svoje trupe do El Agheile, kod koje je odlučio postaviti obrambenu liniju, dok su se Britanci okupljali i spremali za napad oko napuštenog obrambenog položaja. Kombinacija faktora, uključujući zbunjenost, loše vrijeme i probleme s opskrbom, učinili su nemogućim Britansko proganjanje trupa Afričkog korpusa na zapad. Iako je to bio taktički poraz za Rommela, to nije bila potpuna pobjeda Britanaca, jer su izgubili priliku udariti Osovinske sile u Africi dok su bile u povlačenju. Cijena operacije Crusader bila je visoka za obje strane. Sile Osovine izgubile su 38 000 ljudi, iako su većina od tih 38 000 bili Talijani popisani kao nestali, dok su Britanski gubici bili oko 18 000 ljudi, od kojih je većina bila ubijena ili ranjena (treba imati na umu da se pod gubitke broje ubijeni, ali isto tako i ranjeni, te nestali u borbi).
Početni mjeseci 1942. godine donijeli su zaokret u Rommelovom načinu vođenja DAK-a. Nakon taktičkog poraza tijekom operacije Crusader, Rommel je trebao prekinuti opsadu Tobruka i povući se 80km zapadno od Tobruka. Pokazavši se u najgorem svjetlu tijekom operacije Crusader, Rommel je proveo sljedeća dva mjeseca pokazujući se u najboljem svjetlu, donoseći svojeglave, ali ispravne odluke. Pokazao je veliku moralnu hrabrost i odličnu sposobnost manevriranja jedinicama.
Moralna hrabrost nalazila se u njegovim ključnim odlukama. Napuštajući Tobruk, znao je da je teren kod Cyrenaice nepodoban za obranu, pa je odlučio da se treba povući skroz do Tripolija gdje je mogao ojačati i opskrbiti svoj korpus, a onda punom snagom napasti loše branjivu Cyrenaicu. Ta se ideja nije sviđala Talijanima, jer je Cyrenaica bila njihova kolonija, a već se dva puta našla u neprijateljskim rukama. Rommel je znao da to nije situacija u kojoj mu se može zažmiriti jednim okom, ali je stalno ustrajao i držao svoj stav. Na kraju je ipak dobio dozvolu da se povuče iz Cyrenaice. Na Badnju večer, trupe DAK-a napustile su Benghazi, iako su Britanci pokušali spriječiti povlačenje, njemačke oklopne jedinice uspjele su odbiti Britanski napad i pokazati tko vlada pustinjom i za vrijeme povlačenja.
Nakon povratka u Tripoli, Rommelovo vojno umijeće, osjećaj za snagu neprijatelja i procjena vlastitih mogućnosti, uskoro će ga vratiti na put do slave. Nakon Crusadera, DAK-ove oklopne jedinice bile su brojčano manje. U siječnju je stiglo pojačanje iz Njemačke, a Hitler je odlučio na sredozemno područje dodijeliti i zračnu flotu pod zapovjedništvom feldmaršala Alberta Kesselringa. Relativna lakoća kojom su zračne jedinice uočavale i uništavale jedinice u goloj pustinji, činile su zračnu snagu vrlo važnim čimbenikom u Sjevernoafričkoj kampanji. 
S britanske strane je nastupila stanka za pregrupiranje i ojačavanje. Nakon proglašenja rata s Japanom, Australska divizija, Britanska 70. divizija i 7. husarska divizija bile su raspodijeljene na Daleki istok, a najiskusnija britanska oklopna formacija – 7. oklopna divizija, vratila se u Egipat na oporavak i ojačavanje. Auchinleck je namjeravao napasti Tripolitaniju, ali je isto tako vjerovao da ima vremena i za ojačavanje trupa. Zato je postavio, svježu, tek pristiglu iz Britanije, 1. oklopnu diviziju u Cyrenaicu. Izravno se suprotstavljajući Rommelu, stajale su samo neiskusna 1. oklopna divizija i oslabljena pješačka divizija. DAK-ova obavještajna služba ubrzo je to uvidjela, te kada je to i Rommel saznao ubrzo su njegov instinkt i vještina opet ušli u igru. 
Rommel je znao da treba napasti Britance prije nego što stignu ojačati. Htio je da njegov napad iznenadi Britance, pa je cijeli plan napada držao za sebe, a tek tri dana prije napada je rekao za svoj plan ofenzive njemačkim divizijskim zapovjednicima. Kada su 21. siječnja 1942. krenule prve njemačke jedinice u napad, element iznenađenja je gotovo u potpunosti ostvaren. To je bio poseban dan za Rommela jer je za napad odlikovan Viteškim križem s hrastovim lišćem i mačevima. 26. siječnja Mussolini je osobno pohvalio Rommela radi pobjede nad Saveznicima kod Tripolitanije. Rommel se zabrinuo zbog manjka goriva, no svejedno je uspio odbaciti Britance preko Cyrenaice do linije Gazala. Auchinleck je također znao da je Cyrenaica loše područje za podići obrambenu liniju, pa je tako izbjegao veće gubitke povlačeći se do Gazale. 
Obrana Tripolitanije i vraćanje Cyrenaice u ruke sila Osovine bio je Rommelov brz i neviđeni pothvat, kojeg su mogli postići samo rijetki vojni geniji. Nakon ponovnog osvajanja Cyrenaice, Rommel je stekao status legende i među britanskim vojnicima. Sam Churchill je tom prilikom rekao: "Imamo vrlo hrabrog i vještog suparnika i, ako smijem reći tijekom ovih teških ratnih dana, velikog generala". I Auchinleck se zabrinuo konstatirajući u svojim memoarima da je Rommel postao neka vrsta čudotvorca u očima britanskih vojnika. 
U ožujku je Rommel otputovao u Njemačku kako bi mogao svečano primiti odlikovanje Viteškog križa. U međuvremenu njegove su snage unaprijeđene u "Panzerarmee Afrika" (Afrička oklopna armija), a Rommel je dobio čin General pukovnika (Generaloberst).
Dok su Rommelove trupe napredovale prema Gazali, Auchinleck je planirao pokrenuti svoju proljetnu ofenzivu, no tada je shvatio da više nije dovoljno snažan da pokori svog protivnika. Velik dio opreme je izgubio tijekom povlačenja iz Cyrenaice, a s druge strane Rommel je počeo dobivati sve više pojačanja jer je Malta bila učestalo bombardirana, pa nije mogla služiti kao luka za lovce na njemačke konvoje. U svibnju su se stvari promijenile. Britanci su dobili pomoć od SAD-a. U Afriku je stiglo 160 Grant tenkova koji su bili superiorniji u usporedbi s njemačkim Pz. Mk. III i Pz. Mk. IV . Britansko topništvo je bilo bolje i jače od njemačkog, a omjer topova je bio 8:5 u korist Britanije. Luftwaffe je brojčano mogao parirati RAF-u. Kvantiteta i kvaliteta britanskih tenkova postala je puno veća od njemačkih. No Rommel nije bio obeshrabren. Odlučio je napasti Gazala liniju na krajnjem jugu oko utvrđene pozicije u Bir Hacheimu. Tamo se neprijatelj najmanje mogao nadati napadu jer je to područje bilo oskudno prohodnim putovima za tenkove, većinom su to bila velika pustinjska prostranstva. 
26. svibnja 1942. napad na Gazala liniju je započeo. Bitka je započela vrlo loše za DAK zbog jakog otpora na području Bir Hacheima koji je pao tek 13. lipnja i superiornijih američkih tenkova koji su činili rupe u njemačkom udarnom valu. Rommelove trupe su bile konstantno izložene savezničkim napadima, što ih je činilo vrlo ranjivim. Nakon pada Bir Hacheima u lipnju stvari su krenule na bolje za Rommela. Britanske oklopne snage bivale su sve slabije. Iako se našao u vrlo teškoj situaciji, Rommel je uspio savladati sve prepreke i pobijediti moćnijeg neprijatelja, nalazeći se nemali broj puta osobno u samom žaru bitke analizirajući tijek napada. Pobjedu kod Gazale mnogi smatraju Rommelovim najvećim uspjehom u njegovoj dugoj vojnoj karijeri.
Uspješno napredujući uz obalu Sredozemnog mora, Rommel je izmorio svoje trupe i potrošio većinu zaliha. Pobjeda kod Gazale pružila mu je mogućnost ostvarivanja njegovog sna o napredovanju prema delti Nila i tjeranju Britanaca s područja Srednjeg istoka. Čak je zamišljao i priključenje borbama na istočnom frontu osvajanjem Kavkaza, a najambiciozniji plan bio mu je ne samo zauzimanje Nila i Sueza, nego i osvajanje naftnih polja u Perziji i Iraku. No to je moglo jedino uspjeti njemačkom okupacijom Sovjetskog saveza s druge strane, što je samo po sebi bilo težak zadatak.
Rommelove trupe su se ponovno pokazale u najboljem svjetlu kao majstori mobilnog ratovanja. U lipnju 1942. slijedilo je napredovanje prema utvrdi koja ih je demoralizirala prošle godine - luka Tobruk. Potencijalna strateška važnost te male luke značila je da je sigurno dobro branjena. Tobruk je bio jedno od najjačih utvrđenja u Sjevernoj Africi. Trupe koje su ga branile uzrokovale su velike poteškoće Rommelu tijekom 1941. Neka prostranstva oko njega bila su doslovno natopljena krvlju. Tobruk je postao simbol Britanskog otpora koji je Rommel trebao već jednom slomiti. 20. lipnja započeo je napad na Tobruk. Rommel tada nije znao da mu veliku pomoć daju upravo Britanci. Naime Ritchie i njegov nadređeni, Auchinleck, zagovarali su različite taktike, a rezultat tog neslaganja je bila opća zbunjenost, koja je pustila otvorena vrata Rommelovim divizijama. Iako zbunjena, kvaliteta obrane oko važnih strateških utvrda predstavljala je i dalje veliku prepreku. U napad su ponovno najprije krenule Štuke koje su imale zadaću slabljenja obrambenih pozicija. Nakon zračnih napada krenuli su tenkovi i pješaštvo. U 10:00 h, dva sata nakon napada pješaštva, trupe Afričkog korpusa počele su se probijati kroz obrambena utvrđenja oko luke. Do kraja dana Rommel je imao pod kontrolom dvije trećine utvrda. Sljedećeg dana, 21. lipnja u 09:40 h, Rommel se sastao s britanskim generalom Klopperom, zapovjednikom druge sjevernoafričke pješačke divizije i utvrde, koji je ponudio predaju svih preostalih utvrda kod Tobruka. Jednostavno nije više mogao izdržati neprekidne napade DAK-ovih trupa. S padom posljednjih utvrda, ratovanje u Marmarici je došlo kraju. Moral svih trupa Afričkog korpusa opet je bio na najvišoj mogućoj razini.
Pad Tobruka je možda pobjeda koja je najviše prirasla Rommelovu srcu. Ogorčen porazom i ispunjen agonijom iz 1941. zacrtao si je da Tobruk jednostavno mora pasti, te da je to samo pitanje vremena. Simbol Savezničkog otpora je sada bio slomljen i u njegovim rukama, uz 5000 tona zaplijenjene opreme i 2000 zaplijenjenih vozila. Pobjeda je mnogo utjecala na javno mišljenje Nijemaca, ali i Britanaca. Njemačka je propaganda pobjedu prikazala plakatima na kojima je bio prikazan Rommel kako ulazi u Tobruk u svom osobnom automobilu, a Hitler ga je promaknuo u čin feldmaršala. S druge strane The Times je prije napada pisao kako su obrambeni položaji u Tobruku jači nego ikada prije. Churchill osobno je bio šokiran padom Tobruka. U svojim je memoarima napisao: "Ovo je bio jedan od najtežih poraza kojih se mogu sjetiti tijekom rata".
Na dan pobijede Rommel je napisao sljedeću poruku svim članovima oklopne armije:
Nakon Tobruka, otpor na koji je Rommel nailazio bio je pretežno slab. 30. lipnja već se nalazio 510 km istočno od Tobruka tj. 150 km zapadno od Aleksandrije, na području gdje su Britanci podigli posljednju obrambenu liniju – Alamein liniju. Alamein linija je bila jedna od rijetkih obrambenih pozicija u pustinji koju se nije moglo zaobići preko krajnjeg juga. Naime kod El Alameina se nalazi Katarska depresija koja je bila neprohodna za sva vozila i tako činila prirodnu prepreku za napredovanje preko juga. 
1. srpnja 1942. počeli su napadi na Alamein liniju. No Rommelova je armija bila iscrpljena i teško da je mogla učiniti mnogo. Vojnici su bili na rubu kolabiranja, vozila su pretrpjela veliku štetu, a zalihe goriva i municije bili su na najnižoj mogućoj granici. Rommelovim trupama bila je potrebna opskrba gorivom i municijom. Što je Rommel više napredovao prema istoku, to su njegovi opskrbni putovi bili duži, a za njegove protivnike, koji su bili pritiskani sve bliže svojim izvornim bazama, je vrijedilo obrnuto. Nakon tri dana uzastopnih pokušaja probijanja Alamein linije, Rommel je odlučio napraviti stanku, ali samo do 10. srpnja kada je planirao nastavak napadanja. No 10. srpnja u 05:00 h počeo je britanski napad na talijanske divizije Trieste i Sabratha. To je bio početak Auchinleckovog napada na neprijateljske položaje. Inicijativa je lagano prelazila na Auchinleckovu stranu, koji je planirao slomiti borilački duh talijanskih formacija u Rommelovoj armiji. To je bio dobar plan. No Auchinleck je i dalje bio nezadovoljan razvojem situacije, osjećajući da je pod pritiskom Churchilla zbog političkih razloga. 
Do 14. srpnja Rommelove su snage svedene na minimum koji teško da je mogao održati trenutnu poziciju. Bez goriva, na rubu fizičkog i psihičkog sloma, Afrička oklopna armija bila je u smrtnoj opasnosti. Rommel je tada znao da se njegove ambicije u Sjevernoj Africi nikada neće ostvariti iako su i njegovi suparnici bili iscrpljeni, a situacija je bila fleksibilnija nego se to moglo činiti. Iako ranjen, Afrički korpus nije izgubio svoje borbene vještine. Njemačke su snage odbacivale britanske napade, te su otkrili da je i 8. armija također iscrpljena. Ipak se Afrički korpus i 8. armija neprekidno bore od svibnja kada je Rommel osvojio Gazalu. Auchinleckove jedinice jednostavno nisu mogle skupiti dovoljnu energiju za odlučujući udarac. S druge strane Rommelove teško oštećene snage bile su postepeno ojačane talijanskim i njemačkim trupama, a ta injekcija svježe krvi učinila je mnogo za dizanje morala.
26. srpnja borba je na kratko prekinuta. Rommel je tada analizirao događaje iz proteklih mjeseci. Bio je uvjeren da je ispravno postupio proganjanjem 8. armije do Egipta, a s druge strane jako je kritizirao talijanske saveznike. Smatrao je da su talijanski časnici nekompetentni, ali je zato dobro mislio o običnom talijanskom vojniku. Smatrao je da su Talijani dobri vojnici koji su loše vođeni i loše naoružani. Sveukupno gledano smatrao je talijanski doprinos ratovanju nedovoljnim, a vojnike nekorisnim. Dosta mu je bilo talijanskih prinova, tražio je da mu se pošalju samo njemački vojnici i njemačka oprema.
U kolovozu 1942. stanje u vrhovnom stožeru osme armije se promijenilo. Na mjesto zapovjednika armije postavljen je general-pukovnik Bernard Montgomery. U njegovom stožernom karavanu visjela je Rommelova slika ispod koje je bio Shakespeareov citat iz Henrika V.: "Oh, Bogovi bitaka! Ukradite srca mojih vojnika." Slika je služila kao podsjetnik na Rommela, čovjeka kojeg je Montgomery odlučio poraziti.
Period od kasnog ljeta do studenog 1942. imao je mnogo uspjeha i padova. Od uspješnih ljetnih pothvata kod Bir Hacheima i Tobruka do jesenjih propalih ambicioznih planova za Egipat. Sunce Afričkog korpusa počelo je polako zalaziti, zajedno s njemačkim nadama u pobjedu u Sjevernoj Africi. Opće gledano na situaciju u svijetu, sile Osovine su još uvijek napredovale. Britanci su bili prisiljeni povući se iz Burme, Malta je bila pod opsadom, Nijemci su činili golem napredak u Rusiji, a njemačke podmornice su u lipnju postavile novi rekord u broju potopljenih savezničkih brodova. No situacija je zapravo bila lošija za Osovinske sile nego što se činila. Ulazak SAD-a u rat pokazat će se kobnim za Osovinske sile kojima će ratna sreća ubrzo okrenuti leđa. No svaki je britanski vojnik znao da je Rommel još uvijek opasan i da sigurno sprema neki novi plan ne bi li se domogao Aleksandrije. 
Rommelovo se zdravlje pogoršalo tijekom kolovoza 1942. kada je planirao ofenzivu koja bi trebala započeti krajem mjeseca. Moral njegovih trupa bio je visok, a uspjesi na istočnom bojištu išli su tome u prilog. Rommel je i dalje krivio talijanske saveznike da ne čine najbolje što mogu kako bi zalihe iz Europe došle konvojima u Afriku. No Talijani su slali štogod su mogli, ali Britanci su dekodirajući Enigmu znali točnu poziciju svakoga konvoja koji je krenuo iz Europe. Opskrba trupa je definitivno bio feldmaršalov najveći problem. Plan napada je bio sličan onome u Gazali – brz prodor kroz neprijateljske obrambene linije konstantnim mobilnim ratovanjem. 
S druge strane Montgomery se dobro pripremao za gotovo siguran Rommelov novi napad. Svakoj pojedinoj jedinici dao je precizne instrukcije što treba napraviti, a način na koji su britanske trupe bile raspoređene maksimalno je koristio sav njihov potencijal. Montgomery je očekivao da će Rommel napasti na jugu, te je tamo ukopao najveći dio oklopnih jedinica oko Ruweisat i Alam Halfa grebena. Savezničkim oklopnim snagama je naređeno da se ne upuštaju u mobilno ratovanje, nego da se bore obrambeno, ne napuštajući svoj ukopan položaj. Nije smjelo doći do mobilnog ratovanja, Rommel je trebao biti zaustavljen kod obrambene linije, a tada bi topništvo i avijacija uništili njegove okopne jedinice gdjegod budu koncentrirane.  Tako je uistinu i bilo. Rommel, sa svojim instinktom za bojište, shvatio je što mu se događa gotovo odmah. 
U noći 30. kolovoza 1942. Rommel je započeo svoj napad. Problemi su počeli gotovo od početka, kada je razminiranje terena potrajalo duže od očekivanog. Tada su otpočeli teški zračni napadi sa strane RAF-a, a kada su njemački tenkovi stigli do savezničkih pozicija silina obrambene vatre spriječila je ikakav napredak. Rommel je odlučio prekinuti ofenzivu u jutro 2. rujna 1942.  
Nakon neuspjeha, Rommel je bio prisiljen otići u Njemačku zbog zdravstvenih problema. Bilo je očito da će Saveznici nakon uspješne obrane krenuti u napad, pa je Rommel prije odlaska u Njemačku napisao procjenu stanja i relativan omjer snaga kod Alameina, te započeo gradnju obrambenih položaja shvaćajući da je mobilno ratovanje teško izvedivo zbog velike savezničke materijalne superiornosti. Također je upozorio podređene da budu spremni suprotstaviti se pomorskom desantu. Naravno da nije znao da će se ključno savezničko iskrcavanje dogoditi u studenom pod kodnim imenom operacija Torch (Baklja). Nakon posljednjih instrukcija svom zamjeniku, generalu Stummeu, Rommel je napustio Afriku. 
U njemačkoj je njegov povratak bio prilika za organiziranje nekih javnih proslava, a i sam je Rommel održao govor u kojem je govorio o stanju u Egiptu. Bilo je nejasno da li će se on uopće vratiti u Afriku. Pričalo se o tome da bi ga Hitler mogao postaviti na jednu od najviših zapovjednih pozicija u Rusiji. No 24. listopada stigla je vijest o početku savezničkog napada, te ga je Hitler poslao natrag na front.
25. listopada Rommel je stigao u Afriku. Situacija koju je zatekao bila je daleko od dobroga. Montgomeryjeve trupe su uspjele probiti obrambene linije u sjevernom sektoru, no čim je stigao, Rommel je uspio zakrpati te rupe za neko vrijeme. Problem je bio u tome što mu je britanski pritisak smanjio broj rezervi, i tako ga natjerao da u bitku ubaci više snaga nego li je on to želio. Situacija se još više pogoršala tijekom sljedeća dva dana.
Nakon par ne potpuno bezuspješnih pokušaja slamanja Osovinskih uporišta, 2. studenog 1942. Britanci su započeli operaciju Supercharge (superjuriš), s ciljem da Osovinske sile natjeraju na povlačenje. Rommel je shvatio da je bitka izgubljena. Obavijestio je Rim da će početi s povlačenjem i da ne može garantirati spas nemotoriziranih talijanskih jedinica, te je obavijestio njemački vrhovni štab da se obrambeni položaji više ne mogu zadržati. Druga bitka kod El Alameina je bila izgubljena.
Od trećeg pa do šestog mjeseca Rommel je uživao u zasluženom odmoru, provodeći većinu vremena sa ženom Lucijom i sinom Manfredom. 
10. lipnja 1943. godine Rommel je dobio zapovjedništvo nad Grupom Armija B u Sjevernoj Italiji.    
U studenom iste godine premješten je u Francusku pod zapovjedništvo feldmaršala von Rundstedta, a 31. prosinca postaje vojni inspektor zadužen za Atlantski zid. Kao takav obišao je najvažnije obalne obrambene točke te zaključio da su trupe nespremne za Saveznički napad koji se očekivao. Došao je u sukob s von Rundstedtom zbog zahtjeva da se oklopne divizije premjeste u blizinu obale te tako spriječe moguću invaziju. Rommel je rekao: "Imamo 24 sata da zaustavimo Saveznike ako prijeđu obalu. Nakon toga nitko ih više neće zaustaviti... Rat će biti odlučen na obali..." Imao je pravo. Kad je iskrcavanje 6. lipnja 1944. godine uspjelo, Rommel je shvatio da je rat izgubljen te se okrenuo protiv Hitlera. Zbog ozljede u zračnom napadu 17. srpnja, nije mogao osobno sudjelovati u pokušaju da se Hitler svrgne s vlasti 20. srpnja 1944. godine. Prema Steveu Pressfieldu Rommel se zakleo na službu Njemačkoj ako Urota uspije, i da će pregovarati s anglo-američkim saveznicima o predaji, jer je on najpoštovaniji njemački general od savezničke strane. Urota nije uspjela, no u početku se nije znalo da je Rommel bio upleten u urotu, no međutim, jedan od sudionika urote otkrio je i ime Erwina Rommela, pa je Rommel 8. kolovoza prebačen iz bolnice u Francuskoj do Herrligena , gdje je bio pod kućnim pritvorom. Rommel je odvezen s generalima Burgdorfom (glavni Hitlerov pobočnik) i Maiselom u automobilu u obližnju šumu, te mu je prenesen Hitlerov ultimatum - ili da počini samoubojstvo ili da ide na Narodni sud gdje će mu se suditi za "veleizdaju". Rommel je izabrao prvu mogućnost te je okončao svoj život otrovom nedaleko od Ulma. 18. listopada Hitler je proglasio dan nacionalne žalosti, a Rommel je pokopan sa svim vojnim počastima.
