
Mostar je grad u Bosni i Hercegovini. Smješten je na obalama rijeke Neretve i kulturno je i gospodarsko središte Hercegovine, a ujedno i najveći grad u Hercegovini. Mostar je upravno sjedište Hercegovačko-neretvanske županije te sveučilišno, kulturno, gospodarsko i političko središte Hrvata u Bosni i Hercegovini.
Grad je ime dobio po čuvarima mostova (mostarima) na obalama rijeke Neretve. Ubraja se u jedan od najljepših gradova u Bosni i Hercegovini. Neretvu premošćuje Stari most, koji se zajedno sa starim gradom od 2005. godine nalazi na popisu zaštićene kulturne baštine UNESCO-a.
Mostar se nalazi na jugu Bosne i Hercegovine, u središnjem dijelu Hercegovine. Gradsko područje Mostara, geografski se može opisati kao čvorište sjeverne, zapadne i istočne Hercegovine. Kroz središte grada se proteže kanjon Neretve, zbog čega je Mostar poznat kao "grad na rijeci Neretvi". Izgradnjom brane za HE Mostar na rijeci nastala je akumulacija Mostarsko jezero.  
Nalazi se 132 km jugozapadno od Sarajeva te 57 km sjeveroistočno od Ploča. Nastao je na prijelaznom području iz niskoga hercegovačkoga krša u planinsko područje, gdje je stari trgovački put iz zaleđa prelazio Neretvu i nastavljao se prema moru. Mostar je značajno prometno čvorište, koje nadopunjuje zračna luka. Jedinstvenu arhitektonsko-urbanu cjelinu čini dio nekadašnje čaršije s trgovinama, obrtničkim radionicama i sl. te prilaz, oko 20 m visokomu kamenom mostu iz 1566. (Stari most), koji je pod UNESCO-vom zaštitom.Mostar se proteže u tri kotline. Na sjeveru je Bijelo polje, u kojoj je smještena većina sjevernih prigradskih naselja. U središtu je Mostarska kotlina, u kojoj je smješten grad Mostar i većina zapadnih prigradskih naselja, a na jugu je Bišće polje, u kojoj je smještena većina južnih prigradskih naselja i mostarska industrijska zona. Bišće polje je lokalni naziv za spomenutu kotlinu, dok se na različitim zemljovidima koristi naziv Mostarsko polje.
Najpoznatija brda oko mostarske kotline su: Hum, Brkanovo brdo, Galac, Orlovac, Mikuljača, Žovnica, Planinica i Fortica, a sam grad se nalazi na nadmorskoj visini 60-80 metara. Dvije planine koje se nalaze u blizini Mostara su Velež i Prenj. Kroz Mostar teku Neretva i Radobolja, a u bližoj okolici grada nalaze se: Drežanjka, Buna, Bunica i Jasenica.
Mostar ima umjerenu sredozemnu klimu s blažim, ali hladnim zimama (uz malo ili nimalo snijega), te u vrućim ljetima temperature u hladu mogu iznositi i do 45°C. Mostar je bio najtopliji grad u bivšoj Jugoslaviji, a danas u Bosni i Hercegovini, te je uz Atenu grad s najviše sunčanih dana u godini. Snijeg u Mostaru je rijedak. Zime u kojima se snijeg u Mostaru zadržao više od 15 dana bile su: 1955/56. (15 dana), 1962/63. (23 dana), 1984/85. (27 dana), 2004/05. (15 dana) i 2011/12. (26 dana). 
Jedna od snježnijih zima bila je 1971. kada je izmjereno 37 cm snijega. Snježne zime  bile su 1929., 1940. i 1956. godine. Mostar je bio potpuno blokiran 4. veljače 2012. godine. Snježno nevrijeme, koje je trajalo više od 60 sati, izazvalo je prometni kolaps i paraliziralo život u gradu. Proglašeno je stanje elementarne nepogode. 5. veljače 2012. godine, izmjereno je 88 cm snijega.Najviša izmjerena temperatura, najviši prosječni broj oborina i najveći broj sunčanih sati izmjereni u Bosni i Hercegovini bili su u Mostaru. Dana 31. srpnja 1901. godine, izmjereno je 46,2°C. U Mostaru, prosječno godišnje padne 1.515 l/km², dok broj sunčanih sati u godini iznosi 2.291. 24. siječnja 1963. godine, apsolutna minimalna temperatura je iznosila -10,9°C, a 13. srpnja 1984. registrirana je apsolutna maksimalna temperatura zraka od 41,2°C. Srednja godišnja temperatura iznosi 14,6°C, zimska 5,8°C, a srednja ljetna temperatura 23,2°C.Dana 6. kolovoza 2008., temperatura u 13 sati u središtu Mostara dosegnula je 39°C, a na suncu je izmjereno čak 56,4°C. Točno u ponoć, u noći s četvrtka, 16. na petak, 17. srpnja 2009. u Mostaru je zabilježena temperatura zraka od 29,3°C što je, najviša noćna temperatura zabilježena od 1893. otkad se u BiH službeno vode meteorološka mjerenja.Mostar je bio među najtoplijim gradovima Europe u rujnu 2011. godine, koji je proglašen najtoplijim rujnom u posljednjih 65 godina. 15. rujna 1987. godine, u Mostaru je izmjereno 40,6°C. Dana 14. prosinca 2011. godine, Mostar je osvanuo prekriven maglom što je dosta neobično za ovaj grad. Srednja godišnja temperatura u Mostaru u 2011. iznosila je 16,2°C, koliko je bilo i 1994. godine, a toplija od ove dvije godine bila je samo 1950. godina, kada je iznosila 16,9°C. Mostar je s temperaturom zraka koja je, 8. srpnja 2012., iznosila 40,3°C, imao najvišu temperaturu izmjerenu u Europi.U Mostaru je od ciklone Juliane, 12. veljače 2013., palo 124 l/m² kiše što je najveća izmjerena količina oborina, ne samo na Balkanu, nego i u Europi. Mostar je istoga dana primio drugu najveću količinu oborina na svijetu. U prva tri mjeseca 2013. u Mostaru je palo 999,7 l/m². Ovo tromjesečje je i u Mostaru najkišovitije od 1955., a prethodno najkišovitije navedeno razdoblje je bilo 1970. kada je ukupno palo 878 mm, odnosno 122 l/m² manje. Također, novopostavljena rekordna količina oborina za mjesec ožujak iznosi 415,7 litara, što je upravo izmjereno u ožujku 2013.Klima u Mostaru se u posljednjih desetak godina primjetno mijenja. Prije izrazito sušna klima danas je sve vlažnija i vlažnija što ljetne vrućine čini nesnošljivim i često zrelim za proglašavanjem elementarne nepogode. Mostar ima ugodnu klimu pogodnu za uzgoj različitih vrsta voća i povrća. Jeseni i zime u Mostaru znaju biti izrazito kišovite.
Poslije potpisivanja Daytonskog mirovnog sporazuma, najveći dio tadašnje općine Mostar ušao je u sastav Federacije BiH. Naseljena mjesta Hrušta, Rabina i Žulja ranije su pripadala općini Nevesinje koja je ušla u sastav Republike Srpske. U sastav Republike Srpske ušla su naseljena mjesta Kamena, Kokorina i Zijemlje. Od ovog područja nastala je općina Istočni Mostar.
Šire područje današnjeg Mostara bilo je naseljeno još u prapovijesnom vremenu, što potvrđuju više od 150 nalazišta iz neolitika, bakrenog, brončanog i željeznog doba. Poznatiji neolitski lokaliteti su: Zelena pećina, povrh vrela rijeke Bune, najstarija ljudska naseobina na širem području grada, te nešto mlađe ilirske gomile i gradine, grobnice i utvrde. Među njima su naseljene pećine, grobovi, oružje, predrimski novac i sl. Uz stočarstvo i zemljoradnju u željeznom dobu se razvija i trgovina s okolnim središtima.
Iz ranijeg antičkog doba nema značajnijih ostataka, ali su zato ostatci iz perioda kasne antike i ranog kršćanstva izuzetno bogati i na širem prostoru Mostara su pronađene tri ranokršćanske crkve - u Cimu, Žitomislićima i Sutini. One su dokaz intenzivnog života u to vrijeme na ovim prostorima, u ondašnjoj rimskoj provinciji Dalmaciji, a istovremeno i dokaz relativno rane kristijanizacije na ovim prostorima. Gotovo svi navedeni lokaliteti, što je utvrđeno arheološkom istraživanjima, svjedoče o kontinuitetu života i kroz cijeli srednji vijek, jer se na svima njima, ili njihovoj neposrednoj blizini nalaze i srednjovjekovni grobovi, ali i stećci - autohtoni srednjovjekovni nadgrobni spomenici na ovim prostorima.
Radoslav Dodig naveo je mišljenja da je ime Mostar slavensko preobličenje ilirskog imena Martar i po nekim se izvorima Mostar u vrijeme starog Rima zvao Martar.
Novo razdoblje nastaje padom Rimskog Carstva i doseljenjem Slavena. Tijekom ranog srednjeg vijeka područje Mostara pripadalo je pokrajini Zahumlje (Hum). Unatoč vrhovnoj vlasti Franaka, ovi su krajevi imali određeni stupanj samostalnosti, posebice za kneza Mihajla Viševića Humskog (910. - 950.). Područjem su jedno vrijeme vladali Nemanjići, zatim bosanski ban, a tijekom XIV. - XV. stoljeća sve su snažniji humski knezovi. Jedan od njih - Stjepan Vukčić Kosača, koji je stolovao u Blagaju pored Mostara 1448. dobiva naslov hercega (odatle i naziv Hercegovina). 
Osnutak grada Mostara vezan je uz izgradnju dviju kula/utvrda, sredinom XV. stoljeća, vjerojatno u doba hercega Stjepana. Utvrda na desnoj obali Neretve zvala se Tara, a na lijevoj Helebija. Kula Herceguša je sagrađena neposredno uz kulu Taru. Služila je u obrambene svrhe, a i za čuvanje nekadašnjeg visećeg drvenog mosta. Izgrađena je za vrijeme herceg Stjepana, po kome je dobila i ime. I prvi pisani spomen Mostara vezan je uz ove dvije kule: hrvatsko vrelo - izvješće Dubrovačke Republike od 3. travnja 1452. opisuje kako se Vladislav Hercegović pobunio protiv oca Stjepana, otevši mu neke posjede. U izvještaju stoji: "ha preso quello di ... Blagay et do castelli al ponte de Neretva (uzeo je ... Blagaj i dvije utvrde na mostu na Neretvi). Mostar je u to vrijeme bio bitna strateška točka čiju jezgru je predstavljao lančani most preko Neretve na mjestu gdje je rijeku bilo najlakše premostiti, te jake kule uz taj most, s malenim naseljem oko te jezgre.U Mostaru je osnovan franjevački samostan nakon što je gospodar Huma, herceg Stjepan Vukčić Kosača, polovicom 15. stoljeća zamolio napuljskoga kralja Alfonza I. Aragonskoga da mu pošalje nekoliko franjevaca iz svojega kraljevstva, 'koji bi narod u njegovoj zemlji utvrdili u pravovjerju'. Alfonz je udovoljio hercegovoj molbi te je poslao franjevce. Franjevci su došli i stopili se sa zatečenim kršćanima. Padom Bosne 1463. i smaknućem posljednjeg njezina kralja, Hrvata-katolika Stjepana Tomaševića, maćeha mu Katarina, kćer hercega Stjepana Kosače, izbjegne u Rim i ostavi papi Kraljevinu Bosnu na upravljanje. Herceg Stjepan se odupirao turskim navalama do kraja života. Uspio je zadržati Hercegovinu. 16 godina nakon što je Kosača umro, Turci su osvojili Herceg Novi i uskoro cijelu Hercegovinu. Turski su vladari kršćanski puk ubijali, porobljavali, a islam se ovim krajevima znatno proširio, ognjem i mačem. Turci grade džamije i medrese, a ruše katoličke samostane, među ostalim i onaj u Mostaru. Skoro katoličke crkve na području Mostara koje su zatekli osmanski osvajači, oskrnavili su, ali nisu sve spaljene i srušene, nego s dio preinačili u džamije. Protjerani mostarski fratri mijenjali su lokacije sve dok se nisu skrasili u Živogošću.Ime Mostar prvi se put pojavljuje u turskome popisu stanovništva iz 1468.-1469., a da se ono odnosi na naselje oko dviju kula na Neretvi jasno je iz jednog dokumenta sa sjednice vijeća Dubrovačke Republike 1474 godine.
Herceg Stjepan Kosača se žilavo opirao osmanskim osvajanjima i za života je uspio zadržati Hercegovinu. Padom Herceg Novoga 1482. pala je Hercegovina. Hercegovinu su Osmanlije osvojili 16 godina nakon Kosačine smrti. Osmansko osvajanje Mostara dogodilo se vjerojatno 1468. godine. U gradu su zatekli život, naselje, ljude, vjernike, Hrvate-katolike, s njihovim običajima, poviješću i civilizacijom. Katoličku hrvatsku civilizaciju su sljedećih gotovo 500 godina sumanuto i okrutno, ali neuspješno, pokušavali zatrti. Kršćanski a osobito katolički puk su ubijali, porobljavali, poturčivali. Islam su proširili ognjem i mačem. Gradili su džamije i medrese, a rušili katoličke samostane, napose u Ljubuškomu, Konjicu i Mostaru. Do osmanskih osvajanja na području Mostara jedine bogomolje bile su katoličke crkve. Osmanlije su oskrnavili sve, ali nisu sve spalili i srušili. Dio su osmanski osvajači preinačili u džamije. Mjesne osmanske vlasti bile su okrutnije od sultana, pa su ubijale sve fratre da bi ih spriječili stići do Carigrada da ne bi uspjeli zatražiti od sultana suglasnost za obnovu mostarskoga samostana ili crkve.
Prvi zakon Bosanskog sandžaka iz 1516. spominje progone Hrvata katolika. Vrhunac progona bio je za vrijeme sultana Sulejmana Veličanstvenoga i namjesnika u BiH Gazi Husref-bega 1524. godine. Tad su Osmanlije porušile i opustošile katoličke samostane u Kraljevoj Sutjesci, Visokom, Fojnici, Kreševu, Konjicu, osobita im je meta bila franjevačka sakralna baština.
U Mostaru je po osmanskom osvajanju boravilo oko 35 osmanskih vojnika, kojima su podijeljeni posjedi, a zatečeni stanovnici su postali kmetovi. Isprva središte kajmakamluka, Mostar je zahvaljujući prometnoj važnosti prijelaza preko Neretve početkom XVI. stoljeća postao sjedištem hercegovačkoga sandžaka. Vrhunac razvitka grada pod osmanskom vlašću bio je u XVI. i XVII. stoljeću kada je Mostar bio središte trgovine i obrtništva u Hercegovini.1534. godime osmanski osvajači su u Bilom Polju kod Mostara ubili 6 fratara. 1556. su opustošili i porušili katolički samostan u Mostaru. 1563. godine srušili su i sasvim uništili temelje katoličkog samostana i crkve sv. Antuna Padovanskog koji su vodili franjevci, a biskupa koji je došao u dušobrižnički pohod su ubili te ubili još 4 fratra. Godine 1566. na mjestu starog, drvenog, izgrađen je znameniti kameni most, odluka kojoj je doprinio administrativni i prometni razvoj grada, a 1557. i Karađozbegova džamija.
1631. su na mjestu srušena katoličkoga samostana podigli džamiju Hadži Ali bega Lafe.
U XVI. i XVII. stoljeću bilježi se intenzivno širenja grada; krajem ovog razdoblja Mostar je imao oko 10.000 stanovnika. Grad se razvijao kao tipično osmansko naselje s čaršijom i mahalama oko nje. Čaršija, koja je i najstarija, zauzimala je najvažniji, reprezentativni dio grada - područje uz sam most, s obje strane Neretve. Mahale su se širile na sve strane od čaršije, prvenstveno na lijevoj obali Neretve, a na desnoj obali su bile smještene u podnožju brda Hum i na obalama Radobolje, manje pritoke od Neretve. Nakon habsburško-osmanskog rata 1683.–1699. i potpisivanja mira u Srijemskim Karlovcima 1699., grad je dobio nove fortifikacije. Dio toga zida sačuvan je uz potok Suhodolinu i poviše Konaka. Zanimljivo je istaknuti da je krajem XVII. i početkom XVIII. stoljeća, Mostar imao 24 džamije i 22 mahale. Na takav način je formirano gradsko naselje osmanskog tipa, koji će svoj vrhunac i konačni oblik vezan za taj period, doseći krajem XVII. i početkom XVIII. stoljeća, a čiji simbol i najznačajnije arhitektonsko ostvarenje predstavljalo velebni Stari most, izgrađen 1566. Reorganizacijom osmanskog obrambenog sustava početkom XVIII. stoljeća, Mostar je postao sjedište kapetanije.
Tijekom 17. stoljeća najizraženije je bježanje i iseljavanje Hrvata katolika iz BiH, što se osjetilo.
Početkom XIX. stoljeća jedno je od uporišta protiv reforma i jačanja središnje osmanske vlasti pod vodstvom ajana Ali-age Dadića, nakon sloma pokreta bosanskih feudalaca (1832.) sjedište je Ali-paše Rizvanbegovića. Godine 1832. osnovan je poseban hercegovački pašaluk sa sjedištem u Mostaru, na čelu s Ali-pašom Rizvanbegovićem (1832.–1851.), koji je dobio i vezirski naslov. Započeo je neviđeni teror na kršćanima, posebno izražen u okolici Mostara, kada su Turci 1840. godine iz grada protjerali sve katolike, oko 320 katoličkih obitelji. 
Pred kraj osmanske vladavine, pred polovicu XIX. stoljeća, kao rezultat opadanja moći, te jačanja snage i mogućnosti, kao i uloge kršćanskog stanovništva u životu grada, dolazi do perioda izvjesne vjerske tolerancije koja se očitovala u dopuštanju izgradnje sakralnih objekata kršćanskih vjerskih zajednica u gradu. Najstariji kršćanski objekt predstavlja Stara pravoslavna crkva iz 1834. godine, izgrađena na obroncima brda Fortice u istočnom dijelu grada. Još od 1777., grad je postao sjedište hercegovačkog mitropolita Srpske pravoslavne crkve.Ubrzo potom, i katolici Mostara su dobili svoj prostor. Godine 1847. izgrađen je kompleks stare biskupske rezidencije u Vukodolu, sjedište nove franjevačke provincije koja je nastala odvajanjem od Bosne Srebrene, te sjedište mostarskog biskupa. Napokon, 1866. godine došlo je do izgradnje franjevačke crkve sv. Petra i Pavla u samom gradu, uz koju će tridesetak godina kasnije biti izgrađen i franjevački samostan. Pravoslavci u Mostar svoju novu, Sabornu crkvu, dobivaju 1873., a katolici crkvu tek u Bogodolu. 
Pretkraj osmanske vlasti došli su prvi školovani graditelji. Dotad su radili samo lokalni ljudi koji su znanja stekli iskustveno kao šegrti kod majstora. 1862. se na gradnji brzojavne linije Metković - Mostar i potom puta Mostar - Sarajevo zaposlio Hrvat Franjo Linardović iz Dalmacije, poslije njega brat mu Antun, pa iz Dalmacije Slado i Moise, te iz Poljske i Engleske. Tanzimatske reforme dosta su kasnile u Mostaru. 1863. donesen je zakon o građenju i drumovima. 1864. ukinuta je Hercegovina kao pašaluk. Administrativne promjene koje su dovele do stvaranja lokalne uprave u gradovima, tj. uprave gradskih općina (beledija) stigle su 1866. godine. 1877. donesen je zakon o gradskim općinama kojima se pokušalio uvesti red u području građenja. U zadnjim godinama osmanskog vladanja, otvoreni su konzulati nekih zemalja (Austrija, Italija, Rusija, Velika Britanija i Francuska), a prometnom značaju pridonijela je izgradnja ceste Mostar – Metković 1862. godine. Tijekom hercegovačkog ustanka (1875.–1878.), Mostar je bio sjedište hercegovačkog namjesnika (valije).
Hrvatski narodni preporod u Bosni i Hercegovini bio je, zapravo, odjek hrvatskoga narodnog preporoda u Zagrebu pa je i njegov početak kasnio u odnosu prema Zagrebu, a isto tako, s obzirom na društveno-političke prilike u BiH, trajao je nekoliko desetljeća nakon Gajeva preporoda. Istina je da se preporod u Bosni i Hercegovini pojavio u Sarajevu, ali se njegov uspon dogodio u Mostaru, u središtu koje je imalo povoljnije nacionalne i druge društveno-političke okolnosti. U Mostaru se zahuktao kulturni život Hrvata tako da se na prelasku stoljeća u razdoblju od tridesetak godina objavilo oko 600 knjiga pa je Mostar koncem XIX i početkom XX. stoljeća postao jače kulturno središte od većine gradova na Balkanu. U Mostaru će se nakon 1850. godine početi otvarati prve učionice, kao ona u Vukodolu kod Mostara (1852.), zatim knjižnica i čitaonica pod Jusovinom (1861.), osnivat će se kulturna društva kao što je Kosača (1875.), odnosno Hrvoje (1888.), čiji je vrhunac osnivanje Napretka.
Dana 14. rujna 1902. godine osnovano je Hrvatsko potporno društvo za siromašne đake i naučike (današnje Hrvatsko kulturno društvo Napredak). Osniva se prva hrvatska tiskara (1872.) u Bosni i Hercegovini koju utemeljuje i vodi znameniti Franjo Milićević, a zahvaljujući tiskari pojavit će se i prve novine, prvi udžbenici i priručnici na hrvatskom jeziku u Bosni i Hercegovini.
Valja posebno istaknuti značenje prvih hrvatskih novina na tlu Bosne i Hercegovine što ih je pokrenuo i uređivao Franjo Milićević sa svojim suradnicima, a to su: Hercegovački bosiljak (1883.), Novi hercegovački bosiljak (1884.), Glas Hercegovca (1885.) i Osvit (1898.). Ova su mostarska glasila pronosila pravašku orijentaciju za razliku od ilirske - preporodne ideje u Zagrebu i u Sarajevu. To se vidi i po nizu članaka političke naravi, to je očito i po jezičnim rješenjima, a i po drugim značajkama koje oni pokazuju. 
Doduše, ideja hrvatskoga narodnog preporoda i ovdje se pojavljuje kao poticaj. Priznate su mnoge tečevine ilirskog pokreta, ali se ne prihvaća političko južnoslavenstvo jer se ono pokazuje kao zabluda i samonijekanje s obzirom na vrijeme i prostor u kojem živi hrvatski narod u Bosni i Hercegovini. Najpoznatiji preporoditelji u Mostaru bili su franjevci: Anđeo Kraljević, Radoslav Glavaš, Anđeo Nuić, Nikola Šimović, Augustin Zubac, Petar Bakula i Franjo Milićević koji su se dokazali kao graditelji, učitelji, dušobrižnici, ali i kao pisci prvih udžbenika, priručnika i kalendara, novina i samostalnih književnih ostvarenja.
Svakako prijelomnu godinu u razvoju Mostara predstavlja 1878. godina. Tom godinom je označen definitivni odlazak Turaka i prestanak osmanske dominacije, te početak razdoblja austro-ugarske uprave. Austro-Ugarska sa sobom donosi nove, europske utjecaje, ne samo u upravljanju gradom, nego i u njegovom preoblikovanju, razvoju i izgradnji, što će, iako za svega četrdesetak godina, rezultirati skoro potpunom preobrazbom osmanlijske kasabe u europeiziran grad. U tih četrdesetak godina Mostar je željezničkom prugom i cestama povezan s ostalim centrima BiH i Dalmacije. Izgrađena su tri mosta u samom gradu - most na Musali, Lučki i Carinski most. Grad je dobio moderni vodovod i kanalizaciju i elektrificiran je. 1880. godine osnovana je Tvornica duhana Mostar, jedno od najstarijih poduzeća u BiH.
Mostar je bio sjedište hercegovačkog okruga, a ugljenokop je otvoren 1919. Razdoblje austro-ugarske vladavine uz razdoblje Titove Jugoslavije predstavlja najplodnije razdoblje u izgradnji i urbanizaciji Mostara u cjelokupnoj njegovoj povijesti. Grade se novi objekti, javni, školski, stambeni i industrijski. Nova arhitektura, potpuno drugačijeg mjerila, kriterija i oblikovnih kvaliteta, polako zamjenjuje i istiskuje staru arhitekturu, ali poštujući je, ne rušeći je, nastojeći od nje sačuvati ono najbolje. 
Tako su u Mostaru napravljene jedne od najljepših građevina orijentalnog stila pomiješanog  s austro-ugarskom gradnjom, poput: Stare mostarske gimnazije (Gimnazija Mostar), Gradske banje, hotela Neretve, vojarni: Sjeverni i Južni logor, Stare željezničke stanice i trgova: Musala i Trga hrvatskih velikana (Rondo). Među arhitektima koji su djelovali u Mostaru u to vrijeme ističu se Miloš Komadina, Miroslav Loose, Josip Vancaš, Maximilian David i drugi. Godine 1905. utemeljen je Hrvatski športski klub Zrinjski Mostar, najstariji nogometni klub u BiH.
Mostar je bio pojasna utvrda, jedna od četiriju koje je sagradila Austro-Ugarska u BiH. Mostar je bio pozadinsko uporište i imao je 19 utvrđenih objekata, najviše u BiH. 6 objekata bilo je kategorije Werk s topništvom, devet kategorije Wachhaus, tri kategorije Schanze, što je bio veći nepokriveni objekt s velikim ro­vom, prilagođen za djelovanje topniš­tvom i lakim naoružanjem. 60 međupoložaja - točaka otpora povezivalo je utvrde. Povezivali su ih kameni ili betonski rovovi opasanih bodljikavom žicom. Neki su imali čelične ploče za djelovanje strojnicama. Vanjski obrambeni prsten oko grada činila su 34 položaja na uzvisinama oko grada u polustalnoj fortifikaciji. Ispred Mostara obrambenu crtu činili su Kalino­vik - Ulog- Obrnja - Nevesinje - Stolac, a Trebinje i Bileća bile su prva fortificirana obrambena crta s Avtovcem kao zaprečnom oblasti. Sve je to bilo dijelom kompleksa utvrda BHD  (Bo­snien, Herzegowina und Dalmatien). Oko grada bile su fortificirane bitnice kao samostalne fortifikacije. Jedna je bila na sjever­nom ulazu u grad izme­đu Vrapčića i Zalika, a na Humu u sklopu središnje utvrde preostale četiri. Unutarnju obrambenu jezgru činile su četiri vojarne nazvane po stranama svijeta: Sjeverni logor (Nordlager), Južni logor (Sudlager) s vojnom bolnicom, Zapadni logor (Westlager) i Istočni logor - Konak (Ostlager). Kao logistička baza utvrdama na uzvisini podignut je vojni logor u Opinama (Lager Opine) podno utvrde na Merdžan glavi (802 m). Poslije su te vojarne u drugim državama dobivale druge namjene, neke sasvim izvan vojske i kaznenog sustava. Zapadni logor danas je npr. sveučilište. Austro-Ugarska je osim fortificiranih i nefortificiranih vojnih objekata izgradila bogatu prateću infrastrukturu: prometnu (ceste, puteve i željeznice), skladišta, vodoopskrbnu (cisterni za vodu s kolektorima, vo­dovod u urbanom dijelu Mostara), vježbovnu (strjelišta), zdravstvenu (bolnice), vojna groblja, zrač­nu bazu u Jasenici i dr. Vrlo je malo sačuvano ovih utvrda. Ipak, zbog velike kvalitete gradnje poslužile su svojoj svrsi i u ratu u BiH 1990-ih.
Razdoblje prve Jugoslavije je zateklo jedan već sasvim moderan europski grad, s dugom tradicijom. U tom periodu 1918. - 1945. jako se malo gradilo, tako da to razdoblje u razvoju grada ne predstavlja značajniji period. U gospodarskom smislu nije ništa učinjeno, Mostar nije uspio podići nijednu tvornicu. Formirano je više kulturno-umjetničkih društava na narodnom ili vjerskom temelju. U razdoblju od 1922. do 1929. Mostar je bio u sastavu Mostarske oblasti, a potom Primorske banovine, do 1939. Godine 1926., radnici su uspjeli osnovati kulturno-umjetničko društvo Abrašević, koje je dostiglo svoj vrhunac tijekom druge Jugoslavije. Čuvajući tradiciju, postizalo je zapažene rezultate. Od 1939. do 1941., Mostar je u sastavu Banovine Hrvatske.
Nakon osovinskog napada na Kraljevinu Jugoslaviju i proglašenja NDH Mostar se našao u talijanskoj interesnoj zoni na prostoru Nezavisne Države Hrvatske. Grad je bio sjedište Velike župe Hum, jedne od 22 velike župe Nezavisne Države Hrvatske. Mostar je bio mjesto stožera nekoliko ustaških sdrugova, talijanskih i njemačkih divizija i domobranskih pukovnija, a također je postojao Mostarski bataljun u partizanima. Mostar je u  Drugom svjetskom ratu dao dosta mladih života, koji su se borili za jednu ili za drugu stranu. Na području Mostara četnici su počinili brojne zločine nad hrvatskim katoličkim i muslimanskim stanovništvom. 
U Mostaru su tijekom rata gradonačelnici bili Šefkija Balić, Muhamed Butum (1869. – 1941.), jedan iz skupine disidenata JMO odnosno mjesnih prvaka Hadžićeve muslimanske organizacije postavljenih na visoke dužnosti (1941.-1942.), Salif Efica "Crni" (1942. – 1945.).14. veljače 1945. se obilježava kao "dan oslobođenja" Mostara u  Drugom svjetskom ratu, no na taj dan partizani ušavši u Mostar su ubili nekoliko mostarskih franjevaca i nevino hrvatsko stanovništvo. Mostarski Hrvati i danas se na taj dan svake godine prisjećaju nevino ubijenih franjevaca i ostalih žrtava  Drugog svjetskog rata.
Razdoblje Druge Jugoslavije je ostavilo velik trag na Mostaru. To razdoblje uz razdoblje Austro-Ugarske predstavlja najplodnije razdoblje u izgradnji, urbanizaciji i širenju grada Mostara u cjelokupnoj njegovoj povijesti. Do 1991. godine Mostar je bio mješavina kultura, naroda, vjera, civilizacija. Po tome je upravo i bio jedan od najpoznatijih gradova u bivšoj Jugoslaviji. Bio je čist dokaz kako različiti narodi mogu živjeti jedni pored drugih i jedni s drugim u miru stvarajući jedinstven mostarski mentalitet.
Grad se nezadrživo počeo širiti, što je bilo uzrokovano snažnim industrijskim razvojem, izgradnjom velikog broja tvornica (Aluminijski kombinat, SOKO, Hepok kasnije Apro, Mostarska vinarija, Fabrika duhana Mostar, hidroelektrane na Neretvi, Unis, Tvornica prediva i pamuka Đuro Salaj, Rudnik mrkog uglja itd.) i pretvaranjem Mostara u industrijski, gospodarski, trgovački, prometni, turistički i kulturni centar cijele Hercegovine. U postojećoj urbanoj matrici grad se razvijao planirano, ali bez nekih posebnih nastojanja na kvaliteti arhitektonskog oblikovanja. Godine 1977. u Mostaru je osnovano sveučilište.Novi gradski oci su spoznali ogromne mogućnosti koje je pružao skoro potpuno neizgrađeni prostor na desnoj obali Neretve (zapadni dio grada). Zbog toga željeznička pruga, sada normalnog kolosijeka se premješta u istočni dio grada, a odmah se pristupilo urbanizaciji zapadnog dijela grada. Ubrzo su oranice, vinogradi i voćnjaci Mostaraca pretvoreni u velika gradilišta. 
U samo nekoliko desetljeća, u zapadnom dijelu grada niknuo je niz novih gradskih četvrti: Avenija, Strelčevina, Zgoni, Bijeli brijeg, Centar 2, Zalik i dr. Glavnu ulogu u izgradnji Mostara su imala velika građevinska poduzeća s područja Mostara: Vranica i Hercegovina. U gradu su se napravile brojne  gospodarske i stambene zgrade, robne kuće, športski tereni i igrališta, škole i bolnice. Gradsko stanovništvo postupno se uvećavalo s 35.242 stanovnika (1961.), na 47.802 (1971.), 63.427 (1981.) i 75.865 stanovnika (1991.).24. siječnja 1963. izmjerena je najniža temperatura u Mostaru ikad: -10,9 Celzijevih stupnjeva.
Podrobniji članak o temi: Operacija Lipanjske zorePodrobniji članak o temi: Bošnjačko-hrvatski sukob: Mostar i dolina Neretve
Tijekom rata 1992.-1995. Mostar je bio poprište ratnih sukoba i teško je nastradao. Razrušeno je sve ono što se gradilo desetljećima, pa i stoljećima. Važno je istaknuti da je Mostar bio najrazrušeniji grad u ratu u Bosni i Hercegovini, a srušene su brojne znamenitosti Mostara.Hrvati su se pripremili za obranu i organizirali se u HVO. Muslimani su još vjerovali u Jugoslaviju, a dio je pristupio HVO-u. HVO je muslimane naoružao da se obrane od Srba koji su planirali izbiti na lijevu obalu Neretve. 
U popodnevnim sastima 3. travnja 1992. počela je agresija JNA na Mostar. Daljinski upravljanom eksplozivnom napravom eksplodirana je cisterna u naselju Zaliku, preko puta vojarne JNA Sjevernog logora, pri čemu su poginuli jedan vojnik i tri civila. Od eksplozije je srušen dio vojarne i oštećeni okolni objekti. Četiri dana poslije JNA je otvoreno napala Mostar. Srbi su držali većinu brda oko Mostara i istočni dio grada. U lipnju 1992. Mostar i dolina Neretve su oslobođeni združenom akcijom HVO-a i HV-a Lipanjske zore. 
Zahvaljujući HVO-u Srbi nisu zauzeli Mostar. Nedobronamjerni međunarodni faktori nisu uzeli u obzir tu činjenicu koja ruši svaku tezu da je HVO imao za cilj istrebljenje Muslimana i stvaranje etnički čiste Herceg-Bosne. Da je HVO kao jedina vojna sila koja je branila međunarodno priznatu BiH namjeravao očistiti Mostar, mogao je to napraviti i prepustiti muslimane Srbima ili ih jednostavno razoružati i protjerati. 
Početkom svibnja 1993. u Mostaru počinje Bošnjačko-hrvatski sukob.  Bošnjaci, koji su do tada bili u HVO-u zajedno s Hrvatima, uperuju puške u svoje suborce i ubijaju ih na spavanju 30. lipnja 1993. u vojarni HVO-a "Tihomir Mišić" (poznatu i pod nazivom Sjeverni logor), zbog čega izdajom postižu početne uspjehe. U daljem tijeku udarile su na položaje HVO-a, naročito na području Bijelog Polja. Pod svoj nadzor stavili su zonu sjeverno od istočnog Mostara, prema Drežnici i Jablanici pa sve do brane u Salakovcu, a naročito vojarnu "Tihomir Mišić", Bijelo Polje, Raštane, Vrapčiće i Salakovac te nekoliko drugih mjesta u pojasu od 26 km sjeverno od Mostara, uključujući i područje Potoka. Napad 30. lipnja 1993. godine ABiH izvela je u sruadnji s muslimanskim dezerterima iz HVO, tj. vojnicima HVO-a muslimanske nacionalnosti koji su dezertirali iz HVO-a i stupili u redove ABiH, naročito sa muslimanskim vojnicima 1. i 3. brigade HVO-a, kao i 2. brigade, uključujući 1. bojnu "Bijelo Polje" i 2. bojnu. Međunarodni promatrači zaključili su da muslimanske snage namjeravaju se spojiti s Konjicom. Pod prisilom hrvatskih snaga povlače se muslimanske snage u istočni dio grada. HVO u blokadi drži istočni dio grada koji je pod kontrolom  Armije BiH i granatira ga. Bošnjaci su slabo stajali s topništvom, pa su od Srba iz istočne Hercegovine naručivali granatiranja i primali logističku potporu. U Konjicu je u vrijeme napada na Mostar ARBiH napala Hrvate koji su s HVO pobjegli u tri sela oko grada i tu ostali do kraja rata. Hrvatski civili koji nisu uspjeli pobjeći mučki je ubila ARBIH. Posljedica je -12400 hrvata koji su ondje stoljećima živjeli. Kao i na drugim lokacijama gdje su Hrvati bili velika manjina, bilo zbog početnog stanja ili zbog velikog broja muslmanskih izbjeglica iz krajeva BiH odakle su ih protjerali Srbi (Konjic, Zenica, Sarajevo, Lašvanska dolina, okolica Vareša, Kakanj, Zavidovići i dr.), s bošnjačke strane plasirali su u svjetske medije neistinite priče da su ih napali Hrvati. Umjesto držanja crta prema Srbima, pomicanja bojišnice prema Srbima ili oslobađanja iz obruča istočne Bosne, muslimani su radije slali snage iz Tuzle i Sarajeva na Hrvate, i radije su se borili za osvojiti zemlje Hrvata i oduzeti tuđe kuće, nego braniti svoje kuće protiv Srba.
Bošnjaci za rušenje neutemeljeno optužuju HVO za rušenje Starog mosta radi stvaranje negativne slike o Hrvatima u međunarodnoj javnosti. S hrvatske strane se ponekad se čula istinita teorija da je most srušen podmetnutom minom koju su postavili Bošnjaci, koji su tada imali most pod svojim nadzorom. Dugo godina taj se crni mit o Hrvatima držao u medijima, i srušen je otkrićem dokumenta u kojem je visoki bošnjački zapovjednik Arif Pašalić to zapovijedio. Zapovjednik Četvrtog korpusa Armije BiH 7. studenog 1993. godine osobno je zapovijedio da se na kameni luk Staroga Mosta postave tri protutenkovske mine, da se most sruši i sve blagovremeno snimi, a za njegovo rušenje optuži HVO ("propagandne svrhe neophodno obezbjediti snimanje njegovog pada kako se ne bi usljed granatiranja sam urušio po noći...postaviti tri antitenkovske mine u središte mosta i aktivirati ih simulirajući direktne pogotke...Zadužujem dežurnog oficira za IPD i sigurnost da u trenutku rušenja obezbijede snimatelja, kameru i punjenja baterija. Snimak dostaviti svim medijima i predstaviti ga kao napad agresorske hrvatske vojske"). Zapovijed je izdao Diverzantskoj četi Mostarskog bataljuna. Snimka je izašla u svijet dva dana poslije. U studenom 1993. godine je unaprijeđen u generala Armije BiH. Predsjednika Vijeća za etička pitanja Komšićeve Demokratske fronte Josipa Šimića ova stranka je zbog objave informacije potkrepljene dokumentom, isključila iz stranke. Sam Pašalić poslije je poginuo pod sumnjivim okolnostima u teškoj prometnoj nesreći na magistralnoj cesti Mostar-Sarajevo u naselju Drežnica, u vrijeme njegova svjedočenja na Haaškome sudu. Dugo je godina stajao taj crni mit po medijima da su tenkovskim projektilom snage HVO srušile Stari most, unatoč tome što je još 2010. sudac Jean-Claude Antonetti, predsjedatelj sudskoga vijeća u slučaju “Jadranko Prlić i ostali”, tijekom suđenja rekao je da nije dokazano da su snage Hrvatskog vijeća obrane (HVO) srušile Stari most u Mostaru, niti je dokazano tko je i kako naredio da se on sruši. Poslije toga Tužiteljstvo nije moglo tek tako optuživati HVO za rušenje.
Obje vojske su organizirale brojne logore za ratne zatvorenike kroz koje je prošlo tisuće zatvorenika koji su doživjeli brojne torture i mučenja, a mnogi od njih u logorima su preminuli.
Unatoč inzistiranju hrvatske i bošnjačke strane da se općina podijeli prema ratnim crtama razgraničenja, Međunarodna zajednica u veljači 1996. dijeli područje nekadašnje općine Mostar na šest općina (tri hrvatske, tri bošnjačke): Jug, Zapad, Jugozapad i Sjever, Stari grad, Jugoistok. Određivanje općinskih granica u Mostaru i stvaranje posebne zone u gradskom središtu, odlukom uprave Europske unije izazvalo je hrvatske prosvjede. Napetosti u 2001. izazivao je pokušaj stvaranja hrvatske samouprave. Mostar postaje "grad slučaj" u 2004. godini jer neuspjeh da se domaći političari i stručnjaci dogovore oko administrativnog uređenja Mostara je doveo do toga da odluku o tome donese tadašnji visoki predstavnik međunarodne zajednice u BiH Paddy Ashdown. 
Ti dokumenti su poznati pod nazivom Novi statut Grada Mostara i oni od 2004. godine Mostar definiraju kao jedinstvenu gradsku cjelinu bez podjele na općine koje su do tada postojale. Umjesto navedenih općina postoje tzv. gradska područja koja predstavljaju izborne jedinice u gradu Mostaru. Iako je službeno ujedinjen grad, ujedinjenje se slabo provodi u praksi. Međunarodna je zajednica nametnutim Statutom osigurala privilegirani status manjinskim Bošnjacima u vlasti. 
Na prijelazu iz XX. u XXI. st. Mostar se ponovno našao u prilici da bitno preoblikuje svoj izgled. Ogromna ratna razaranja unutar same urbane strukture, su pored velike štete i gubitka, stvorila i mogućnost da se da novi pečat gradu. Jedno od takvih nastojanja predstavlja veliki križ na brdu Hum kao simbol jubileja dvije tisuće godina kršćanstva, ali i simbol patnji i stradanja kroz koja je ovaj grad prošao u svojoj novijoj povijesti.
Stari most je rekonstruiran i potpuno obnovljen 2004. godine, a od srpnja 2005. ponovno je uvršten na UNESCO-ovu listu zaštićenih spomenika kulture svijeta. Obnavljaju se ratne ruševine i grade nove zgrade poput brojnih trgovačkih centara i stambenih zgrada. Ponovo je izgrađena Crkva sv. Petra i Pavla, franjevačka crkva, koja je teško stradala u ratu. Zvonik franjevačke crkve (visok 107 m) skupa sa zgradom Mostarkom (najvišom zgradom u Mostaru koja ima 19 katova, smještenom u zapadnom dijelu grada, a izgrađenom u doba bivše Jugoslavije) dominira mostarskim nebom. Obnavljaju se Ulica hrvatskih branitelja/Bulevar Narodne Revolucije i Ulica Tvrtka Miloša/Alekse Šantića, koje su u ratu bile prva crta razgraničenja između Hrvata i Bošnjaka, a danas su najrazrušenije ulice u gradu. 
U okolici Mostara izgrađeni su brojni trgovački centri (OBI, Interex, Robot i Bingo), a u samom gradu izgrađeni su veliki stambeno-poslovni centri (Prodajni centar Mostar, Stambeno-poslovni centar Rondo, Mercator Centar, Stambeno-trgovački centar Piramida, Stambeno-poslovni centar Orca i Trgovačko-uredsko-hotelski Poslovni centar Mepas Mall). 
Početkom listopada 2008. godine, otvoren je obnovljeni, rekonstruirani i revitalizirani gradski park Zrinjevac. Nakon tri desetljeća dovršen je glavni bolnički objekt Sveučilišne kliničke bolnice Mostar. Svečano je otvoren 20. rujna 2008. godine. To je jedna od najbolje opremljenih i najsuvremenijih bolnica na prostoru jugoistočne Europe. Obnovljena je, a potom i osvijetljena fasada mostarske Stare gimnazije (Gimnazije Mostar), jedne od najljepših zgrada u Mostaru.
U proljeće 2012. godine, središnji dio grada je dobio novi izgled. 25. ožujka otvorena je bivša zgrada Treće osnovne škole, dobivši novu namjenu, postala je Gradska vijećnica. Četiri dana poslije, 29. ožujka otvoren je Španjolski trg u novom ruhu i javni toalet. Osim središnjeg gradskog trga, novi kameni parter je dobila i ulica Nikole Šubića Zrinjskog, šetalište, koje spaja Trg hrvatskih velikana i Španjolski trg te prolazi pored parka Zrinjevca. Dana 15. travnja 2012. godine, u neposrednoj blizini parka Zrinjevca, na križanju ulica kralja Tvrtka i kralja Zvonimira, otvoren je Park nobelovaca, posvećen Ivi Andriću i Vladimiru Prelogu. Nasuprot spomenutog parka, nalazi se park Antuna Branka Šimića. Parkove su podigli Matica hrvatska Mostar, Hrvatsko kulturno društvo Napredak Mostar i Grad Mostar.
Dana 12. travnja 2012. godine, otvoren je Mepas Mall, najveći trgovački centar u Bosni i Hercegovini. Nakon dvadeset godina, ponovo se počeo graditi Kulturno-športski centar grada Mostara unutar kojega bi se trebala nalaziti gradska športska dvorana. Nova dvorana bi trebala biti dovršena uskoro, a njezin kapacitet će biti 5500 sjedećih mjesta.Tijekom bošnjačkog proljeća znana kao burek revolucija nakon vala prosvjeda u Tuzli, Zenici, Bihaću i Sarajevu veljače 2014. godine prosvjednici su u Mostaru u samo sat vremena spalili zgradu Gradske uprave, gradsku Vijećnicu, zgradu Vlade HNŽ-a u Đačkom domu, te zgradu HDZ-a BiH i prostorije SDA, počinivši milijunsku štetu na objektima, službenim vozilima i imovini grada.U tijeku je izgradnja južne zaobilaznice. Prva faza od Međina do Miljkovića, odnosno do ceste Mostar-Čitluk, gdje će se nalaziti kružni tok trebala bi biti gotova lipnja 2019. godine. U drugoj fazi nastavit će se gradnja oko Mostara od Miljkovića, odnosno Varde do Rodoča i dalje do spoja s magistralnom cestom M- 17. Dionica ima tunele, vijadukte i nadvožnjake.Hrvatsko narodno kazalište u Mostaru je na popisu "projekt Mostar 2024 – Europska prijestolnica kulture" i zgrada je proljeća 2019. u fazi završavanja.
Podrobniji članak o temi: Dodatak:Popis stanovništva u Bosni i Hercegovini 1991.: MostarPodrobniji članak o temi: Popis Hrvata katolika u župi Mostar 1844.
Gradsko vijeće nadzire rad Gradske uprave i Gradonačelnika. Svaki vijećnik je predstavnik građana. Gradsko vijeće je jednodomno, sastavljeno od 35 vijećnika, ima predsjednika i dva zamjenika, koji ne mogu biti iz reda istih konstitutivnih naroda. Odlukom o organizaciji Gradske uprave Grada Mostara utvrđeni su temelji unutarnje organizacije, djelokrug i način rada jedinstvenog gradskog organa uprave Grada Mostara sukladno Statutu.Odjeli Gradske uprave imaju sljedeće nazive:
Odjel za organizaciju, pravne poslove, opću upravu, civilnu zaštitu i vatrogastvo
Odjel za gospodarstvo, komunalne i inspekcijske posloveU Gradskoj upravi Grada Mostara ima 17 službi unutar odjela, kako slijedi:
Dana 5. listopada 2008. godine, održani su općinski izbori u Bosni i Hercegovini. Izbori nisu riješili problem gradonačelnika, naime Mostar je 440 dana bio bez gradonačelnika. U tom vremenskom razdoblju, gradski vijećnici su 17 puta pokušali izabrati gradonačelnika, no bez uspjeha, a jedan od razloga toga je bio upravo nametnuti Statut. Sadašnji gradonačelnik Mostara je Ljubo Bešlić iz Hrvatske demokratske zajednice Bosne i Hercegovine.
Donošenjem Novog statuta Grada Mostara 2004. godine, Mostar je službeno ujedinjen grad. Međunarodna je zajednica nametnutim Statutom osigurala privilegirani status manjinskim Bošnjacima u vlasti, ali i mogućnost stalne prevage. Samo u Mostaru vrijedi posebni gradski Statut kakav ne vrijedi u ostalim gradovima Bosne i Hercegovine, gdje jednostavno vrijedi zakon većine – jedan birač, jedan glas. Grad Mostar je podijeljen na šest izbornih jedinica. 
Tri većinske bošnjačke izborne jedinice, koje prate ratnu podjelu grada, imaju znatno manje birača nego u zapadnom većinskom hrvatskome dijelu, no ipak za sastav Gradskog vijeća daju isti broj vijećnika. To znači da u Mostaru, glas Hrvata vrijedi od tri do šest puta manje nego glas Bošnjaka. Tako je krajnje diskriminirajuće da u većinskom hrvatskom gradskome području Jugozapad 14.772 birača izaberu trojicu gradskih vijećnika, a u području Jugoistok o imenima trojice vijećnika odlučuje samo 3.808 birača.Ustavni sud Bosne i Hercegovine zatražio je djelomičnu preinaku Statuta Mostara, koji je nametnuo bivši visoki predstavnik Paddy Ashdown 2004. te Izbornog zakona BiH, ocjenjujući ih neustavnim. Navodi se da su neustavne odredbe prema kojima se isti broj vijećnika u Gradsko vijeće Mostara bira s područja šest bivših općina, iako imaju vrlo različit broj birača, kao i činjenica da građani iz središnje upravne gradske zone ne mogu birati predstavnike za Gradsko vijeće.
Prvi gradonačelnik nakon ukidanja šest gradskih općina i proglašenja Statuta Grada Mostara je bio Ljubo Bešlić, koji trenutačno obnaša drugi uzastopni mandat.
Od 1996. godine postojale su funkcije gradonačelnika i dogradonačelnika a obavljali su ih: Ivan Prskalo i Safet Oručević, a nakon njih Neven Tomić i Hamdija Jahić te Ljubo Bešlić i Hamdija Jahić. 
Za vrijeme ratnih zbivanja gradonačelnici su bili Safet Oručević i Mijo Brajković.Prvi gradonačelnik Grada Mostara izabran na demokratskim izborima je Milivoj Gagro, kandidat Hrvatske demokratske zajednice,  koji je obnašao funkciju gradonačelnika od 14. studenog 1990. godine do ratnih zbivanja 1992. godine.vidi: Gradonačelnici Mostara kroz povijest
Dani Matice Hrvatske - Mostarsko proljeće je značajna kulturna manifestacija za Bosnu i Hercegovinu i Hrvate u toj zemlji. Organizira je Matica Hrvatska Mostar, a Mostarsko proljeće se održava svake godine tijekom proljeća pod visokim pokroviteljstvom Vlade Republike Hrvatske i Vlade Federacije BiH.
Mostarsko ljeto je kulturna manifestacija u kojoj se ističu Šantićeve večeri poezije, Mostarski ljetni festival te Festival zborova/ansambala BiH.
Večernjakov pečat je značajna manifestacija za Bosnu i Hercegovinu. Na toj manifestaciji su prisutni svi važniji politički i ostali dužnosnici iz BiH i Hrvatske. Početkom nove godine, Večernji list (izdanje za Bosnu i Hercegovinu) dodjeljuje nagradu za osobu godine, a osim te dodjeli se još 12 nagrada u raznim kategorijama. Čitavu manifestaciju svake godine izravno prenose državne televizije u Bosni i Hercegovini.
Humski dani poezije su najveća hercegovačka pjesnička manifestacija književnosti na hrvatskom jeziku.
Melodije Mostara su glazbeni festival zabavne glazbe koji se svake godine u proljeće održava u športskoj dvorani na Bijelom brijegu, u Mostaru. Prve Melodije Mostara su održane 1995. godine i bio je to prvi hrvatski glazbeni festival zabavne glazbe u Bosni i Hercegovini.
Festival komedije Mostarska liska, kojeg je pokrenulo Narodno pozorište u Mostaru 1991. godine je značajna kulturna manifestacija.
Mostarski filmski festival nastao iz filmske revije Dani filma Mostar, čiji je pokretač Kazališno-filmska udruga Oktavijan koja je osnovana s ciljem da probudi zanimanje građana, ali i odgovornih, za oživljavanje filmske kulture u Mostaru. Dani filma se održavaju od 2007., a 2016. godine  prerastaju u Mostarski filmski festival.
Jesenji likovni salon je godišnja revijalna izložba Društva hrvatskih likovnih umjetnika u Federaciji Bosne i Hercegovine.
Božićni koncerti, postali su pravo bogatstvo Mostara. Prvi organizira Hrvatska glazba Mostar, a drugi Simfonijski orkestar Mostar i Katedralni oratorijski zbor.
Najpopularniji šport u Mostaru je nogomet. Prva nogometna lopta u BiH je donesena u Mostar iz Budimpešte. Bilo je to 1903. godine, a 1905. u prostorijama HKD Hrvoje hrvatska mladež je osnovala Hrvatski športski klub Zrinjski. Zrinjski je tako postao najstariji nogometni klub u BiH. Osim Zrinjskog osnivaju se klubovi poput JŠK i Vardara, a 1922. godine osnovan je FK Velež. Već iduće godine (1923.) odigralo se prvenstvo Mostara, a pobjednik je bio Zrinjski. U Mostaru su se odigravali brojni kupovi, koje je većinom organizirao Zrinjski i prijateljske utakmice. Tijekom 1941. godine Zrinjski se uključuje u Prvu hrvatsku ligu, koja je formirana nakon što je 17. srpnja 1941. godine Nezavisna Država Hrvatska bila primljena u članstvo FIFA-e. Veležu je u razdoblju od 1941. do 1945. bio zabranjen rad.
1945. dolaskom komunista na vlast Zrinjskom je zabranjen rad, dok se Velež počeo natjecati u nogometnim natjecanjima tadašnje FNRJ, a kasnije SFRJ. Prvi put FK Velež se u Prvu saveznu ligu SFRJ plasirao u sezoni 1952./53. gdje je ostao samo jednu sezonu. Drugi put Veležu je to pošlo za rukom u sezoni 1955./56. te do 1991./92. nije ispadao u niži rang natjecanja. Velež je igrajući u Prvoj saveznoj ligi Jugoslavije postao jedan od simbola Mostara. Nikad nije osvojio titulu prvaka, a dva puta je bio drugi. Četiri puta je bio finalist Kupa Maršala Tita, od čega je dva puta bio osvajač 1981. i 1986. 
1992. godine pitanje obnove Zrinjskog postalo je neodgodivim za športske interese mostarskih Hrvata. Velež tada ostaje bez velike igračke osnovice, što se odrazilo i na njegove rezultate u nogometnom prvenstvu BiH, te od tad ne predstavlja onako snažni klub, kao što je nekada bio, dok je Zrinjski postao jedan od najjačih bosanskohercegovačkih klubova. Od sezone 2003./04. pa do 2006./07. sezone FK Velež je igrao u drugoj ligi, a 2005. godine prvi put u povijesti grada na Neretvi, na svoju stotu obljetnicu postojanja Zrinjski donosi titulu prvaka države. Zrinjski je osvaja Kup Bosne i Hercegovine u sezoni 2007./2008., a sezonu poslije po drugi put postaje prvak Bosne i Hercegovine. Tako je Zrinjski postao najbolji športski kolektiv u povijesti grada Mostara. Zrinjski je ponovno postao prvak BiH u sezoni 2013./2014.
Dva najjača mostarska kluba igraju Gradski derbi koji za Mostar znači mnogo više od nogometa. Ratne rane iz Bošnjačko-hrvatskog sukoba još nisu zacijelile i to je jedan od razloga zašto je ovaj derbi popraćen neredima i nasiljem, stoga mediji pokazuju veliko zanimanje za njega.
Od klubova koji igraju u nižim rangovima natjecanja tu su: HNK Branitelj i FK Bjelopoljac koji igraju u Drugoj ligi FBiH, te HNK Bjelopoljac, HNK Buna, NK Cim, FK Blagaj i HNK Jasenica koji igraju u županijskoj ligi HNŽ-a.Od malonogometnih klubova, postoji MNK Karaka koja je nekoliko puta bila prvak Bosne i Hercegovine u malom nogometu, a Mostarske kiše su u bivšoj Jugoslaviji bila najuspješnija momčad u malom nogometu, a danas igraju u nižim ligama.
Športski savez Grada Mostara u svome članstvu ima 106 športskih klubova, 24 osnovne i 19 srednjih škola, s oko 15 tisuća mladih sportaša, redovito organizira športska natjecanjima koja se održavaju na razini škola u deset športova. Športski savez svake godine dodjeljuje nagrade za najbolje športaše. Klubovi ostalih športova u Mostaru većinom su se osnivali u ratu ili nakon njega. Od ostalih športova u Mostaru najviše treba istaknuti košarku i rukomet. 
HKK Zrinjski Mostar, osnovan 1992. Natječe se u Košarkaškom prvenstvu Bosne i Hercegovine.
ŽKK Zrinjski Mostar, osnovan 1995. Natječe se u Košarkaškom prvenstvu Bosne i Hercegovine za košarkašice.
Ostali mostarski košarkaški klubovi se natječu u nižim ligama, a to su: KK Koš, KK Velež, OKK Mostar, OKK Mostar '05. i KK Spars.Od rukometnih klubova, na području Mostara postoje:
HMRK Zrinjski Mostar. Natječe se u Rukometnoj Premijer ligi Bosne i Hercegovine.
HŽRK Zrinjski Mostar. Višestruke prvakinje Bosne i Hercegovine u rukometu i danas se natječu u Rukometnoj Premijer ligi BiH za rukometašice.
HRK Katarina. Ženski rukometni klub koji je jednom osvojio rukometni kup Bosne i Hercegovine. Rukometašice Katarine plasirale su se u osminu finala Kupa kupova i tako postigle najveći športski uspjeh u gradu Mostaru od rata.
Ostali mostarski rukometni klubovi se natječu u nižim ligama, a to su: RK Velež, RK Lokomotiva i  ŽRK Galeb.Osim košarke i rukometa, u Mostaru se igraju i brojni drugi športovi: plivanje, stolni tenis, tenis, džudo, boks, šah, kuglanje, boćanje i dr. Postoje mnogi klubovi i športska udruženja koja se natječu u nižim rangovima natjecanja. Borilački športovi su dosta popularni u Mostaru. U gradu egzistira 15 klubova borilačkih vještina, a valja istaknuti i tenis. Teniski klub Mostar svake godine u Mostaru organizira HT Eronet Mostar Futures Open, najjači teniski turnir u BiH. Od 2011. godine djeluje Ragbi klub Herceg, a 2012. godine, prvi put nakon 30 godina, u Mostaru je odigrana ragbijaška utakmica.
Pored nogometa u Mostaru najpoznatiji je ekstremni šport skokovi sa Starog mosta u Neretvu. Natjecanje u skokovima s mosta se organizira tradicinalno svake godine sredinom ljeta (krajem srpnja) pod nazivom Ikari, a skokove organizira Klub skakača u rijeku Neretvu Mostari. Do 2012. godine u Mostaru se ovo natjecanje organiziralo 445 puta. Važnost ovog natjecanja pokazuje i to da natjecanje obavezno prenosi državna televizija ili neka od najjačih komercijalnih televizija u zemlji, a ovi skokovi slove za jedne od najvažnijih športskih događaja bosanskohercegovačke današnjice.
Iako u njemu djeluju brojna športska udruženja i klubovi, Mostar nema baš adekvatne uvjete za bavljenje športom i rekreacijom. Prije svega, gradu najviše nedostaju: športski tereni i igrališta, dvorane i bazeni. Mostar je trenutno jedini grad u Hercegovini pa i šire, koji nema adekvatnu športsku dvoranu. Nasuprot tome, sva ostala manja obližnja mjesta imaju športske dvorane, i to čak sa svim potrebnim uvjetima. Grad je podijeljen pa je i mostarska športska zajednica podijeljena. Hrvati imaju svoje klubove i udruženja, a Bošnjaci svoje. 
Stadion HŠK Zrinjski na kojem svoje domaće utakmice igra jedan od najjačih bosanskohercegovačkih nogometnih klubova, HŠK Zrinjski Mostar. To je višenamjenski stadion koji je izgrađen 1971. godine. Ima atletsku stazu i rasvjetu, tako da se na njemu mogu igrati i noćne utakmice. Stadion može primiti 25.000 gledatelja i to je drugi stadion po kapacitetu gledališta u BiH. Stadion ima dvije tribine zapadnu (gornju i donju) i istočnu (Stajanje).
Kulturno-športski centar grada Mostara koji se nalazi u mostarskom urbanom naselju Centar 2, počeo se graditi još tijekom 1980-ih godina, kada su urađeni početni radovi u kojima je napravljena konstrukcija dvorane. Od tog trenutka na dvorani nije urađeno apsolutno ništa te je ona godinama u središtu grada stajala prazna, a u međuvremenu služi jedino kao okupljalište narkomana, beskućnika i alkoholičara. Na štetu građana Mostara i njegovih športaša, športska dvorana je zarasla u korov i kupinu, čineći time pravo ruglo od grada. U veljači 2008. uklonjen je kostur stare dvorane, a počeo se graditi novi suvremeni kulturno-športski centar. U novom centru, pored športske dvorane, naći će se disco klub, restoran, fitness centar, multipleks kino i podzemna garaža sa 750 mjesta za parkiranje automobila.
Gradska športska dvorana Bijeli Brijeg se nalazi u sklopu Osnovne škole S.S. Kranjčevića na Bijelom brijegu, jednom mostarskom urbanom naselju. Dvorana je izgrađena u doba bivše Jugoslavije. Prima oko 1.000 gledatelja. U njoj svoje domaće utakmice igraju hrvatski košarkaški, rukometni, odbojkaški i malonogometni klubovi iz Mostara. U dvorani se svake godine održavaju brojni športski turniri i koncerti.
Kulturno-športski centar Kantarevac je otvoreno igralište s betonskom podlogom. Na njemu se igraju brojni malonogometni i rukometni turniri, a Kantarevac služi i za trening športskim klubovima iz zapadnog dijela grada. Na njemu su nastupali brojni poznati glazbenici iz regije.
Trim staza ili Trimuša je staza za rekreaciju. Nalazi se izvan urbanog dijela grada Mostara. Izgrađena je u doba bivše Jugoslavije, a nakon rata u BiH postala je okupljalište narkomana, beskućnika i pijanaca. Grad Mostar je potpisao ugovor prema kojemu je Trimuša uspješno obnovljena i revitalizirana.
Karting klub su tereni s umjetnom travom. Izgrađeni su u novije vrijeme, nakon 2006. godine. Smješteni su unutar poligona za vožnju, u neposrednoj blizini Zapadnog kolodvora i Studentskog centra. Služe za igranje malog nogometa, ali i za treninge športskih klubova iz zapadnog dijela grada.
Teniski centar su teniski tereni na kojima igraju tenisači TK Mostar. TK Mostar svake godine organizira HT Eronet Mostar Futures Open, teniski turnir.
Gradski bazen Mostar je otvoreni bazen koji ljeti služi za rashlađivanje Mostaraca u pakleno vrućim ljetima. Izgrađen je u doba bivše Jugoslavije, kada je imao i skakonicu, koja je poslije rata uklonjena. Uz bazen (dug 50 m), nalaze se još noćni klub Daleka obala, restoran, kafić i jedan manji bazen.
Stolnoteniska dvorana se nalazi u sklopu OŠ Ivana Gundulića u naselju Rudnik. Izgrađena u ožujku 2008. godine i opremljena je najmodernijom opremom.U istočnom dijelu grada su smješteni:
Dvorana u Kampusu Univerziteta Džemal Bijedić (bivša vojarna JNA Sjeverni logor), je dvorana u kojoj svoje domaće  utakmice igraju bošnjački rukometni i košarkaški klubovi iz Mostara, također služi za treninge.
Egipatska dvorana je dvorana izgrađena u bivšoj vojarni JNA Južni logor. Izgrađena je nakon rata donacijama Arapske Republike Egipat. Služi za treninge klubovima iz istočnog dijela grada Mostara.
Izvan istočnog dijela grada, u naselju Vrapčići je smješten Stadion Vrapčići. Na tom stadionu svoje domaće nogometne utakmice igra FK Velež, a stadion može primiti do 7.000 gledatelja. Ovaj stadion je alternativno rješenje za spor koji se dugo vremena vodi između FK Veleža i gradskih vlasti. Ugovorom između Zrinjskog i bivše općine Mostar-Jugozapad, stadion pod Bijelim Brijegom je predat na korištenje Zrinjskom na 110 godina.Osim navedenih, važnijih športskih objekata, u oba dijela grada su smješteni i ostali športski objekti poput školskih dvorana i igrališta, natkrivenih igrališta s umjetnom travom i dr.
U Mostaru je smješteno 19 srednjih škola, od toga 3 gimnazije, 13 strukovnih i 3 umjetničke škole.
Od gimnazija, osobito se ističu Gimnazija Mostar (Gimnazija Mostar), jedna od najstarijih u Bosni i Hercegovini, osnovana 1893., i Gimnazija fra Grge Martića (Gimnazija fra Grge Martića Mostar), osnovana 1974. Ove škole postižu zapažene rezultate na raznim natjecanjima na općinskoj, županijskoj i državnoj razini. Maturanti ovih gimnazija se bez poteškoća upisuju na najbolje fakultete u regiji.
U Mostaru je smješteno Sveučilište u Mostaru, jedino hrvatsko sveučilište izvan Hrvatske. Nastava se odvija na hrvatskom jeziku. Sveučilište u Mostaru ima dugu prošlost. Njegova je prethodnica franjevačka teologija, prva visoka škola u Mostaru i Hercegovini, utemeljena 1895. godine. Sredinom XX. stoljeća u Mostaru je osnovana Viša pedagoška škola, a potom i Visoka tehnička škola strojarske struke. One su bile zametci današnjega sveučilišta. 
Mostar je 1977. postao samostalno visokoučilišno središte s više fakulteta i viših škola odvajajući se od Univerziteta u Sarajevu i osnivajući Sveučilište Džemal Bijedić. Usprkos značajnim razaranjima sveučilišnih objekata i općoj pogibelji za studente i nastavnike, Sveučilište nije prekidalo svoje aktivnosti tijekom čitavoga rata (1992. – 1995.). Sredinom devedesetih dolazi do otvaranja novih fakulteta i znanstveno-istraživačkih instituta. U sastavu Sveučilišta u Mostaru djeluju:
Osim hrvatskog sveučilišta postoji i Sveučilište "Džemal Bijedić" u Mostaru, koje nastavu izvodi na bošnjačkom jeziku. U školskoj 2014./2015. godini u Mostaru je studiralo 14.247 studenata, od čega 10.712 na Sveučištu u Mostaru, 2.522 na Sveučilištu "Džemal Bijedić" i 1.013 na privatnim visokoškolskim ustanovama, također na hrvatskom jeziku (Visoka škola "Logos centar" Mostar, Fakultet za menadžment resursa CKM, Fakultet međunarodnih odnosa i diplomacije). Sveučilište u Mostaru je treće najveće sveučilište u državi po broju studenata (nakon sarajevskog i banjolučkog), a 17% studenata dolazi iz susjedne Hrvatske.
Gospodarski razvoj Mostara počinje još u Austro-Ugarskoj kada kroz zapadni dio Mostara prolazi tadašnja uskotračna pruga Sarajevo-Mostar-Ploče. U bivšoj Jugoslaviji grad se sve više razvija. Grade se velike tvornice (Aluminijski kombinat, SOKO, Hepok kasnije Apro, Mostarska vinarija, Fabrika duhana Mostar, hidroelektrane na Neretvi, Unis, Tvornica prediva i pamuka Đuro Salaj, Rudnik mrkog uglja itd.) koje zapošljavaju velik broj radnika. Mostar postaje gospodarsko središte Hercegovine. Željeznička pruga, sada normalnog kolosijeka se premješta u istočni dio grada, a sve se više razvija i širi zapadni dio grada. U zapadnom dijelu grada prave se nove gospodarske i stambene zgrade, robne kuće, škole i bolnice. Glavnu ulogu u izgradnji Mostara su imala velika građevinska poduzeća s područja Mostara: Vranica i Hercegovina. U mostarskim ugljenim bazenima postoje naslage ugljena.
Prerađivao se duhan, razvijeno je bilo vinogradarstvo (žilavka, blatina) i voćarstvo (trešnja, breskva i dr.), obojena metalurgija (aluminij), tekstilna industrija s predionicom pamuka, prehrambena (konzerviranje voća i povrća), metalna i drvna industrija, proizvodnja građevnoga materijala, hortikultura. Industrija je teško stradala u ratu. Mostar je i danas gospodarsko središte Hercegovine. Brojne tvrtke iz doba bivše Jugoslavije (Fabrika duhana Mostar, Soko, Tvornica prediva i pamuka Đuro Salaj, Unis i Rudnik mrkog uglja) su propale, a neke su u stečaju ili slabo posluju (Hepok, Mostarska vinarija).
Jedina tvrtka iz doba bivše Jugoslavije, koja i danas dobro posluje je Aluminij (Aluminijski kombinat). Aluminij je danas najjača bosanskohercegovačka tvrtka i najveći bosanskohercegovački izvoznik. Tvrtka svake godine ruši rekorde u broju proizvedenog aluminija i aluminijskih legura, a posluje i surađuje s vodećim svjetskim korporacijama kao što su Daimler Chrysler i PSA. Tvrtku drže bosanskohercegovački Hrvati, a značajan udjel u njoj ima i Hrvatska te šibenski TLM. 
U Mostaru je sjedište Hrvatskih telekomunikacija Mostar, operatera fiksne i mobilne telefonije u Bosni i Hercegovini, Hrvatske pošte Mostar, jedne od tri javne poštanske administracije u Bosni i Hercegovini i Elektoprivrede Hrvatske zajednice Herceg-Bosne, jedne od tri nacionalne elektroenergetske tvrtke u Bosni i Hercegovini. Razvijen je i turizam, pogotovo nakon što je stara gradska jezgra primljena na listu UNESCO-a.
U Mostaru se svake godine održava Međunarodni sajam gospodarstva Mostar, po broju izlagača i posjetitelja, svakako najuspješnija sajamska izložba u Bosni i Hercegovini. Prvi sajam je održan 1997. godine. Sajam se sastoji od nekoliko manjih izložbi: Sajma gospodarstva, Sajma vina, Sajma knjige i Gastro dana.
Mostar je važno prometno čvorište. Kroz Mostar prolazi magistralna cesta M17 (međunarodni naziv E73), najvažnija prometnica u BiH koja povezuje luku Ploče i Metković s Mostarom i Sarajevom i željeznička pruga Ploče – Mostar – Sarajevo, također jedna od najvažnijih željezničkih pruga u BiH. U samom gradu su smještena dva autobusna kolodvora i jedna željeznička stanica. U Ortiješu, južnom predgrađu Mostara, nalazi se Zračna luka Mostar. Održava se linija Pescara-Mostar, važna zbog turizma.Javni gradski promet u doba bivše Jugoslavije je obavljalo poduzeće Autoprijevoz, a danas to obavlja tvrtka Mostar bus koja radi pod Gradskom upravom. Mostar bus je prepoznatljiv po svojim žutim autobusima koje je dobio kao donaciju od Japana. Međunarodni cestovni promet obavljaju tvrtke Globtour iz Međugorja, Autoherc iz Gruda, Centrotrans iz Sarajeva te mostarski Autoprijevoz i dr.
Stari grad - povijesna četvrt grada sa Starim mostom i nizom ostalih sadržaja iz bogate povijesti grada. Osim Starog mosta, u starom dijelu Mostara se nalaze i druge važne znamenitosti, poput Krive ćuprije, kula oko Starog mosta, Tabhane, ulice Kujundžiluk, hotela Ruže i mnogih drugih. Upravo je hotel Ruža razlog zbog čega je Mostaru prijetilo skidanje s popisa svjetske baštine. Investitor će morati ukloniti 1.072 kvadrata hotela Ruže, i to na lamelama A i B te krova na hotelskom bazenu, kako bi se hotel Ruža uskladio s ambijentom stare jezgre grada.
Bišćevića sokak - ulica s poznatom kućom iz osmanlijskog razdoblja (Bišćevića kuća).
Povijesno naselje Brankovac, s kućama i avlijama (dvorištima) starih mostarskih obitelji, građeno u osmanlijskom stilu.
Mostar je poznat po svojim mostovima, osim Starog mosta u urbanoj zoni grada nalaze se još: Most Musala (1882.), Lučki Most (1913.) i Carinski Most (1917.), izgrađeni u austro-ugarsko doba, a nekoliko puta su bili srušeni te novije izgrađeni Most Bunur (1998.) i Novi Most (2018.) koji je nedavno dovršen.
Crkva svetog Petra i Pavla - franjevačka crkva, s najvišim zvonikom u Bosni i Hercegovini. Teško je stradala u posljednjem ratu, ali je ponovno izgrađena.
Katedrala Marije Majke Crkve - katedralna crkva mostarsko-duvanjskoga biskupa odnosno crkva matica Mostarsko-duvanjske biskupije.
Saborna crkva u Mostaru - prije rata slovila je za jedan od najljepših pravoslavnih hramova na ovom dijelu Balkana. Crkva, kao posljednje srpsko uporište u gradu je teško stradala u ratu, a uskoro bi trebala završiti njezina obnova.
Španjolski trg - središnji gradski trg. Na njemu se nalazi Gimnazija Mostar, jedna od najljepših građevina iz austro-ugarskog perioda i Hrvatsko narodno kazalište koje je još u izgradnji. Trg je u posljednjem ratu bio crta razgraničenja između Hrvata i Bošnjaka, a i danas su česti incidenti na njemu. Grad Mostar odlučio je 12. listopada 1995. godine dati glavnom gradskom trgu ime Španjolski trg, u spomen na 21 poginulog španjolskog vojnika pri UNPROFOR-u u ratu u Bosni i Hercegovini.
Trg hrvatskih velikana (Rondo) - glavni trg  u zapadnom dijelu grada. Izgrađen je u austro-ugarsko doba, a s kružnog toka trga nastavlja se 6 aleja. Na Trgu hrvatskih velikana se nalazi Hrvatski dom Herceg Stjepan Kosača, izuzetno važan za održavanje kulturnih i drugih manifestacija u gradu Mostaru i Stambeno-prodajni centar Rondo, jedan od najvećih trgovačkih centara u urbanoj zoni Mostara.
Trg Musala - glavni trg  u istočnom dijelu grada. Izgrađen je u austro-ugarsko doba. U neposrednoj blizini trga Musale, nalazi se hotel Neretva, jedna od najljepših građevina iz austro-ugarskog perioda koja je teško stradala u posljednjem ratu. U tijeku je obnova toga hotela.
Gradski park Zrinjevac - središnji gradski park u Mostaru. Nalazi se između Trga hrvatskih velikana i Španjolskog trga. 2007. godine park je u potpunosti revitaliziran i obnovljen i danas je to omiljeno mjesto za šetnju i odmor Mostaraca.
Katolički križ na brdu Hum iznad Mostara, zvan Milenijski križ. Visok je 33 metra, a izgrađen je kao simbol jubileja dvije tisuće godina kršćanstva, ali i simbol patnji i stradanja kroz koja je ovaj grad prošao u svojoj novijoj povijesti. Križ je vidljiv iz svakog dijela grada Mostara, kao i iz južnih predgrađa Mostara.
Prije rata jedan od simbola grada na Neretvi je bilo Partizansko groblje. To spomen-groblje je izgrađeno u doba bivše Jugoslavije, u čast svim Mostarcima poginulim u NOB-u. Nažalost, sagrađeno je 1960-ih na mjestu masovne grobnice nepodobnih građana koje su partizani pobili krajem Drugog svjetskog rata. Danas je groblje petkom i vikendom okupljalište razuzdane mladeži, a ponekad i narkomana. Mnogi spomenici su uništeni, a brojni su išarani. 2006. godine groblje je proglašeno nacionalnim spomenikom, a sredinom 2008. godine počela je njegova obnova.
Mostar je nekada obilovao zelenim površinama. Godine 1968. bilo je izgrađeno 6 parkova na ukupnoj površini od 43255 m2, a u njima je bilo 2919 m2 cvijeća. Nije bilo mnogo parkova, ali su bili održavani. Cvijeća i drugog zelenila bilo je posvuda. Prijeratni fond zelenih površina bio je 486 369 m2, a čega cvjetnjaka zasađenih na 5041 m2. Mostar je bio na proljeće poznat po baščama i beharu. Razvoj grada i urbanizacija oduzele su gradu zelene površine, pa su preostale bašče zapuštene i u fazi degradacije. Od cvjetnjaka danas su samo tragovi. Drvoredi su 2004. bili u iznimno lošem stanju. U drvoredima su pojedina stogodišnja stabla odumirala ponajviše zbog neodgovarajuće i zakašnjele sanacije manjih oštećenja, neadekvatne zaštite od štetnika, neprimjerene sječe velikih grana radi regulacije prometa, prekomjerna povećanja asfaltnih površina unutar drvoreda preko 95 posto, mehaničkih oštećenja kore debla uzrokovane prometalima, površinskih ili dubljih zasjekotina. Drvorede ne pilaju stručne osobe, česta je nestručna rezidba. Gradnja objekata u gradu je na štetu zelenih površina. Podignuti su i razni bespravni objekti, na djelu je devastacija parkova i grad se maćehinski odnosi. Na nekadašnjih šest parkova rastu same zgrade. Park Zrinjevac donekle je saniran.
"Mostar u slici i riječi" 2008., Grupa autora, izdavač Stanek, ISBN 9789958906602, hrvatski jezik, str. 300 - službena monografija Grada MostaraKnjiga: "Nacionalni sastav stanovništva - Rezultati za Republiku po opštinama i naseljenim mjestima 1991.", statistički bilten br. 234, Izdanje Državnog zavoda za statistiku Republike Bosne i Hercegovine, Sarajevo.Internet - izvor, "Popis po mjesnim zajednicama" - http://www.fzs.ba/wp-content/uploads/2016/06/nacion-po-mjesnim.pdf

Mount Everest (također tib. Qomolangma, nep. Sagarmāthā, lim. Chajamlungma, kin. Zhumulangma, eng. Mount Chomolungma), najviša je planina na Zemlji i najviša točka na zemaljskoj kontinentalnoj kori, prema mjerenju visine topografskog vrhunca od 8848 metara iznad razine mora. Planina, koja je dio lanca Himalaje u Aziji, locirana je na granici između zone Sagarmatha u Nepalu, i autonomne regije Tibet u Kini.
Godine 1856., Velika trigonometrijska izmjera Indije, prva je ustanovila i objavila visinu Mount Everesta, tada poznatog kao Peak XV, od 29 002 ft (8840 m). Godine 1865., britansko Kraljevsko geografsko društvo (Royal Geographical Society) planini je dodijelilo službeno englesko ime na prijedlog Andrewa Waugha, tadašnjeg glavnog geodetskog nadzornika Indije (Surveyor General of India). Naziv Chomolungma bio je  stoljećima u raširenoj upotrebi među Tibetancima, ali Waugh nije mogao predložiti rašireno lokalno ime jer su Nepal i Tibet tada bili zatvoreni za strance.
Najviša planina na svijetu privlači penjače svih profila, od iskusnih planinara do početnika koji su spremni platiti znatne svote profesionalnim planinskim vodičima radi uspješnog uspona. Planina, premda ne postavlja znatne tehničke teškoće pri usponu na standardnoj ruti (drugi vrhunci iznad 8000 m visine kao K2 ili Nanga Parbat znatno su teži), ipak skriva mnoge opasnosti, kao visinska bolest, vremenske prilike i vjetar. Do kraja penjačke sezone 2008., 2700 osoba ostvarilo je 4102 uspona na vrhunac. Penjači su znatan izvor turističkog prihoda u Nepalu, čija vlada nalaže svim budućim penjačima izdavanje skupe dozvole, po cijeni do 25 000 USD po osobi. Everest je do sada uzeo 210 života, uključujući i osmero koji su poginuli 1996. za vrijeme oluje na velikoj nadmorskoj visini. U "zoni smrti" uvjeti su toliko teški da su mnoga tijela poginulih ostavljena na mjestu. Neka od njih vidljiva su sa standardnih puteva uspinjanja.
Godine 1808. Britanci su započeli Veliku trigonometrijsku izmjeru Indije radi utvrđivanja lokacija i naziva najviših svjetskih planina. Počevši od južne Indije, ekipe izmjere postupno su napredovale prema sjeveru koristeći divovske, 500 kg teške teodolite, (svakog je nosilo 12 ljudi) radi najpreciznije moguće izmjere visina. Dosegli su podnožje Himalaje oko 1830-ih, ali Nepal nije bio sklon dozvoliti Britancima ulazak u zemlju zbog sumnji o političkoj agresiji i mogućoj aneksiji te je nekoliko zahtjeva mjerača za ulazak odbijeno.Britanci su bili prisiljeni nastaviti svoja osmatranja iz Teraija, regije južno od Nepala, paralelno s Himalajom. Uvjeti u Teraiju bili su teški zbog žestokih pljuskova i malarije - tri službenika izmjere su umrla, dok su se još dvojica morali povući zbog lošeg zdravlja.Svejedno, 1847. Britanci su ustrajali i započeli detaljna osmatranja himalajskih vrhunaca s osmatračkih stanica na udaljenosti do 240 km. Vremenske prilike ograničavale su rad na tri zadnja mjeseca u godini. U studenom 1847. glavni britanski geodetski nadzornik Indije Andrew Waugh izvršio je osmatranja iz stanice Sawajpore, locirane na istočnom kraju Himalaje. U to se doba Kangchenjunga smatrala najvišom planinom na svijetu te je sa zanimanjem primijetio vrhunac iza te planine, na oko 230 km udaljenosti. John Armstrong, jedan od Waughovih službenika, također je vidio vrh sa lokacije dalje na zapadu, i nazvao ga vrh "B". Waugh je kasnije zapisao da su osmatranja ukazala da je vrh "B" viši od Kangchenjunge, ali zbog velike udaljenosti mjesta osmatranja bila su potrebna bliža motrenja radi verifikacije. Iduće godine Waugh je poslao službenika izmjere natrag u Terai radi bližih promatranja vrha "B", ali oblaci su spriječili sve pokušaje.Godine 1848., Waugh je u područje odaslao Jamesa Nicolsona, koji je obavio dva uspješna osmatranja iz Jirola, s udaljenosti od 190 km. Nicolson je ponio najveći teodolit i zaputio se na zapad, provevši preko 30 osmatranja s pet različitih lokacija, s najbližom na 174 km od vrha.Nicolson se povukao u Patnu na Gangesu radi potrebnih izračuna temeljenih na osmatranjima. Prvi neobrađeni podaci dali su vrhu "B" približnu visinu od 9200 m, ali nije uzet u obzir lom svjetlosti koji izvrće podatke. Ipak, podatak je jasno ukazivao da je vrh "B" viši od Kangchenjunge. Nažalost Nicolson se zarazio malarijom te je bio prisiljen vratiti se kući s nedovršenim izračunima. Michael Hennessy, jedan od Waughovih asistenata, započeo je privremeno imenovanje vrhova prema rimskim brojevima, s Kangchenjungom nazvanom Vrh IX, dok je vrh "B" tada postao poznat kao Vrh XV.Godine 1852. Radhanath Sikdar, indijski matematičar i mjerač iz Bengala, stacioniran u glavnom sjedištu izmjere u Dehradunu, prvi je trigonometrijskim izračunima baziranim na Nicholsonovim podacima identificirao Everest kao najvišu planinu na svijetu. Službena objava da je Vrh XV najviši, bila je odgađana nekoliko godina zbog ponovnih verifikacija. Waugh je 1854. započeo obradu Nicholsonovih podataka i zajedno sa svojim osobljem proveo skoro dvije godine u izračunima, s problemima loma svjetlosti, barometarskog pritiska i temperature preko velikih udaljenosti koji su morali biti riješeni. Konačno, u ožujku 1856. objavio je svoja otkrića u pismu svome zamjeniku u Kalkuti. Kangchenjunga je bila proglašena visokom 8582 m, dok je Vrhu XV određena visina od 8840 m (29 002 ft). Waugh je zaključio da je Vrh XV "najvjerojatnije najviši na svijetu". U stvarnosti, izračunato je (mjereno u stopama) da je Vrh XV visok točno 29 000 ft (8839,2 m), ali javno je objavljena visina od 29 002 ft (8839,8 m). Proizvoljno su nadodane dvije stope (61 cm) radi izbjegavanja dojma da visina od 29 000 ft (8839,2 m) nije ništa drugo do zaokružena procjena.
S ustanovljenom visinom, sljedeći izazov bio je kako nazvati planinu. Dok je izmjera nastojala sačuvati lokalne nazive ako je to bilo moguće (npr. Kangchenjunga i Dhaulagiri), Waugh je tvrdio da nije mogao pronaći bilo koje lokalno ime u općoj upotrebi. Potraga za lokalnim nazivom bila je u to doba spriječena zatvorenošću Nepala i Tibeta za strance. Postojalo je mnogo lokalnih naziva, među kojima je možda stoljećima u Tibetu najpoznatiji Chomolungma, koji se već 1723. pojavio na karti francuskog geografa D'Anvilla, objavljenoj u Parizu. Ipak, Waugh je smatrao da je s preobiljem lokalnih naziva teško odabrati jedan nauštrb svih ostalih te je odlučio da će Vrh XV biti nazvan po Georgeu Everestu, njegovom prethodniku na mjestu glavnog britanskog geodetskog nadzornika Indije.Zapisao je:
"Moj cijenjeni šef i prethodnik, pukovnik Sir George Everest, učio me je da svakom zemljopisnom objektu dodjelim istinsko lokalno ili domaće nazivanje. No ovdje je planina, najvjerovatnije najviša na svijetu, bez ijednog lokalnog naziva kojeg možemo otkriti, čije lokalno nazivanje, ako ga uopće ima, neće najvjerovatnije biti ustanovljeno prije nego nam se dozvoli ulazak u Nepal. U međuvremenu privilegij, kao i dužnost zapada me da dodijelim... ime po kojem će biti poznato među građanima i geografima i postati uobičajeno među civiliziranim nacijama."George Everest usprotivio se nazivu kojeg je predložio Waugh, te je 1857. rekao Kraljevskom Geografskom Društvu da riječ Everest nije moguće napisati na Hindskom niti ju Indijci mogu izgovoriti. Waughovo predloženo ime prevagnulo je unatoč primjedbama, te je 1865. Royal Geographical Society službeno prihvatio naziv Mount Everest kao ime najviše planine na svijetu. Zanimljivost je da suvremeni izgovor riječi Everest /ˈɛvərɨst, ˈɛvrɨst u stvari drukčiji od izgovora prezimena Sir Georgea Everesta -/ˈiːvrɨst/.
Na Tibetanskom naziv Mount Everesta je Chomolungma ili Qomolangma (ཇོ་མོ་གླིང་མ, što znači "Sveta majka"), dok je kineska transliteracija Zhūmùlǎngmǎ Fēng (pojednostavljeni kineski: 珠穆朗玛峰, tradicionalni kineski: 珠穆朗瑪峰) sa značenjem Majka zemlja. Kineski prijevod je Shèngmǔ Fēng (pojednostavljeni kineski: 圣母峰, tradicionalni kineski: 聖母峰), što znači Sveta majka. U skladu s engleskim izvještajima iz sredine 19. stoljeća, lokalni naziv u Darjeelingu bio je Deodungha (značenje "sveta planina").Krajem 19. stoljeća mnogi su europski kartografi pogrešno vjerovali da je lokalno ime za planinu Gaurisankar, zbog zamjene Mount Everesta s planinom Gauri Sankar, koja gledano iz Katmandua stoji točno ispred Everesta.
Početkom 1960-ih nepalska vlada dodijelila je Everestu službeno ime Sagarmāthā (सगरमाथा). Naziv nije bio prethodno korišten - lokalni stanovnici planinu su poznavali kao Chomolungma. Planina nije bila poznata ili imenovana među Nepalcima (tj. u dolini Kathmandu i okolnim područjima). Vlada je odlučila pronaći nepalsko ime za planinu jer Sherpa/Tibetanski naziv nije bio prihvatljiv i bio je protivan ideji ujedinjenja (Nepalizacije) zemlje.
Godine 2002., kineski "Narodni dnevnik" (Rénmín Rìbào), objavio je članak kojim se izjasnio protiv neprestanog korištenja engleskog naziva planine u zapadnom svijetu, smatrajući da treba biti nazivana tibetanskim imenom. Dnevnik je obrazložio da je kineski (u stvarnosti tibetanski) naziv stariji od engleskog, jer je naziv Qomolangma zabilježen na kineskoj karti prije 280 godina.
Godine 1856., Andrew Waugh objavio je visinu Everesta (tada poznatog kao Vrh XV) od 8840 metara (29 003 ft), nakon nekoliko godina izračuna podataka prikupljenih za vrijeme Velike trigonometrijske izmjere.
U novije vrijeme ustanovljena je visina od 8848 m (29 029 ft), premda postoje neke varijacije u izmjerama. Dana 9. listopada 2005., nakon nekoliko mjeseci mjerenja i izračuna, državni ured izmjere i kartiranja NR Kine službeno je objavio da je visina Everesta 8844,43 m (29 017.16 ft) s preciznošću od ± 0.21 m (0.69 ft), uz tvrdnju da je to bila najprezicnija i najtočnija izmjera do tada. Visina se ne temelji na snijegu i ledu koji pokrivaju vrhunac već na aktualnoj najvišoj točki stijene ispod toga. Kineski tim također je izmjerio dubinu snijega i leda na vrhuncu od 3,5 m (11 ft),, što je u skladu s ukupnom elevacijom od 8848 m (29 029 ft). Debljina snijeg i leda mijenja se tijekom vremena, što izmjeru definitivne debljine snježnog pokrivača čini nemogućom.
Visina od 8848 m prvi je puta određena indijskom izmjerom 1955., s manje udaljenosti od planine, također korištenjem teodolita, što je potvrđeno kineskim mjerenjima 1975. U oba je slučaja mjerena visina snježnog pokrivača umjesto skrivene stijene. Svibnja 1999. američka ekspedicija predvođena Bradfordom Washburnom postavila je GPS uređaj u najvišu stijenu, pomoću kojeg su izmjerene visina stijene od 8850 m i snijeg visine 1 m. Premda nije službeno priznata u Nepalu, ta se brojka vrlo često navodi. Geoidna undulacija baca sumnju na preciznost obje izmjere.
Detaljnu fotogrametrijsku kartu (u mjerilu 1:50,000) regije Khumbu, uključujući i južnu stranu Mount Everesta, izradio je Erwin Schneider kao član Međunarodne Himalajske Ekspedicije 1955., koja je također pokušala uspon na Lhotse. Još detaljnija topografska karta područja Everesta izrađena je krajem 1980-ih pod direkcijom Bradforda Washburna, obilnim korištenjem zračne fotografije.Smatra se da tektonika ploča u području nadodaje planini visinu te ju pomiče sjeveroistočno. Dva izvještaja navode razmjere promjena od 4 mm godišnje u visinu, i 3 do 6 mm sjeveroistočno, ali druga procjena navodi više poprečnog kretanja (27 mm/1.1 in), te je čak uzeta u obzir i mogućnost
Everest je planina čiji vrh dostiže najveću distancu iznad razine mora. Nekoliko drugih planina ponekad se naziva alternativnim "najvišim planinama na svijetu". Mauna Kea na Havajima najviša je ako se visina mjeri od podnožja, uzdiže se preko 10200 m mjereno od dna usred oceana, ali dostiže samo 4205 m nadmorske visine.
Jednakim mjerenjem od podnožja do vrha, Mount McKinley, na Aljasci također je viši od Everesta. Unatoč nadmorskoj visini od samo 6193,6 m, Mount McKinley smješten je na strmoj ravnici s elevacijama od 300 do 900 m, što stvara visine iznad podnožja od 5300 do 5900 m, s 5600 m kao najčešće navođenom visinom. Usporedbe radi, prihvatljive elevacije za Everest mjerene od ponožja kreću se od 4200 m na južnoj strani do 5200 m na Tibetanskom platou, s visinama iznad podnožja u rasponu od 3650 do 4650 m.Vrh vulkana Chimborazo u Ekvadoru, 2168 m je udaljeniji od središta zemlje (6384,4 km) u odnosu na Everest (6382,3 km), zbog ispupčenja Zemlje na ekvatoru. Međutim, Chimborazo se uzdiže samo 6267 m iznad razine mora te prema tom kriteriju nije čak ni najviši vrhunac Anda.
Mount Everest ima dva glavna puta uspona, jugoistočni greben iz Nepala i sjeveroistočni greben iz Tibeta, kao i mnoge druge manje korištene rute. Između dvije glavne rute, jugoistočni greben je tehnički jednostavniji i najčešće korišten put. Tim putem koristili su se 1953. Edmund Hillary i Tenzing Norgay, prvim prepoznatim putem uspona od petnaest otkrivenih do 1996. Ipak, jugozapadni greben kao glavni put ka vrhu bio je odabran uglavnom iz političkih razloga, a manje stanjem na terenu, jer je kineska granica 1950-ih, nakon kineskog zauzimanja Tibeta, bila zatvorena za zapadni svijet.
Većina pokušaja uspona poduzima se u svibnju prije ljetne sezone monsuna. Dolaskom sezone monsuna, promjena u mlaznim strujama, tada usmjeravanim sjeverno, smanjuje visoko u planini prosječnu brzinu vjetrova. Dok se ponekad pokušaji uspona poduzimaju nakon monsuna u rujnu i listopadu, kada je mlazna struja ponovo privremeno tjerana sjeverno, dodatni snijeg kojeg su takvi vjetrovi položili i nestabilne vremenske prilike (rep monsuna) uspone čine izvanredno teškima.
Uspon preko jugoistočnog grebena započinje pješačenjem do baznog logora na 5380 m, na južnoj strane Everesta u Nepalu. Ekspedicije najčešće lete iz Katmandua u Luklu (2860 m) te prolaze kroz Namche Bazar. Penjači tada pješače do baznog logora, obično šest do osam dana, što omogućava pravilnu visinsku aklimatizaciju radi sprečavanja visinske bolesti. Planinarsku opremu i zalihe nose jakovi, dzoovi (hibridi jaka) i ljudski nosači do baznog logora na ledenjaku Khumbu. Hillary i Tenzing svoj uspon 1953. započeli su iz doline Kathmandu, jer tada nije bilo cesta dalje na istoku.
Penjači provedu nekoliko tjedana u baznom kampu, aklimatizirajući se na visinu. Za to vrijeme Sherpe i nekoliko penjača postavit će konope i ljestve na nesigurnom strmom dijelu ledenjaka Khumbu. Gromade razlomljenog leda ("serak"), pukotine i putujući blokovi leda strminu ledenjaka čine jednim od najopasnijih dijelova rute. Mnogi penjači i Sherpe poginuli su na tom mjestu. Radi smanjenja rizika penjači uobičajeno započinju uspon znatno prije zore, kada izvanredno niske temperature zadržavaju led na mjestu. Iznad strmine na 6065 m nalazi se Kamp I.
Od Kampa I penjači napreduju uzbrdo snježnom dolinom Western Cwm do podnožja strane Lhotse, gdje je na 6500 m postavljen Kamp II ili Advanced Base Camp (ABC). Western Cwm relativno je ravna, blago uspinjuća glacijalna dolina, obilježena golemim poprečnim ledenim pukotinama u središtu, koje sprečavaju direktan pristup prema gornjim predjelima Cwma. Penjači su prisiljeni prolaziti krajnjom desnom stranom blizu podnožja Nuptsea, malim prolazom poznatim kao "Nuptse corner". Western Cwm također se naziva "Dolina tišine" zbog topografije područja koja uglavnom uklanja vjetrove s penjačke rute. Velika visina i vedar dan, bez vjetra, mogu Western Cwm za penjače učiniti nepodnošljivo vrućim.Od Kampa II penjači se uspinju po strani Lhotse, osigurani konopima do Kampa III, lociranog na maloj izbočini na 7470 m. Od tamo je još 500 metara do Kampa IV na južnom prijevoju, na 7920 m. Od Kampa III do Kampa IV penjači su suočeni s dva dodatna izazova: ogrankom "Ženeva" i barijerom "Yellow Band". Ogranak "Ženeva" je izbočina crne stijene oblika nakovnja, tako nazvana od strane švicarske ekspedicije 1952. Fiksirani konopi pomažu penjačima u veranju preko tog snijegom pokrivenog stjenovitog sloja. "Yellow Band" je odsjek isprepletenih slojeva mramora, filita i škriljca, koji također zahtijeva oko 100 metara konopa za prelazak.Na južnom prijevoju penjači ulaze u zonu smrti te uglavnom raspolažu s najviše dva ili tri dana, koliko mogu izdržati na tim visinama, za pokušaj osvajanja vrhunca. Vedro vrijeme i slab vjetar ključni su faktori u odluci o pokušaju uspona na vrh. Ako unutar tih nekoliko dana vrijeme nije povoljno planinari su prisiljeni vratiti se, mnogi sve do baznog logora. 
Od Kampa IV planinari započinju napad na vrh oko ponoći, s nadom u osvajanje vrhunca (još 1000 metara iznad) u roku od 10 do 12 sati. Penjači najprije dostignu "balkon" na 8400 m, malu platformu na kojoj se mogu odmoriti i vidjeti planine na jugu i istoku, u svjetlosti rane zore. Nastavljajući uz greben planinari su suočeni s nizom impozantnih stjenovitih stepenica koje ih uobičajeno prisiljavaju skrenuti istočno u duboki snijeg, gdje je velika opasnost od lavina. Na 8750 m mala kupola od snijega i leda označava južni vrh.Od južnog vrha planinari prate vrlo oštar jugoistočni greben duž predjela poznatog kao "Cornice traverse", gdje je snijeg priljubljen u razmaknute stijene. To je opasnosti najizloženiji predio uspona, gdje bi pogrešan korak ulijevo mogao završiti padom od 2400 m niz jugozapadnu stranu, dok je neposredno desno 3050 m duboka strana Kangshung. Na kraju tog prelaska, na 8760 m, isprečuje se stjenoviti zid nazvan "Hillary Step".Hillary i Tenzing, prvi planinari koji su prešli tu prepreku, postigli su to primitivnom penjačkom opremom i konopima. Danas se penjači uspinju korištenjem pričvršćenih konopa koje su prethodno postavili Sherpe. Nakon prelaska relativno je jednostavan uspon do vrha, duž umjereno strmih snježnih padina - premda je izloženost opasnosti na grebenu vrlo velika, posebno prilikom prelaska vrlo velikih masa zaleđenog snijega koji strši iznad ponora. S povećanjem broja planinara posljednjih godina "Hillary Step" često postaje usko grlo, s penjačima prisiljenim čekati duže vrijeme na vlastiti prolazak, što stvara probleme uspješnom usponu na vrh i kasnijem silasku. Nakon zida "Hillary Step" penjači također moraju preći vrlo nesiguran stjenoviti predio s vrlo velikim spletom pričvršćenih konopa, što može biti problematično pri lošem vremenu. Planinari uobičajeno provedu manje od pola sata na "vrhu svijeta", zbog imperativa povratka u Kamp IV do sumraka, lošeg popodnevnog vremena ili ograničenih zaliha pomoćnog kisika.
Ruta sjeveroistočnog grebena započinje na sjevernoj strani Everesta u Tibetu. Ekspedicije pješače do ledenjaka Rongbuk te postavljaju bazni logor na 5180 m nadmorske visine, na šljunčanoj ravnici neposredno ispod ledenjaka. Pri usponu do Kampa II planinari se uspinju središnjom morenom ledenjaka Rongbuk do podnožja Changtsea, na otprilike 6100 m. Kamp III (ABC - Advanced Base Camp) smješten je ispod sjevernoj prijevoja na 6500 m. Da bi dosegli Kamp IV na sjevernom prijevoju, na visini od 7010 m, penjači prilaze ledenjaku pri dnu prijevoja, gdje se koriste pričvršćeni konopi.
Od sjevernog prijevoja planinari napreduju stjenovitim sjevernim grebenom da bi postavili Kamp V na oko 7775 m. Ruta prelazi sjevernu stranu u dijagonalnom usponu do dna barijere "Yellow Band" dosezanjem lokacije Kampa VI na 8230 m. Od Kampa VI penjači poduzimaju konačni napad na vrh. Planinari se suočavaju s teškom prečnicom od dna prve faze: 8500 - 8535 m, do najtežeg dijela uspona, druge faze: 8577 - 8625 m. (Druga faza uključuje pomoć pri usponu nazvanoj "Kineske ljestve", metalne ljestve koje je polupermanentno postavila grupa kineskih planinara 1975. Od tada skoro su stalno na tom mjestu te ih koriste doslovno svi penjači na ruti). S pređenom drugom fazom jednostavnija je treća faza na 8690 - 8800 m. Jednom iznad tih etapa, sam vrh se osvaja snježnom padinom do 50 stupnjeva nagiba, do krajnjeg grebena duž kojeg se osvaja vrhunac.
1885., Clinton Thomas Dent, predsjednik britanskog Alpinističkog kluba (Alpine Club), ukazao je u svojoj knjizi Above the Snow Line ("Iznad snježne linije") da je osvajanje Everesta moguće.Sjeverni pristup planini otkrio je George Mallory tijekom prve ekspedicije 1921. Bila je to istraživačka ekspedicija bez opreme za stvarne pokušaje uspona na planinu. S Malloryjem kao predvodnikom (i stoga prvim Europljaninom koji je zakoračio na obronke Everesta) dosegli su 7007 metara sjevernog prijevoja, odakle je Mallory istražio put ka vrhu, ali grupa nije bila spremna za velike rizike daljnjeg uspinjanja pa se vratila.
Britanci su se vratili radi ekspedicije 1922. George Finch prvi je puta planinario koristeći kisik. Uspinjao se znatnom brzinom od 290 m na sat, te dosegao visinu od 8320 m, što je bio prvi ljudski uspon iznad 8000 metara. Mallory i Felix Norton poduzeli su i drugi neuspješan pokušaj, kada je grupu penjača pogodila lavina te je sedam lokalnih nosača poginulo.
Sljedeća ekspedicija organizirana je 1924. Mallory i Bruce su morali odustati od početnog pokušaja osvajanja kada je loše vrijeme spriječilo postavljanje Kampa VI. Sljedeći pokušaj poduzeli su Norton i Somervell koji su se penjali bez kisika po savršenom vremenu, prešavši sjevernu stranu do Great Couloir (također Norton Couloir). Norton je dosegao 8558 m, premda je posljednjeg sata napredovao samo oko 100 m . Mallory, koji je nosio opremu s pomoćnim kisikom za posljednji pokušaj, izabrao je mlađeg Andrewa Irvinea kao partnera.
Dana 8. lipnja 1924. George Mallory i Andrew Irvine poduzeli su pokušaj osvajanja preko rute sjevernog prijevoja/sjevernog grebena/sjeveroistočnog grebena odakle se nikada nisu vratili. 1. svibnja 1999. Istraživačka ekspedicija Mallory and Irvine (Mallory and Irvine Research Expedition) pronašla je Malloryjevo tijelo u snježnom bazenu na sjevernoj strani, ispod i zapadno u odnosu na tradicionalnu lokaciju Kampa VI. Planinarsku zajednicu razdirale su kontroverze oko pitanja je li prethodno jedan od penjača (ili obojica) dosegao vrhunac, 29 godina prije potvrđenog uspona na Everest (i sigurnog silaska) Edmunda Hillaryja i Tenzinga Norgaya 1953. 
Godine 1933., britanska milijunašica i bivša showgirl, Lady Houston, financirala je Houston Everest Flight of 1933 te je formacija zrakoplova predvođenih Markizom od Clydesdalea preletjela Everest u nastojanju da postave britansku zastavu na vrhunac.Prve ekspedicije - kao dva neuspješna pokušaja Brucea 1920-ih, i dva neupjela pokušaja Hugha Ruttledgea 1933. i 1936. - nastojale su ostvariti uspon na planinu iz Tibeta, preko sjeverne strane. Pristup sa sjeverne strane zatvoren je za ekspedicije 1950., nakon što su Kinezi preuzeli kontrolu nad Tibetom. 1950. su Bill Tilman i mala grupa koja je uključivala Charlesa Houstona, Oscara Houstona i Betsy Cowles poduzeli istraživačku ekspediciju na Everest preko Nepala, duž puta koji je do danas standardni pristup Everestu s juga.U proljeće 1952. dopuštenje za uspon iz Nepala dobila je švicarska ekspedicija predvođena Edouardom Wyss-Dunantom. Ekspedicija je ustanovila rutu preko ledene padine ledenjaka Khumbu i popela se do južnog prijevoja na visini od 7986 m. Raymond Lambert i Sherpa Tenzing Norgay uspjeli su doseći približnu visinu od 8595 m na jugoistočnom grebenu, postavivši novi visinski rekord. Tenzingovo iskustvo bilo je korisno kada je angažiran u britanskoj ekspediciji 1953.
Godine 1953. deveta britanska ekspedicija, predvođena Johnom Huntom, vratila se u Nepal. Hunt je odabrao dva para penjača radi pokušaja osvajanja vrhunca. Prvi par, Tom Bourdillon i Charles Evans, 26. svibnja 1953. popeli su se do visine unutar 100 metara od vrha, ali bili su prisiljeni vratiti se zbog iscrpljenosti. Kao što je bilo zamišljeno, njihov proboj, istraživanje puta i dodatne zalihe  kisika bili su od velike pomoći sljedećem paru. Dva dana kasnije, ekspedicija je poduzela drugi i konačni napad na vrh s drugim parom planinara, Novozelađaninom Edmundom Hillaryjem i nepalskim Sherpom Tenzingom Norgayem. Dosegli su vrhunac u 11:30 po lokalnom vremenu, 29. svibnja 1953., rutom preko južnog prijevoja. U to doba obojica su uspjeh nazvali timskim naporom cijele ekspedicije, ali nekoliko godina kasnije Tenzing je otkrio da je Hillary prvi zakoračio na vrh. 
Vijest o uspjehu ekspedicije dosegla je London na dan krunidbe Elizabete II., 2. lipnja 1953. Nakon nekoliko dana, po povratku u Katmandu, Britanac Hunt i Novozelađanin Hillary, također podanik kraljice Elizabete II, doznali su da im je dodijeljen plemićki naslov, Orden Britanskog Carstva (Order of the British Empire). Tenzingu, podaniku nepalskog kralja, dodijeljeno je britansko odlikovanje George Medal. Hunt je kasnije postao life peer u Velikoj Britaniji, dok je Hillary bio jedan od osnivača Ordena Novog Zelanda (Order of New Zealand).
Dana 8. svibnja 1978., Reinhold Messner iz Italije i Peter Habeler iz Austrije, ostvarili su prvi uspon bez dodatnog kisika, rutom jugozapadnog grebena. Dana 20. kolovoza 1980., Messner je prvi dosegao vrhunac u samostalnom usponu, bez dodatnog kisika ili pomoći, na težoj sjeverozapadnoj ruti preko sjevernog prijevoja, sjeverne strane i Great Couloira. Uspinjao se potpuno sam tri dana od svog baznog logora na 6500 m.
Godine 1980., poljski tim predvođen Andrzejom Zawadom, Leszekom Cichyjem i Krzysztofom Wielickijem ostvario je prvi uspon na vrhunac tijekom zimske sezone.
Za vrijeme sezone 1996., poginulo je petnaest osoba, od kojih osmero 11. svibnja, u pokušaju silaska s vrha, što je bila najpogibeljnija pojedinačna godina u povijesti Everesta. Nesreća je dobila široki publicitet i postavila pitanja o komercijalizaciji Everesta.
Novinar Jon Krakauer, na zadatku za časopis Outside, bio je u jednoj od unesrećenih grupa, te je kasnije objavio knjigu "Into Thin Air", kojom opisuje svoje iskustvo. Anatoli Boukreev, ruski vodič koji se osjetio napadnutim Krakauerovom knjigom, kao odgovor napisao je zajedno s G. Westonom DeWaltom svoju knjigu "The Climb". Prepirka je rasplamsala veliku debatu u planinarskoj zajednici. U svibnju 2004., fizičar Kent Moore i kirurg John L. Semple, obojica istraživači Univerziteta u Torontu, izjavili su u časopisu New Scientist da je analiza vremenskih prilika 11. svibnja, naznačila pad razine kisika od oko 14% radi atmosferske anomalije.Udar nevremena na drugoj strani planine, sjevernom grebenu, gdje je također poginulo nekoliko planinara, detaljno je iz osobnih iskustava opisao britanski filmaš i pisac Matt Dickinson u svojoj knjizi "The Other Side of Everest".
Dana 14. svibnja 2005., francuski pilot Didier Delsalle sletio je helikopterom Eurocopter AS 350 B3 na vrh Mount Everesta i poletio nakon četiri minute. S rotorima stalno u pogonu, ostvario je "lebdeće slijetanje" ("hover landing"), zbog prevelikog rizika slijetanja punom težinom letjelice na snijeg. Tom prilikom postavljeni su svjetski rekordi za rotokopter, za najviše de facto slijetanje i najviše formalno polijetanje.Delsalle je također, dva dana ranije, izveo polijetanje s južnog prijevoja. Neki novinski izvještaji ukazali su da je izvještaj slijetanja na vrh bio zabuna s južnim prijevojem.
Planinar invalid Mark Inglis otkrio je u intervjuu 23. svibnja 2006., da je njegova grupa penjača, kao i mnoge druge, prošla 15. svibnja te godine kraj planinara u nevolji, Davida Sharpa, koji se sklonio ispod stršeće stijene 450 metara ispod vrhunca, a da mu pritom nisu pokušali pomoći. Otkriće je rasplamsalo veliku debatu o planinarskoj etici, posebno u vezi Everesta. Penjači koji su ga napustili izjavili su da bi spašavanje bilo uzaludno i uzrokovalo samo još više pogibija. Veći dio ove kontroverze zabilježio je Discovery Channel za vrijeme snimanja televizijskog programa "Everest: Beyond the Limit". Ključna odluka koja je utjecala na sudbinu Sharpa prikazana je u programu, kada je penjač pri silasku s vrha, Max Chaya, radio vezom javio svome menadžeru u baznom logoru da je pronašao planinara u nevolji. Nije ga mogao identificirati, jer se Sharp odlučio na samostalan uspon bez ikakve podrške. Menadžer je u baznom logoru pretpostavio da je Sharp dio grupe koja ga je napustila, te je svom penjaču objasnio da nema mogućnosti da mu pomogne. Kako se Sharpovo stanje tijekom dana pogoršavalo dok su drugi planinari pri silasku prolazili kraj njega, smanjivale su se šanse za spašavanje. Zbog smrzotina na nogama nije mogao hodati, dok planinari koji kasnije silaze imaju manje zalihe kisika i bez snage su da pruže pomoć. Potom je bilo prekasno da se bilo koji Sherpa vrati i pomogne mu. Najvažnije, Sharpova odluka da se odrekne bilo kakve podrške nije mu pružala mogućnost oporavka. 
Dok je debata bjesnila, 26. svibnja australski planinar Lincoln Hall pronađen je živ, nakon što je dan ranije proglašen mrtvim. Pronašla ga je grupa od četiri penjača (Dan Mazur, Andrew Brash, Myles Osborne i Jangbu Sherpa), koja je odustavši od svog pokušaja uspona ostala s Hallom i spustila se njim i grupom od 11 Sherpa poslanih da ga odnesu niz planinu. Hall se kasnije potpuno oporavio. Od tada je zabilježeno još sličnih akcija, uključujući i onu 21. svibnja 2007., kada je kanadski planinar Meagan McGrath na velikoj visini inicirao spašavanje Nepalca Usha Biste.
Kina je uredila 130 km zemljane ceste od okruga Tingri do baznog logora radi lakšeg pristupa sve većem broju penjača sa sjeverne strane planine, te će postati najvišom asfaltiranom cestom na svijetu. Izgradnja je započela 18. lipnja, 2007., uz trošak od 150 milijuna Yuana (19,7 milijuna američkih dolara). Kina je također uputila štafetu s olimpijskom bakljom na Everest, rutom preko sjevernog prijevoja, na putu za Olimpijske igre u Pekingu.Kraj baznog logora postavljena je antena China Telecoma, što mobilnim telefonima osigurava pokrivenost sve do vrha.
Najmlađa osoba na vrhu Mount Everesta 13-godišnji je Jordan Romero koji se popeo u svibnju 2010., dok je prema podacima nepalske vlade, najmlađa žena na vrhu Mount Everesta bila Ming Kipa Sherpa, 15-godišnja Sherpa djevojka. Apa Sherpa drži rekord po broju osvajanja vrhunca, do svibnja 2010. - 20 puta.
Najbrži uspon preko sjeveroistočnog grebena ostvario je 2007. austrijski planinar Christian Stangl, kojemu je za distancu od 10 km između Kampa III i vrhunca, bilo potrebno 16 sati i 42 minute, neznatno manje od rekordnih 17 sati Talijana Hansa Kammerlandera iz 1996. Oba penjača uspon su ostvarila samostalno i bez dodatnog kisika. Najbrži uspon s pomoćnim kisikom preko jugoistočnog grebena ostvario je 2004. Nepalac Pemba Dorjie Sherpa, za 8 sati i 10 minuta na 17 kilometara uspona. Najbrži uspon bez dodatnog kisika preko jugoistočnog grebena postigao je Francuz Marc Batard, kojemu je 1988. bilo potrebno 22 sata i 30 minuta.Prvi spust na skijama ostvario je 2000. godine Slovenac Davo Karničar.Najstariji penjač, uspješno na vrhuncu Mount Everesta, je 76-godišnji Min Bahadur Sherchan, koji je uspon postigao 25. svibnja, 2008. s nepalske strane. Sherchan je oborio rekord Katsusukea Yanagisawe iz 2007.Prvi Hrvat na vrhu Mount Everesta, kao član jugoslavenske ekspedicije bio je 1979. Stipe Božić, koji je svoj uspjeh ponovio i 1989. godine  2009. na vrh su se s južne strane popele sestre Darija i Iris Bostjančić, članice hrvatske ženske ekspedicije "Mt. Everest 2009". Dva dana kasnije, 21. svibnja, još su dvije članice hrvatske ženske ekspedicije osvojile vrh, obje pripadnice Hrvatske gorske službe spašavanja, Ena Vrbek i Milena Šijan , što Hrvatsku čini jedinom zemljom na svijetu iz koje se na najviši vrh svijeta popelo više žena nego muškaraca.
Iako se uvjeti koji neku zonu razvrstavaju kao zonu smrti primjenjuju i za Mount Everest (visine iznad 8000 m), znatno je teže za planinara preživjeti u zoni smrti Mount Everesta. Temperature se mogu spustiti na vrlo niske vrijednosti, što može rezultirati smrzotinama bilo kojeg dijela tijela izloženog zraku. Zbog tako niskih temperatura snijeg je u nekim područjima zaleđen te su također moguće i pogibije uslijed padova i klizanja. Snažni vjetrovi na velikim visinama također su potencijalna opasnost za penjače. Atmosferski pritisak na vrhuncu planine iznosi samo trećinu vrijednosti pritiska na razini mora, što znači da je na raspolaganju također i samo trećina kisika u odnosu na razinu mora.U svibnju 2007., istraživački projekt Caudwell Xtreme Everest poduzeo je medicinsko istraživanje razine kisika u ljudskoj krvi na velikim visinama. Preko 200 dobrovoljaca popelo se do baznog logora na Everestu gdje su izvedeni razni medicinski testovi. Manji tim također je izveo pokuse na putu do vrhunca.Čak i u baznom logoru niska razina raspoloživog kisika ima izravan utjecaj na stupanj zasićenja kisika u krvi, koji je na razini mora obično 98% do 99%, dok u baznom logoru između 85% i 87%. Uzorci krvi uzeti na vrhu pokazali su vrlo niske razine prisutnog kisika. Kolateralni efekt niske razine kisika je znatno povećan ritam disanja, od 20-30 udisaja na minutu do 80-90, što samo po sebi dovodi do iscrpljenosti.
Manjak kisika, iscrpljenost, ekstremna hladnoća i opasnosti planinarenja, sve to doprinosi pogibelji. Osoba koja je ozlijeđena tako da ne može hodati u ozbiljnoj je nevolji jer je vrlo rizično nekoga nositi i većinom nemoguće koristiti helikopter.
Osobe koje poginu za vrijeme uspona uglavnom se napuste. Oko 150 tijela nije nikada pokupljeno. Nije neuobičajeno pronaći tijela blizu standardnih puteva uspona.
Većina ekspedicija iznad 8000 metara koristi maske s kisikom i boce. Uspon može biti ostvaren i bez dodatnog kisika, ali tako se povećava rizik za planinare. Ljudi s malo kisika ne razmišljaju jasno, dok kombinacija ekstremnih vremenskih prilika, niskih temperatura i strmih obronaka često zahtjeva brze i precizne odluke.
Korištenje boca s kisikom pri usponu na Everest smatra se kontroverznim. George Mallory osobno je opisao korištenje kisika nesportskim, ali kasnije je zaključio da je bez toga uspon nemoguć te ga je kasnije koristio. Kada su Tenzing i Hillary 1953. ostvarili prvi uspješan uspon, koristili su boce s kisikom. Sljedećih 25 godina pomoćni kisik smatran je standardnom opremom za bilo koji uspješan uspon.
Reinhold Messner bio je prvi planinar koji je 1978. tu tradiciju prekinuo te je s Peterom Habelerom ostvario prvi uspješan uspon bez kisika. Kritičare koji su tvrdili da je sisao mini-boce kisika - tvrdnje koje je Messner odbacio - ušutkao je 1980. samostalnim usponom, bez dodatnog kisika, na težoj, sjeverozapadnoj ruti.
Posljedice nesreće 1996. dodatno su rasplamsale debatu. Knjiga "Into Thin Air" Jona Krakauera, izrazila je autorovu osobnu kritičnost prema korištenju boca s kisikom. Napisao je da pomoćni kisik omogućava pokušaje uspona nekvalificiranim penjačima, što dovodi do opasnih situacija i više pogibija. Katastrofa 1996. djelomično je uzrokovana velikim brojem planinara (tog dana 34) u pokušaju uspona, što je stvaralo uska grla na Hillary Step i usporilo mnoge penjače, od koji je većina dosegla vrhunac nakon 14 sati, uobičajenog vremena za povratak. Predložio je zabranu boca s kisikom osim za slučajeve opasnosti, tvrdeći da bi to smanjilo i rastuće zagađenje na Everestu - mnoge boce ostavljene su na obroncima - i udaljilo od planine nekvalificirane penjače.
Katastrofa 1996. također je naglasila ulogu vodiča u korištenju boca s kisikom. Odluku vodiča Anatolija Boukreeva da ne koristi kisik oštro je kritizirao Jon Krakauer. Boukreeve pristaše (među kojima i G. Weston DeWalt, koautor knjige "The Climb") tvrde da korištenje kisika daje lažan osjećaj sigurnosti. Nasuprot tome, Krakauer sa svojim pristašama tvrdi da bez boca s kisikom Boukreev nije bio sposoban direktno pomoći silazak svojih klijenata. Tvrdili su da je Boukreev izjavio da silazi s klijentom Martinom Adamsom, ali neposredno ispod Južnog Vrha Boukreev je ustanovio da Adamsu ide dobro te je ubrzao silazak, ostavivši Adamsa iza sebe. U knjizi "The Climb", Adams je izjavio: "Za mene, to je bila rutina, Anatolij pored i ja nismo imali problema s time".
Neki penjači prijavili su, potencijalno vrlo opasne, krađe zaliha. Vitor Negrete, prvi Brazilac koji je osvojio Everest bez kisika kao sudionik ekipe Davida Sharpa, umro je tijekom silaska, te je krađa iz njegovog logora na velikoj visini možda tome doprinjela.Osim krađa, knjiga Michaela Kodasa "High Crimes" iz 2008., opisuje nemoralne vodiče i Sherpe, prostituciju i kockanje u tibetanskom baznom logoru, prevare pri prodaji boca s kisikom i penjače koji prikupljaju donacije s izgovorom odvoza otpadaka s planine.
Euophrys omnisuperstes, mali crni pauk skakač, pronađen je na visinama do 6700 m, što je vjerojatno najviše stanište jednog ne-mikro organizma na Zemlji. Skriva se u pukotinama i hrani smrznutim insektima koje je tamo otpuhao vjetar. Također, postoji velika vjerojatnost mikroskopskog života, čak i na većim visinama. Ptice, kao Anser indicus, viđene su u letu na velikim visinama planine, dok druge, kao čavka, primjećene su na visinama do južnog prijevoja (7920 m) u strvinarenju hrane, ili čak tijela koja su napustila bivše planinarske ekspedicije.
Stijene od kojih je sastavljen Everest geolozi su podijelili na tri jedinice, nazvane "formacijama". Sve formacije međusobno su podijeljene rasjedima, nazvanim “detachments”, duž kojih su nagurane jedna preko druge. Od vrha Mount Everesta prema podnožju te jedinice se nazivaju: formacija Qomolangma, formacija Sjevernog prijevoja i formacija Rongbuk.
Od svog vrhunca do vrha barijere Yellow Band, oko 8600 m iznad razine mora, Everest se sastoji od formacije Qomolangma, također nazivane i formacijom Everest ili formacijom Jolmo Lungama. Sastoji se od sivkastog do tamno sivog ili bijelog vapnenca u naslagama paralelnih ploča, s međunaslagama sporednih ploča rekristaliziranog dolomita s glinastim tankim pločama i prahovnjakom. U takvom vapnencu švicarski geolog Augusto Gansser prvi je prijavio pronalazak mikroskopskih fragmenata krinoida. Kasnija petrografska analiza uzoraka ordovicijskog vapnenca iz blizine vrhunca otkrila je da su sastavljeni od ugljičnih kuglica i sitno fragmentiranih ostataka trilobita, krinoida i ostrakoda. Drugi uzorci bili su toliko ispucani i rekristalizirani da izvorni sastojci nisu mogli biti utvrđeni. Formacija Qomolangma razbijena je rasjedima pod visokim kutem koji završavaju navlakom niskog kuta - Qomolangma Detachment. Takav ga detachment odvaja od podložne barijere Yellow Band. Nižih pet metara formacije Qomolangma koji pokrivaju taj detachment izuzetno su deformirani.Veći dio Mount Everesta, između 7000 i 8600 m, sastoji se od formacije sjevernog prijevoja, na kojem barijera Yellow Band tvori njenu gornju stranu, između 8200 i 8600 m. Yellow Band sastoji se od isprepletenih ploča diopsit-epidot mramora, kojeg karakterizira izražena žuto-smeđa boja, te muskovit-biotit filit i poluškriljevac. Petrografska analiza mramora prikupljenog na oko 8300 m, prikazuje da sadrži do pet posto tragova rekristaliziranih krinoidnih ošćica. Gornjih pet metara barijere Yellow Band, koja leži uz Qomolangma Detachment, teško je izobličeno. Od 5 do 40 cm debeo rasjed breče odvaja ju od gornje formacije Qomolangma.Ostatak formacije sjevernog prijevoja, izložene na Mount Everestu u rasponu od 7000 do 8200 m, sastoji se od pomiješanog i izobličenog škriljevca, filita, i neznatnog mramora, Između 7600 i 8200 m, formacija sjevernog prijevoja sastoji se većinom od biotit-kvarc filita i klorit-biotit filita, pomiješanih s manjim količinama biotit-sericit-kvarcnog škriljevca. Između 7000 i 7600 m, niži dio formacije sjevernog prijevoja sastoji se od biotit-kvarcnog škriljevca s umetcima epidot-kvarcnog škriljevca, biotit-kalcit-kvarcnog škriljevca, i tankih slojeva kvarcnog mramora. Takve metamorfne stijene pojavljuju se kao rezultat metamorfnosti fliša dubokog mora, sastavljenog od međuploča muljnjaka, škriljca, ilovače, pješčenjaka, vapnenastog pješčenjaka, grauvake i pješčanog vapnenca. Temelj formacije sjevernog prijevoja je regionalni potisni rasjed nazvan "Lhotse Detachment".Ispod 7000 m, formacija Rongbuk podložna je formaciji sjevernog prijevoja te tvori temelj Mount Everesta. Sastoji se od škriljevca stupnja sillminite-K-feldspar i gnajsa, s uguranim brojnim slojevima i dajkovima leukogranita s rasponom debljina od 1 cm do 1500 m.

Mulholland Drive (eng. Mulholland Dr.) američki je neo-noir psihološki triler iz 2001. godine kojeg je napisao i režirao David Lynch, a u kojem su glavne uloge ostvarili Justin Theroux, Naomi Watts i Laura Elena Harring. Ovaj nadrealni film bio je izrazito hvaljen od strane kritičara. Lynch je na filmskom festivalu u Cannesu 2001. godine proglašen najboljim redateljem, a također je bio nominiran za prestižnu nagradu Oscar u kategoriji najboljeg redatelja. Mulholland Drive lansirao je filmske karijere glumica Watts i Harring dok je istodobno bio posljednji u kojem je glumila holivudska veteranka Ann Miller. Među filmskim kritičarima i filmofilima prevladava mišljenje da se radi o Lynchovom najboljem filmu (uz Eraserhead iz 1977. godine i Plavi baršun iz 1986. godine), a mnogi kritičari izdvojili su ga kao jednog od filmova koji predstavljaju jedinstvenu perspektivu 2000-tih godina.
Film je originalno zamišljen kao Pilot epizoda televizijske serije pa je Lynch njegov veliki dio snimio kako bi ostavio mogućnost za potencijalne nastavke (epizode). Međutim, nakon što su televizijski producenti vidjeli Lynchovu verziju, odbili su projekt pa je redatelj dodatno snimio kraj i tako sve upakirao u cjelovečernji film. Takva polupilot, polufilm verzija uz Lynchov karakteristični stil snimanja ostavili su sve događaje u istome otvorenim za nagađanje, diskusije i razne teorije. Sam Lynch odbio je ponuditi objašnjenje filma, ostavljajući publici, kritičarima i filmskoj ekipi da spekuliraju o tome što film zapravo želi reći.
Radnja filma vrti se oko mlade glumice Betty Elms koja upravo dolazi u Los Angeles (Kalifornija) gdje se susreće i sprijateljuje sa ženom koja se skriva u stanu Bettyine tete i pati od amnezije. Priča također uključuje i nekoliko zasebnih, na prvi pogled nepovezanih epizoda koje se kasnije spajaju na različite načine, kao i poneke nadrealne scene i slike koje se odnose na zagonetnu naraciju samog filma. Kritičar New York Timesa, A. O. Scott o filmu je napisao: "Premda bi neki mogli pomisliti da je radnja filma uvreda protiv narativnog reda... Film je zapravo opojno oslobođenje osjećaja s trenucima u kojima nam se čini da smo u potpunosti nadmoćni zbog vlastite mogućnosti izlaska iz tog mračnog svijeta nesvjesnog."
Priča filma nije linearna i vrijeme radnje ne prati kronološki. Misteriozna žena tamne kose (Laura Elena Harring) uspijeva pobjeći od vlastitog ubojstva preživjevši prometnu nesreću na Mulholland Driveu. Ozlijeđena i u šoku, spušta se u Los Angeles i kriomice ulazi u stan kojeg upravo napušta ostarjela, crvenokosa žena. Sljedećeg dana u isti stan dolazi vedra, optimistična i puna nade glumica Betty Elms (Naomi Watts) i pronalazi zbunjenu crnokosu ženu koja se ne može sjetiti niti vlastitog imena. Crnokosa žena kaže da se zova "Rita", nakon što je u kupaonici vidjela poster filma Gilda iz 1946. godine u kojem naslovnu ulogu igra Rita Hayworth. Kako bi joj pomogle u razotkrivanju njezinog identiteta, obje djevojke pogledaju u Ritinu torbicu gdje pronalaze poveliku količinu novca i neobičan plavi ključ. 
U zalogajnici imena Winkies, muškarac priča svom prijatelju noćnu moru u kojoj je vidio užasavajuće lice upravo iza zalogajnice u kojoj se nalaze. Nakon što odu istražiti mjesto iza restorana, lice se nakratko pojavljuje, a muškarac koji je noćnu moru sanjao ruši se u šoku. Holivudski redatelj Adam Kesher (Justin Theroux) izgubio je kreativnu slobodu na svom novom filmu zbog očiglednih mafijaša koji od njega zahtijevaju da za glavnu ulogu uzme nepoznatu glumicu Camillu Rhodes (Melissa George). Nakon što ih odbije, vraća se kući gdje zatječe svoju ženu u krevetu s drugim te biva izbačen iz nje. Kasnije saznaje da mu je banka blokirala sve račune i da je trenutno švorc. Uskoro pristaje naći se s misterioznim likom Kaubojem koji mu još jedanput savjetuje da za svoje vlastito dobro u svoj film uzme glumicu Camillu Rhodes. U isto vrijeme nespretni ubojica (Mark Pellegrino) pokušava ukrasti knjižicu punu telefonskih brojeva, a pritom ubija troje ljudi. 
Pokušavajući saznati što više informacija o Ritinoj nesreći, Betty i Rita odlaze u Winkies gdje ih poslužuje konobarica imena Diane nakon čega se Rita sjeti imena "Diane Selwyn". Uskoro pronađu Diane Selwyn u telefonskom imeniku i nazovu je, ali se ona ne javlja. Betty odlazi na audiciju gdje sve prisutne obara s nogu. Agentica za glumce odvede ju na set filma imena The Sylvia North Story kojeg režira Adam, upravo u trenutku kada se na audiciji pojavljuje Camilla Rhodes, a Adam samo izgovara rečenicu "Ovo je ta djevojka." Betty pobjegne prije nego što upozna Adama, opravdavajući se da mora posjetiti prijateljicu. 
Betty i Rita odlaze u stan Diane Selwyn te provaljuju u njega kroz prozor, nakon što im nitko ne otvori vrata. U spavaćoj sobi pronalaze leš žene koja je mrtva nekoliko dana. Užasnute, vraćaju se u svoj stan gdje se Rita maskira, stavljajući na sebe plavu vlasulju. Dvije djevojke spavaju zajedno i probude se u dva sata ujutro nakon što Rita počne inzistirati da odu u jezivo kazalište imena klub Silencio. Na pozornici čovjek na nekoliko jezika objašnjava da je sve iluzija; žena započne pjevati pa se onda ruši, iako se glas još uvijek čuje. Betty u svojoj torbici pronalazi plavu kutiju koja odgovara Ritinom plavom ključu. Nakon povratka u stan, Rita pronalazi ključ, a Betty misteriozno nestaje. Rita otključava kutiju nakon čega kutija pada na pod uz tupi udarac. 
Starija crvenokosa žena odluči istražiti zvuk, ali ne pronalazi ništa. Kauboj se pojavljuje na ulaznim vratima spavaće sobe Diane Selwyn i kaže: "Hej, ljepotice. Vrijeme je za buđenje." Diane Selwyn (glumi ju Naomi Watts) budi se u svom krevetu. Izgleda baš poput Betty, ali vidimo ju kao usamljenu, depresivnu i propalu glumicu koja je zaljubljena u Camillu Rhodes (koju sad glumi Harring) koja ju muči i odbija. Na Camillin poziv, Diane dolazi na zabavu u Adamovoj kući na Mulholland Driveu. Njezina limuzina stane prije nego što dođu do kuće, a Camilla ju otprati do zabave putem prečaca. Čini se da je Adam zaljubljen u Camillu. Tijekom večere, Diane priča kako je došla u Hollywood nakon što joj je teta umrla i kako je upoznala Camillu na audiciji za film The Sylvia North Story. Još jedna žena (koju glumi Melissa George) poljubi Camillu nakon čega se obje okrenu i nasmiješe Diane. Adam i Camilla pripremaju se za važnu obavijest gostima zabave te se nasmiju i poljube dok Diane gleda i plače. 
Diane se susreće s nespretnim ubojicom u zalogajnici Winkies gdje mu daje Camillinu fotografiju i veliku svotu novca dok ih poslužuje konobarica imena Betty. Ubojica kaže Diane da će, kada posao bude završen, naći plavi ključ. Diane ga upita što ključ otvara (ako uopće išta otvara), na što se ubojica samo nasmije. Diane podigne pogled i na šanku vidi čovjeka koji je sanjao noćnu moru. U svome stanu, gledajući ključ na stoliću ispred nje, Diane počnu terorizirati halucinacije. Ona vrišteći potrči do svojeg kreveta gdje se ubija. U posljednjem kadru vidimo ženu iz kluba koja šapne "Silencio".
Originalno zamišljen kao televizijska serija, projekt Mulholland Drive započeo je kao dvo-i-pol satna Pilot epizoda u produkciji Touchstone Television s namjerom prikazivanja na ABC-u. David Lynch uspio je prodati ideju izvršnim direktorima ABC-a koju je tada temeljio samo na priči o liku Rite koja nakon automobilske nesreće izlazi iz auta s torbom u kojoj se nalazi 125 tisuća dolara i plavim ključem dok joj Betty pomaže u otkrivanju njezinog identiteta. Jedan od direktora ABC-a se prisjeća: "Sjećam se jezivosti te žene u toj strašnoj prometnoj nesreći i Davida kako nam nagađa da je neki ljudi slijede. Ona nije samo u nevolji - ona jest nevolja. Naravno, pitali smo što se događa dalje, a David je samo odgovorio da ćemo prvo morati kupiti ideju kako bi nam rekao nastavak priče."Lynch je opisao atraktivnost ideje Pilot epizode, unatoč tome što je bio svjestan da bi ga medij kao što je televizija mogla suziti: "Slab sam na priče koje se događaju u kontinuitetu... Teoretski možeš dobiti dobru priču i otići jako duboko te otvoriti potpuno novi svijet, ali do toga treba proći dosta vremena". Priča je uključivala normalne, ali i nadrealne elemente poput prethodne Lynchove televizijske serije Twin Peaks. Postavljeni su temelji za razvoj različitih priča poput Ritinog identiteta, Bettyne karijere i filmskog projekta Adama Keshera.
Lynch je dodijelio uloge Naomi Watts i Lauri Eleni Harring na temelju njihovih fotografija. Nazvao ih je i pozvao na polusatni intervju te im rekao da se nikad prije nije susreo s njihovim radovima na filmu ili televiziji. Harring je smatrala kobnom činjenicu što je doživjela manju prometnu nesreću na putu za prvi intervju, ali je tek kasnije saznala da upravo njezin lik u filmu doživljava automobilsku nesreću. Watts je na prvi intervju došla u trapericama, direktno iz aviona koji je letio iz New Yorka. Lynch ju je zamolio da se vrati sljedeći dan, "malo urednija". Uloga joj je ponuđena dva tjedna kasnije. Lynch je svoj odabir glumice Watts objasnio: "Vidio sam nekoga za koga sam smatrao da ima fantastičan talent, nekoga tko ima predivnu dušu i inteligentne mogućnosti za mnoge različite uloge... Bio je to prekrasan puni paket". Justin Theroux također se susreo s Lynchom direktno nakon dolaska s aerodroma. Nakon dugog leta uz malo sna, Theroux je došao na intervju obučen sav u crno, neuredne frizure. Lynchu se izgled svidio i odlučio je lik Adama obući u sličnu odjeću i dati mu sličnu frizuru.
Snimanje televizijske Pilot epizode započelo je na lokacijama u Los Angelesu u veljači 1999. godine i trajalo šest tjedana. Na kraju televizijska mreža nije bila zadovoljna epizodom i odlučila ju je ne prikazati na svom programu. Ono što im se nije svidjelo je bila nelinearna priča, starost glumica Harring i Watts (smatrali su ih prestarima), pušenje cigarete lika kojeg je glumila Ann Miller te krupni plan psećih fekalija u jednoj sceni. Lynch se prisjeća: "Sve što znam je to da sam uživao snimajući Pilot epizodu, ABC ju je mrzio, a meni se nije svidjela verzija koju sam im poslao. Složio sam se s ABC-jem da je duža verzija prespora, ali sam bio prisiljen unakaziti je zbog rokova pa nije bilo vremena za dodatne finese. Falilo je teksture, velikih scena i priče, a više od 300 kopija loše verzije kružilo je okolo. Mnogo ljudi je vidjelo tu verziju, što je neugodno, jer se, između ostalog, radilo i o lošoj kvaliteti same snimke. Ne želim više niti razmišljati o tome."Scenarij je kasnije ponovno napisan i produžen, nakon što je Lynch odlučio pretvoriti Pilot epizodu u cjelovečernji film. Objašnjavajući kako je uspio transformirati otvoreni kraj Pilot epizode u kompletni film Lynch kaže: "Jedne noći sam sjeo, ideje su samo počele dolaziti i to je bilo jedno predivno iskustvo. Sve sam vidio iz drugog kuta... Sada kad se prisjećam shvaćam da je film oduvijek želio biti baš takav. Trebao je samo ovakav čudan početak da dovede do završnog proizvoda". Konačan rezultat bilo je 18 stranica više materijala koje su uključivale romantičnu vezu između Rite i Betty te događaje koji su uslijedili nakon otvaranja plave kutije. Glumica Watts bila je sretna što je ABC odbio Pilot epizodu. Smatrala je da je lik Betty previše jedno-dimenzionalan bez mračnog dijela filma koji je kasnije snimljen i montiran. Većina novih scena snimana je u listopadu 2000. godine, uz budžet od 7 milijuna dolara francuske produkcijske kompanije StudioCanal.Theroux se prisjeća da je dolazio na snimanje bez da je u potpunosti shvaćao radnju filma: "Dobiješ potpuno novi scenarij, ali bez scena u kojima nisi, jer bi cijela priča mogla ispasti puno mističnija nego dijelovi. David dobro reagira na pitanja, ali ne želi odgovoriti na niti jedno... Radiš kao da imaš povez preko očiju. Da mu je ovo bio prvi film i da ranije već nije demonstrirao način ovakvih metoda, vjerojatno bih imao svoje rezervacije prema filmu. Ali to je očigledno način na koji on radi". Theroux je rekao da je jedini odgovor na pitanje koje je postavio Lynchu bio onaj da lik holivudskog redatelja kojeg Theroux tumači u filmu nije autobiografija Lyncha. Glumica Watts rekla je da je pokušala blefirati Lynchu i reći da je shvatila kompletnu radnju filma, ali Lynch je uživao u tim malim frustracijama glumačke ekipe.
Davši filmu samo jednostavan tagline "Ljubavna priča u gradu snova", redatelj David Lynch odbio je komentirati značenje ili simbolizam filma Mulholland Drive, ostavljajući mjesta za diskusije i mnoge različite interpretacije. Filmski kritičar Christian Science Monitora David Sterritt razgovarao je s Lynchom nakon projekcije u Cannesu i napisao da redatelj "inzisitra na tome da Mulholland Drive ima koherentnu, razumljivu priču" za razliku od nekih njegovih ranijih filmova. S druge strane, Justin Theroux je o različitim teorijama o kojima ljudi raspravljaju u vezi filma rekao: "Mislim da je Lynch sretan što film znači ono što bilo tko želi da film znači. Voli kad ljudi dolaze do totalno bizarnih interpretacija. David radi iz svoje podsvjesti."
Jedna od najranijih interpretacija bila je ona da film koristi analizu snova te objašnjava da je prvi dio filma san prave Diane Selwyn koja samu sebe sanja kao nevinu i punu nade "Betty Elms", rekonstruirajući vlastitu povijest i personu u nešto nalik starom holivudskom filmu. U snu, Betty je uspješna, šarmantna i živi u nadi kako će jednog dana postati slavna glumica. U posljednjoj trećini filma, međutim, vidimo Dianu u pravom životu u kojem je osobno i profesionalno propala. Naručila je ubojstvo Camille, svoje bivše ljubavnice, a zbog nemogućnosti da se nosi s grižnjom savjesti u snu doživljava Ritu kao ovisnu, povodljivu ženu koja uz to pati i od amnezije. Indicije o njezinoj neizbježnoj propasti prisutne su tijekom cijelog trajanja njezinog sna.Ova interpretacija slična je mišljenju glumice Naomi Watts koja je izjavila: "Oduvijek sam mislila da je Diane pravi lik, a da je Betty osoba koja je ona željela biti i o kojoj je sanjala. Rita je djevojka u nevolji i ona apsolutno treba Betty, a Betty ju kontrolira kao lutku. Rita je Bettyna fantazija onoga što ona želi da bude Camilla." Rana iskustva glumice Watts slična su onima od Diane. Prolazila je kroz razne profesionalne frustracije prije nego je postala slavna, pojavljivala se na audicijama za uloge u koje nije vjerovala i susretala ljude koji nisu iskorištavali prave prilike. Prisjeća se: "Bilo je tu mnogo obećanja, ali ništa se zapravo nije događalo. Ostala sam bez novca i bila poprilično usamljena".Časopis The Guardian upitao je šest dobro poznatih filmskih kritičara za njihove vlastite interpretacije oko općenitog značenja filma Mulholland Drive. Neil Roberts iz The Suna i Tom Charity iz Time Outa složili su se oko teorije da je Betty Dianina projekcija sretnijeg života. Roger Ebert i Jonathan Ross također su prihvatili ovu interpretaciju, ali obojica se ustručavaju previše analizirati film. Ebert nadodaje: "Ne postoji objašnjenje. Možda čak ne postoji niti misterija". Ross je napisao da postoje dijelovi priče koji ne vode nigdje: "Možda su to bili ostaci Pilot epizode koja je trebala biti snimljena ili su to možda pogrešni zaključci i podsvjest samih snova". Philip French iz The Observera sve to gleda kao na aluziju za holivudsku tragediju, dok Jane Douglas iz BBC-a odbacije teorije Bettynog života i Dianinog sna, ali također upozorava da film ne treba pretjerano analizirati.
Jedna od ponuđenih interpretacija je i ona da likovi Betty i Rite te Diane i Camille postoje u paralelnim svjetovima koji se ponekad međusobno isprepleću. Također je jedna od teorija i ona da je kompletan film zapravo san, ali ne zna se čiji. Opetovane reference na krevete, spavaće sobe i spavanje simboliziraju jak utjecaj snova. Rita zaspe nekoliko puta; između tih epizoda događaju se nepovezane scene kao što su ljudi koji razgovaraju u Winkiesu, Bettyn dolazak u Los Angeles i nespretni ubojica što aludira na to da ih Rita možda sanja. Važna je i prva scena filma u kojoj se, prema mišljenju filmske povjesničarke Ruth Perlmutter, ulijeva sumnja o tome da li je sve ono što slijedi stvarnost. Profesorica studija za snove Kelly Bulkeley smatra da scena za večerom, kao jedina u kojoj se snovi i snivanje eksplicitno spominju, ilustrira "otkrivenje istine i epistemološku nesigurnost Lynchovog filma". Lice čudovišta iz sna o kojem dvojica muškaraca pričaju u Winkiesu ponovno se pojavljuje na kraju filma netom prije i nakon Dianeinog samoubojstva. Bulkeley napominje da ta scena prezentira "potpuno nov način shvaćanja svega što se do tada dogodilo u filmu".Filozof i filmski teoretičar Robert Sinnerbrink na sličan način spekulira o tome da scene koje slijede nakon Dianeinog navodnog samoubojstva umanjuju točnost teorije "snova i stvarnosti". Nakon što Diane počini samoubojstvo, krevet proguta dim, a Betty i Rita su prikazane zajedno nakon čega žena iz kluba Silencio na balkonu samo šapne "Silencio". Sinnerbrink piše da ove "završne scene lebde u neodređenoj zoni između fantazije i stvarnosti, što vjerojatno označava metafizičku dimenziju filmske slike", a također nagađa i da je moguće da "posljednja sekvenca obuhvaća fantaziju Dianeine umiruće svijesti, završivši s pravim trenutkom njezine smrti: pravim Silenciom". Referirajući se na iste trenutke filma, filmski teoretičar Andrew Hageman ističe da "90-sekundni završetak koji slijedi nakon Bettynog/Dianeinog samoubojstva predstavlja filmski prostor koji ostaje nakon što se zastori njezine svijesti zatvore, a taj izdržljiv prostor je ono kazalište u kojem se neprestano otkrivaju iluzije iluzija".Filmski teoretičar David Roche piše da Lynchovi filmovi ne pričaju jednostavne detektivne priče, nego tjeraju publiku da ona sama postane detektiv kako bi shvatila o čemu je riječ te da Mulholland Drive, kao i ostali Lynchovi filmovi, frustrira "gledateljevu potrebu za logičnim igrajući na kartu gledateljeve pogreške u mišljenju da je naracija sinonim za logičnost". U Lynchovim filmovima gledatelj je "uvijek jedan korak iza naracije" pa samim time "naracija uvijek pobjeđuje logičnost". Roche također ističe da postoje višestruke misterije u filmu koje na kraju ostaju neobjašnjene od strane likova koji se susretnu s vlastitom sudbinom, poput Betty i Rite, ili jednostavno popuštaju pod pritiskom kao Adam. Iako se publika još uvijek bori shvatiti priču, likovi više ne pokušavaju riješiti svoje misterije. Roche zaključuje da je Mulholland Drive mističan film ne zbog toga što publici omogućuje da nađe odgovore na pitanja, nego zbog toga što je sam film misterij koji čvrsto drži "gledateljeva detektivska želja da ga shvati".
Bez obzira na proliferacije teorija, filmski kritičari slažu se da niti jedno objašnjenje ne zadovoljava sve aspekte i pitanja koja proizlaze iz filma. Stephen Holden iz New York Timesa piše: "Mulholland Drive ima vrlo malo veze s ljubavnim životom likova ili njihovom profesionalnom ambicijom. Film je prikaz vječnog, dubokog odraza primamljivosti Hollywooda... Postoji li veća moć od one za ulaskom i programiranjem života iz snova?" J. Hoberman iz The Village Voicea ističe ovaj sentiment nazivajući ga "otrovnom strelicom usmjerenom prema Hollywoodu".Mulholland Drive često se uspoređuje s klasikom Bulevar sumraka redatelja Billya Wildera u kojem se snovi u Hollywoodu također ruše. Uz to što oba naslova filma aludiraju na poznate ulice Los Angelesa, Mulholland Drive je "Lynchov jedinstveni pogled na ono što je i Wilderu privuklo pažnju: ljudsko truljenje (termin kojeg je Lynch nekoliko puta upotrijebio tijekom konferencije za novinare na filmskom festivalu u New Yorku 2001. godine) u gradu ubojitih iluzija". Naslov filma referenca je na ikonografiju holivudske kulture. David Lynch živi blizu Mulholland Drivea, a u intervjuu je istaknuo: "Po noći imate osjećaj kao da se vozite na vrh svijeta. Po danu imate isti takav osjećaj, ali on je misteriozan s prisutnošću određenog straha. U toj ulici osjećate povijest Hollywooda". Glumica Watts također je imala iskustvo s cestom prije nego je njezina karijera postala uspješna: "Sjećam se da sam se vozila ulicom mnogo puta, plačući i pitajući se što uopće radim ovdje?".Jedan kritičar posebno upozorava gledatelje na ciničnu interpretaciju događaja u filmu, ističući da Lynch prezentira više "od puke fasade i da on zbilja vjeruje da samo zlo i prevara stoje iza svega". Koliko god Lynch prikazivao film kao prevaru, manipulaciju i lažne preteznije u holivudskoj kulturi, on filmom također ulijeva nostalgiju i priznaje da prava umjetnost dolazi iz klasičnog filmskog stvaralaštva pa otuda u glumačkoj ekipi i holivudski veterani poput Ann Miller, Leeja Granta i Chada Everetta. On također portretira Betty kao izuzetno talentiranu glumicu čijih sposobnosti postaju svjesni moćni ljudi u industriji zabave. Komentirajući taj kontrast između filma kao nostalgije i filma kao prikaza truljenja Hollywooda, Steven Dillon piše da je Mulholland Drive kritika kulture Hollywooda jednako kao i osuda tzv. cinephilije (fascinacije filmskim stvaralaštvom i fantazija uzrokovanih istim).Glumica Laura Elena Harring opisala je svoju interpretaciju filma nakon što ga je pogledala: "Kada sam film pogledala prvi put pomislila sam da se radi o priči o holivudskim snovima, iluzijama i opsesiji. Dodiruje se one ideje da ništa nije onakvim kakvim se čini, pogotovo onoga što je vezano za slavu u Hollywoodu. Nakon što sam film pogledala drugi i treći put, pomislila sam da je glavna tema potraga za identitetom. Znamo li mi uopće tko smo? I onda sam počela zapažati druge stvari... Nema ispravnog ili pogrešnog zaključka o filmu. To je film koji vas tjera na neprestano razmišljanje, natjerava vas da postavljate pitanja. Mnogo puta do sada sam čula ljude kako govore da je upravo ovo film kojeg će morati još jedanput pogledati ili da je ovo film koji se mora još jedanput pogledati. Intrigantan je. Želite ga shvatiti, ali ne vjerujem u to da je on snimljen da bude shvaćen. Postigao je svoj cilj ako vas natjerava da postavljate pitanja".
Mišljenja o vezi između Betty i Rite te Diane i Camille variraju od onih koji su bili istinski dirnuti njihovom iskrenošću i onih kojima je mašta tek bila zagolicana. Kritika filma objavljena u časopisu Premiere ističe da je veza između Betty i Rite "vjerojatno najzdravija, najpozitivnija ikad opisana u bilo kojem Lynchovom filmu", dok Thierry Jousse u svojoj kritici za Cahiers du cinéma piše da je ljubav između ove dvije žene "čisti liricizam kojem gotovo nema premca u suvremenoj kinematografiji". Drugi kritičari ističu da je središnji romantični trenutak između Betty i Rite toliko nježan i dirljiv da Bettyno "razumijevanje situacije po prvi puta na vlastito iznenađenje ju dovodi do zaključka da cijela ta njezina bespomoćnost i znatiželja u vezi druge žene dobiva smisao: strast... To je prekrasan trenutak kojeg ta nježnost uzdiže do nebesa i odmiče od bilo kakvog oblika jezivosti." Još jedna kritika ističe da je "erotika koja je prisutna u sceni toliko potentna da prekriva kompletan film, stavljajući u drugi plan sve one scene koje su prethodile prije i uslijedile nakon nje." Betty i Rita odabrane su od strane Independent Film Channela kao amblemski romantični par 2000-tih. Pisac Charles Taylor ističe: "Betty i Rita su često odvojene od tame posebnim okvirom tako nježno i baršunasto poput lebdećeg nimbusa koji je spreman progutati ih ako se probude iz sna filma. A nakon što ih proguta, nakon što dim ispuni taj okvir kojim su odvojene poput sumpora iz pakla koji nam zamagljuje vid, osjećamo kao da nije nestala samo njihova romansa nego da je cijela ljepota svijeta prokleta."Kada se film gleda iz perspektive lezbijke kao tragične figure, analiza od strane medija donosi sljedeće: "Kritičari su naveliko i naširoko raspravljali o scenama seksa u filmu kao da se radi o natjecanju iz kojeg će biti vidljivo tko je više uživao u ovoj prezentaciji istospolne ženske žudnje". Autorica Heather Love piše kako film koristi klasičnu temu iz literatura i filmova prilikom opisivanja lezbijske veze: Camilla kao bolno lijepa i slobodna odbija Diane zbog Adama. Jedna od popularnih reakcija na film predlaže tezu da se kontrast veza između Betty i Rite odnosno Diane i Camille "može istovremeno shvatiti kao jedna od najseksi stvari na svijetu, ali i kao nešto izrazito tužno i nimalo erotično".Izjave u medijima glavnih glumica Naomi Watts i Laure Elene Harring u vezi njihove filmske romanse varirale su i često bile u suprotnostima s prethodnim izjavama. Watts je za snimanje scene prvo izjavila: "Ne vidim ju kao erotičnu, iako je moguće da ona tako izgleda. Kada sam je posljednji put vidjela, zapravo su mi zasuzile oči zbog toga što sam znala u kojem će pravcu priča nakon toga krenuti. Pomalo mi je slomila srce." Međutim, u drugom intervjuu Watts je izjavila: "Iznenadila sam se kako sve to realno i iskreno izgleda na ekranu. Te djevojke zbilja izgledaju zaljubljeno i sve skupa bilo je vrlo erotično". Harring je, s druge strane, izjavila: "U mojim očima ljubavna scena je nešto što se naprosto dogodi. Rita je vrlo zahvalna za svu pomoć koju joj je Betty pružila i ja se od nje opraštam, želim joj laku noć, zahvaljujem još jedanput iz dubine svog srca, poljubim je i onda nas energija samo ponese. Naravno, patim od amnezije pa nemam pojma jesam li takvo što prije radila, ali mislim da niti jedna niti druga nisu lezbijke". Autorica Heather Love donekle se složila s mišljenjem glumice Harring kad je ova izjavila da ne misli da je identitet osoba u Mulholland Driveu toliko važan koliko je važna strast: "Nije pretjerano važno tko smo, važno je ono što namjeravamo učiniti, ono što želimo učiniti".
Betty Elms je bistra i talentirana novo pridošlica u Los Angeles, opisana kao "dobra, optimistična i odlučna u potpunosti osvojiti grad" te kao "totalno naivna". Njezin neustrašiv pristup u pomaganju Riti samo zbog toga što smatra da je to ispravno filmske kritičare podsjeća na postupke Nancy Drew. Iz početka njezina kompletna osobnost očiti je klišej malograđanske naivnosti. Ali čini se da je Bettyn identitet, odnosno manjak istoga, glavni fokus filma. Prema mislima jednog kritičara, Betty je odigrala ulogu samog filma u svjesnom i nesvjesnom. Naomi Watts, koja je bazirala ulogu na Doris Day, Tippi Hedren i Kim Novak izjavila je da Betty traži uzbuđenje, da je ona netko "tko se nađe u svijetu kojem ne pripada i u kojem je spremna preuzeti novi identitet, čak i ako on pripada nekome drugome". Ova izjava jednog filmskog teoretičara navela je na zaključak da, iako je Betty naivno, ali objeručke ušla u holivudski sistem, postala je "aktivni glumac" koji je "prihvatio kompletnu strukturu koja će ju na kraju uništiti". Filmska kritičarka Amy Taubin iznosi teoriju da je Betty reinkarnacija lika Sandy iz Lynchovog filma Plavi baršun: Bettyn rodni gradić, Deep River (Ontario) dijeli isto ime kao i zgrada u kojem živi femme fatale Dorothy iz Plavog baršuna. Nakon što se oslobodila okova malog grada, Sandy je ponovno rođena kao Betty koju privlači tamnokosa misteriozna žena poput Dorothy i koja se u nju zaljubi i potpuno izgubi.Međutim, iako je to teško za povjerovati zbog dotadašnjeg razvoja njezinog lika, Betty prikazuje nevjerojatnu performansu i dubinu lika na audiciji. Prije audicije vježbala je scenu s Ritom u svom stanu gdje Rita izgovara svoje rečenice poput drvene lutke, "loše" i "plitko: svaka izgovorena rečenica nije vrijedna prave glumice" dok je Betty na probi jednako loša kao što je loš i sam scenarij. Nervozna, ali i hrabra kao nikad prije na audiciji, Betty ulazi u skučenu sobu gdje joj se partner s audicije (Chad Everett) fizički i mentalno približava na tek nekoliko centimetara razmaka nakon čega ona cijelu scenu pretvara u snažnu seksualnu tenziju kojoj u potpunosti dominira te takvim činom privlači sve u prostoriji. Ta seksualnost u potpunosti nestaje istoga trenutka nakon što scena završava te Betty ispred svih stoji, posramljeno čekajući njihovo odobravanje. Jedan filmski analitičar ističe kako je upravo ta Bettyna ranije nepoznata sposobnost ukrala film, odnosno Betty je u potpunosti prebacila mračnu misteriju s Rite na sebe, a sam redatelj Lynch je ovu scenu iskoristio kako bi ilustrirao korištenje obmane svojih likova. Bettyna glumačka sposobnost tjera Ruth Perlmutter na spekuliranje o tome da li Betty igra ulogu Diane u snu ili u parodiji filma koji će se u konačnici okrenuti protiv nje.Rita je misteriozna i bespomoćna žrtva, klasična femme fatale mračnog, prekrasnog izgleda. Kritičar Roger Ebert bio je toliko impresioniran glumicom Harring da je rekao: "Sve što ona treba raditi je samo mirno stajati i već kao takva izgleda kao prvi pravi argument za remake filma Gilda nakon 55 godina". Ona predstavlja objekt požude koji je u potpunoj suprotnosti s Bettynim bistrim samopouzdanjem. Ona je također i prvi lik s kojim se publika poistovjećuje, jer zbog svoje zbunjenosti i uplašenosti, nepoznavanja tko je i kamo ide predstavlja želju publike da shvate smisao filma kroz njezin identitet. Umjesto prijetnji, ona inspirira Betty na njegovanje, utjehu i pomoć. Njezina amnezija čini je praznom, a jedan kritičar to uspoređuje s "ispraznosti koja dolazi s tom nevjerojatnom ljepotom i njezinom željom da projicira bilo kakvu kombinaciju anđeoskog i demonskog u sebi". Analiza lika Rite tvrdi da su sve njezine akcije u prvom dijelu filma prave i iskrene budući da se ne sjeća ničega i ne zna kako bi se trebala ponašati. Međutim, autor knjige o temama Lynchovih filmova Todd McGowan ističe da bi se prvi dio filma Mulholland Drive mogao gledati kao konstrukcija Ritine fantazije, sve dok se u njemu ne pojavi Diane Selwyn; Betty je objekt koji nadilazi Ritinu anksioznost o njezinom gubitku identiteta. Prema filmskom povjesničaru Stevenu Dillonu, Diane se transformira u bivšu cimericu Ritu: nakon napete scene u kojoj cimerica uzima ostatak svojih stvari, Rita se pojavljuje u stanu, smiješeći se Diane.Nakon što Betty i Rita pronađu tijelo koje se raspada, pobjegnu iz stana te se njihove scene razdvajaju i reintegriraju. David Roche ističe kako Ritin nedostatak identiteta uzrokuje slom koji "se događa ne samo na nivou likova, već na nivou kompletne scene; kadar sadrži specijalne efekte, njihovi glasovi su izmijenjeni, a kamera kao da pokušava sama opisati mentalno stanje njihovog uma". Gotovo istog trenutka vraćaju se u stan Bettyne tete gdje Rita na sebe stavlja plavu vlasulju kako bi se prerušila, ali zapravo izrazito počne ličiti na Betty. Upravo ova transformacija, po mišljenju jednog filmskog analitičara, nagovještava spajanje obaju karaktera u jedan. Ovo mišljenje ima potporu u nekim vizualnim tragovima, kao na primjer kut kamere iz kojeg je snimana scena u kojoj se vide njihova lica kako se spajaju u jedno. Potpora je tim veća što već u sljedećoj sceni njih dvije doživljavaju seksualnu intimu nakon čega Ritin lik postaje sve više dominantan uslijed njezinog inzistiranja na posjeti kluba Silencio u dva sata ujutro koji će u konačnici dovesti u potpunu dominaciju lika Camille.
Diane Selwyn (Naomi Watts) je očigledno frustrirana i depresivna žena koja se divi i obožava Camillu, ali joj ova ne uzvraća istom mjerom. Za nju se smatra da je realnost predobre-da-bi-bila-stvarna Betty ili kasnije verzije Betty nakon predugačkog života u Hollywoodu. Prema mišljenju Stevena Dillona, zaplet filma "čini Ritu savršenom empatijskom posudom za Dianine fantazije", ali zbog toga što je Rita "tek isprazna djevojka s naslovnice" Diane je "ušla u tu ispraznost" koja ju je odvela u depresiju i, konačno, samoubojstvo. Prema tome, Diane je personifikacija nezadovoljstva, bolno prikazanog u sceni u kojoj masturbira bez mogućnosti dosezanja klimaksa, a koja ukazuje "kroz zamagljene, grčevite kadrove kamenog zida ne samo njezine suze i poniženje nego i raspadanje njezine fantazije te rastuću želju za osvetom". Jedna od analiza lika Diane ističe da je njezina odanost liku Camille temeljena na manifestaciji narcisoidnosti pogotovo stoga što Camilla preuzima sve ono što Diane želi i želi biti. Premda je prikazana kao slabić i ultimativni gubitnik, za Jeffa Johnsona - autora knjige o moralu u Lynchovim filmovima - Diane je jedini lik u drugoj polovici filma čiji moralni kod ostaje nedirnut. Ona je "pristojna osoba iskvarena raznim čudovištima koji se nalaze u filmskoj industriji". Njezina krivnja i žaljenje evidentni su u njezinom samoubojstvu na kraju te u tragovima koji su prisutni u prvom dijelu filma. Ritin strah, mrtvo tijelo i iluzija u klubu Silencio upućuju na nešto mračno i pogrešno u svijetu Betty i Rite. Tijekom oslobođenja same sebe od Camille, njezino moralno stanje ju doslovno ubija.
Camilla Rhodes (Melissa George, Laura Elena Harring) je tek nešto više od lica s fotografije i ime koje je nadahnulo predstavnike maglovite, ali opake moći koji joj žele dati ulogu u Adamovom filmu s čim se ovaj nikako ne slaže. Opisana kao "bljutavi prišt" od strane jednog kritičara, ona jedva da ostavlja bilo kakav utisak o sebi u prvom dijelu filma, ali nakon otvaranja plave kutije i nakon što ju portretira glumica Laura Elena Harring, ona postaje puna persona koja simbolizira "izdaju, poniženje i napuštanje" te objekt Dianine frustracije. Diane je oštri kontrast Camille koja je puno pohotnija i za koju se čini da je "isisala život iz Diane". Odmah nakon što kaže Diane da ju izluđuje, Camilla joj govori da moraju okončati svoju aferu. Na filmskom setu gdje režira scenu s Camille, Adam naredi da svi osim Diane odu sa seta - na Camillin zahtjev - nakon čega pokazuje glumcu kako ispravno poljubiti Camillu u sceni. Umjesto da kazni Camillu zbog takvog javnog poniženja, kako je i sugerirano u Dianeinom razgovoru s nespretnim ubojicom, jedan kritičar vidi Ritu kao ranjivu prezentaciju Dianeine želje za Camillom.Adam Kesher (Justin Theroux) je u prvoj polovici filma opisan kao "maglovito arogantan", ali naizgled uspješan redatelj koji doživljava jedno poniženje za drugim. Theroux je o ulozi izjavio: "Čini se da je on jedini lik u cijelom filmu koji nema pojma o tome što se događa. Mislim da je on jedini lik za kojeg publika može reći Da, baš se osjećam poput tebe upravo sad. Nemam pojma zbog čega prolaziš svu tu bol.". Nakon što mu je oduzeta kreativna sloboda na njegovom filmu, prilikom povratka kući nađe ženu u zagrljaju s čistačem bazena (Billy Ray Cyrus) te bude izbačen iz svoje bogate kuće iznad Hollywooda. Uskoro se prijavljuje u jeftini motel i plaća gotovinom; ubrzo dolazi menadžer hotela koji mu govori da njegova kartica više ne vrijedi. Prema Dianeinom svjedočenju, Adam je pompozan i sam sebi najvažniji. On je također jedini lik čiji se karakter ne mijenja u potpunosti u prvom i drugom dijelu filma. Jedna od analiza Adamovog lika sugerira da je upravo zbog toga što je odabrao Camillu Rhodes za svoj film označio kraj Bettyne radosti i sposobnosti u pomaganju Riti, stavljajući krivnju za njezinu tragediju na šefove studija.Sporedni likovi u filmu uključuju Kauboja (Monty Montgomery), braću Castigliani (Dan Hedaya, Angelo Badalamenti) i Gospodina Roquea (Michael J. Anderson), a svi se pojavljuju u ulogama likova koji natjeravaju Adama da ulogu u svom filmu da Camilli Rhodes. Svi ovi likovi za filmske teoretičare simboliziraju smrt kreativnosti i potretiraju "viziju industrije kao zatvoreni hijerarhijski sistem u kojem ultimativni izvor moći ostaje skriven iza cijelog niza predstavnika". Glumica Ann Miller glumi lik Coco, gazdarice koja pozdravlja Betty prilikom njezinog dolaska u tetin stan. U prvom dijelu filma Coco predstavlja staru klasu u Hollywoodu koja pozdravlja i želi dobrodošlicu mladoj Betty. Međutim, u drugom dijelu filma ona predstavlja Adamovu majku koja nestrpljivo grdi Diane koja kasni na zabavu i jedva da obraća pozornost na Dianeinu neugodnu priču o tome kako je postala glumica.
Naveliko se pisalo o filmskom stvaralaštvu Davida Lyncha, a opisi koji su se pritom dodjeljivali varirali su od "ultra čudnog", "mračnog" pa sve do "otkačenog". Todd McGowan piše: "Lynchovi filmovi ne mogu se gledati na isti način na koji se gledaju standardni holivudski film noir žanrovi ili na način na koji se gledaju radikalni filmovi". Kroz svoj položaj klišeja i nadrealizma, noćnih mora i fantazija, nelinearne priče, kamere, zvuka i osvijetljenja Lynchov film izaziva gledatelja da u potpunosti zanemari mišljenje o tome što misli da će gledati. Mnogi likovi u filmu Mulholland Drive su prototipovi koji se jedino mogu gledati kao klišej: nova holivudska nada, femme fatale, disidentan redatelj i upitni moćnici koje Lynch ne objašnjava u potpunosti. Lynch ovakve otrcane likove postavlja u kobne situacije, stvarajući na taj način sanjivu kvalitetu. Upotrebljavajući ovakve likove u scenariju koji sadržava komponente i reference na snove, fantazije i noćne more, na gledateljima ostavlja da odluče o onome što je zapravo stvarno. Jedan filmski analitičar piše o Lynchu: "Poput mnogih nadrealista, Lynchov jezik neobjašnjenog je tečan jezik snova."
David Lynch koristi različite metode obmane u filmu Mulholland Drive. Upitnu figuru imena Mr. Roque, za kojeg se čini da kontrolira filmskim studijima, glumi Michael J. Anderson (također glumio i u seriji Twin Peaks). Anderson, koji u filmu kaže tek dvije rečenice i smješten je u ogromnom drvenom stolcu, za potrebe snimanja filma morao je nositi ogromne prostetske ruke i noge kako bi njegova glava izgledala što manja. Tijekom zabave Adama i Camille, Diane promatra Camillu (koju glumi Harring) koja se, držeći Adama pod jednom rukom, naginje i ljubi istu ženu koja se pojavljivala kao Camilla (Melissa George) prije nego što je otvorena plava kutija. Obje se zatim okrenu i zajedljivo smiješe Diane. Filmski kritičar Franklin Rigdway piše da je zbog ovakvog "okrutnog i manipulativnog" čina nemoguće odrediti da li je Camilla baš toliko hirovita koliko nam se čini ili da li Dianeina paranoja omogućava publici da vidi samo ono što ona osjeća. U sceni koja slijedi odmah nakon Bettyne audicije, film pravi rez na ženu koja pjeva, a za koju se čini da je u početku sama. Međutim, nakon što se kamera povuče natrag, publika vidi da se radi o studiju za snimanje. U stvarnosti to je set na koji je Betty upravo došla kako bi upoznala Adama Keshera, što publika doznaje nakon što se kamera još više povuče natrag. Kritičar Ridgway mišljenja je da ovakva vrsta obmane kroz umjetnički rad kamerom ispunjava gledatelja sumnjom o onome što se zapravo prezentira: "Čini se kao da nas kamera, u svojoj fluidnosti pokreta, uvjerava (misli) da vidi sve, da ima sve pod kontrolom, čak i ako mi (a i Betty) to ne mislimo."Prema mišljenju Stephena Dillona, Lynchova upotreba različitih pozicija kamere kroz film - kao na primjer subjektivna upotreba kamere iz ruke - natjerava gledatelja da se "identificira s napetošću likova u raznim situacijama", ali da na trenutke Lynch također i "prekida subjektivni rad kamere, na taj način dajući nam jedinstvenu, čak i ljudsku perspektivu" kako bi tako odvojio različite perspektive konteksta od eventualnog spajanja i značajno zabrinuo "naš osjećaj za individualno i ljudsko". Andrew Hageman također iznosi sličnu teoriju o radu kamere u filmu: "Kamera izražava vrlo zabrinjavajući osjećaj za prostor i prisutnost" poput scene u zalogajnici Winkies gdje "kamera neregularno lebdi tijekom dijaloga" zbog čega "gledatelj postaje svjestan da je set normalnih objektivnih kadrova upravo postao zabrinjavajuće subjektivan". Filmski teoretičar Curt Hersey priznaje nekoliko avangardnih tehnika koje su iskorištene u filmu uključujući nedostatak tranzicije, odsječenih prijelaza, brzinu kadrova, netradicionalnih pokreta kamere, kompjuterski generiranih slika, nelinearne naracije i intertekstualnosti.Prvi dio filma koji opisuje likove Betty, Rite i Adama predstavlja vjerojatno najlogičniji dio filma u kompletnoj Lynchovoj karijeri. Kasniji dio filma koji, prema mišljenju mnogih gledatelja, predstavlja stvarnost pokazuje promjenu u filmskom efektu koja mu daje kvalitetu nadrealizma kao i u prvom dijelu. Dianeine scene imaju oštriju montažu i "prljavije" osvijetljenje koji simboliziraju njezino fizičko i duhovno osiromašenje koje je u potpunom kontrastu s prvim dijelom filma gdje "za čak i najobičniji dekor imamo osjećaj da svijetli", Betty i Rita sjaje pod svjetlom, a tranzicije između scena su glatke. U prvom dijelu filma Lynch se između scena kreće koristeći panoramske kadrove brda, palminog drveća i zgrada Los Angelesa. U mračnijem dijelu filma više se koristi zvukovnim tranzicijama između scena nego vizualnim. Na Camillinoj zabavi, gdje će Diane biti najviše ponižena, zvuk razbijajućeg posuđa čuje se gotovo istog trenutka kad se scena naglo reže na zalogajnicu Winkies u kojoj Diane razgovara s ubojicom. Sinnerbrink također ističe da nekoliko scena u filmu, kao na primjer one u kojoj Diane halucinira Camillu nakon što se probudi, slika lica čudovišta iza zalogajnice Winkies nakon Dianeinog samoubojstva ili "ponavljanje, preokret i premještanje elemenata koji su bili drugačije konfigurirani" u prvom dijelu filma stvaraju neprirodan efekt kojem se gledateljima predstavljaju poznati likovi ili situacije u alternativnom vremenu ili lokacijama. Na sličan način Hageman identificira ranu scenu u zalogajnici Winkies kao "ekstremno neprirodnu" budući se radi o sceni gdje "granice koje razdvajaju fizičku realnost od imaginacije nesvjesnog naprosto nestaju". Autor Valtteri Kokko definirao je tri grupe "neprirodnih metafora": doplgenger nekoliko likova koje igraju isti glumci, snovi i svakodnevna pojava - kao npr. plava kutija - koja pokreće Ritin nestanak i Dianein pravi život.Još jedan element koji se ponavlja u Lynchovim filmovima je njegovo eksperimentiranje sa zvukom. U jednom intervjuu istaknuo je: "Gledate sliku i kompletnu scenu bez zvuka i one rade što bi trebale raditi, ali posao još nije gotov. Kad započnete raditi na zvuku morate raditi sve dok ne osjetite da je to to. Postoji mnogo pogrešnih zvukova koje odmah osjetite. Ponekad je takvo nešto poput magije." U uvodnoj sceni filma, crnokosa žena tetura Mulholland Driveom, potiho sugerirajući da je nespretna. Međutim, nakon što je Lynch dodao "zvuk pare (iz olupine automobila) i vrištanje klinaca" kompletna scena transformira lik Laure Elene Harring iz nespretne u prestravljenu. Lynch je također upotrijebio suptilne tutnjave tijekom cijelog filma koje se gledateljima čine uznemirujućima i jezivima. Hageman također ističe da "je zvuk filma trajan i neprirodan", te tvrdi da u sceni u kojoj se muškarac ruši iza zalogajnice Winkiesa normalan zvuk uronjen u huku koja zuji, definiravši istu kao "kreaciju disonance i napetosti koja privlači gledatelja u ulogu detektiva koji mora uspostaviti red". Prema mišljenju Ruth Perlmutter, kraj filma Mulholland Drive sa ženom u klubu Silencio koja šapće je primjer Lynchove slušne obmane i nadrealizma, a također ističe: "Gluma, snovi, potraga za identitetom, strahovi i terori vlastite neobjašnjivosti su gotovi nakon što je film gotov pa uslijed toga nastaje tišina i enigma."
Glazbu iz filma Mulholland Drive nadgledao je Angelo Badalamenti koji je i ranije surađivao na projektima Davida Lyncha kao što su Plavi Baršun i serija Twin Peaks. Uz to što je zaradio nominacije u kategoriji najbolje originalne glazbe za nagrade Američkog filmskog instituta, BAFTA-e i Zlatni Globus, Badalamenti je također odglumio malu cameo ulogu u filmu - kušača kave i mafijaša. 
Kritičari su istaknuli da Badalamentijeva zlosutna glazba - ujedno opisana i kao njegova "najmračnija do tada" - pridonosi osjećaju misterije u uvodnoj špici u kojoj pratimo limuzinu crnokose žene, te da je u direktnom kontrastu sa svijetlim, veselim tonovima glazbe prilikom Bettynog dolaska u Los Angeles gdje se čini "da glazba predstavlja emotivni vodič za gledatelja". Novinar koji piše o filmskoj glazbi, Daniel Schweiger ističe da se Badalamentijev doprinos glazbi mijenja od "gotovo nepokretnog užasa do noirovskog jazza" sa "ritmovima koji se dižu do eksplozije beskonačne tame". Sam Badalamenti opisao je jedinstvenu tehniku dizajna zvuka koja je upotrebljena u filmu, a pomoću koje je Lyncha mogao opskrbiti s višeminutnim temama laganog tema (koje su zvali "ogrjev") od kojih je u konačnici Lynch mogao "uzeti dijelove i eksperimentirati s njima što je rezultiralo mnogobrojnim jezivim glazbenim temama".Lynch je za soundtrack upotrijebio dvije pop pjesme iz 60-tih godina prošlog stoljeća, direktno jednu iza druge koje pjevaju dvije glumice na audiciji. Prema mišljenju analitičara glazbe u Lynchovim filmovima, ženski likovi u njegovim filmovima često su nesposobni komunicirati normalnim kanalima pa su im uloge svedene na sinkronizaciju usana. Prva pjesma koja se koristi je "Sixteen Reasons" u izvedbi Connie Stevens, a koju čujemo u filmu dok kamera otkriva nekoliko iluzija. Druga je pjesma "I've Told Ev'ry Little Star" u izvedbi Linde Scott koja se pojavljuje u sceni audicije za ulogu Camille Rhodes, a za koju filmski teoretičar Eric Gans smatra da osnažuje lik Betty. Također misli da, iako je u originalu pjesma napisana za duet (autor je Jerome Kern), činjenica što je izabrana baš ova verzija koju pjeva Linda Scott pojačava dojam homoseksualnog tonaliteta kompletnog Mulholland Drivea. Međutim, za razliku od pjesme "Sixteen Reasons", dijelovi pjesme "I've Told Ev'ry Little Star" su iskrivljeni pa na taj način sugeriraju "zvučni podijeljeni identitet" Camille. U trenutku kad čujemo pjesmu, Betty taman dolazi na filmski set gdje Adam održava audiciju za svoj film. Ona ga vidi i njihovi se pogledi sretnu, a nakon što Adam kaže poznatu rečenicu "Ovo je ta djevojka" (za Camillu), Betty naglo pobjegne, jer se ne može suočiti s njegovim odbijanjem.
Vrhunac filma predstavlja scena u neobičnom noćnom kazalištu klubu Silencio gdje izvođač miješajući engleski, španjolski i francuski jezik najavljuje "No hay banda" (Nema benda) "But yet we hear a band" (Ali ga ipak čujemo). Opisana kao "najoriginalnija i najdivnija sekvenca u originalnom i divnom filmu", španjolska a cappella verzija pjesme "Crying" Rebekahe del Rio (nazvana "Llorando") hvaljena je kao "scena koja zaustavlja film" u rijetko posjećenom klubu Silencio. Lynch je prvi put htio iskoristiti pjesmu u svom filmu Plavi baršun, ali u izvedbi Roya Orbisona; međutim promijenio je mišljenje nakon što je čuo njegovu stvar "In Dreams" koju je kasnije i iskoristio u istom filmu. Pjevačica Del Rio, koja je popularizirala španjolsku verziju pjesme i koja je upravo zahvaljujući njoj dobila svoj prvi ugovor za snimanje albuma, izjavila je da je Lynch došao do nje u Nashville gdje je živjela i tražio da mu otpjeva pjesmu ne znajući da ju on snima. Lynch je samo za nju napisao malu ulogu u filmu te iskoristio verziju pjesme koju mu je otpjevala u Nashvilleu za tu scenu. Pjesma na tragičan način opisuje Betty i Ritu, koje ju slušaju i sjede opčinjene i u plaču, nekoliko trenutaka prije nego što njihova veza nestane i bude zamijenjena s disfunkcionalnošću Diane i Camille. Prema mišljenju jednog filmskog teoretičara, pjesma kao i kompletna scena kazališta označava raspadanje likova Betty i Rite, kao i njihove veze. Uz upotrebu više jezika i pjesme koja portretira takve osnovne emocije, jedan filmski analitičar ističe da Lynch prikazuje njegovo nepovjerenje intelektualnog diskursa i bira objašnjenje kroz slike i zvukove. Dezorijentirana pjesma koju pjeva del Rio, premda ona više nije na pozornici, opisana je kao "glazbena verzija Magritteine slike Ceci n'est pas une pipe".
Svoju premijeru Mulholland Drive imao je na filmskom festivalu u Cannesu u svibnju 2001. godine uz hvalospjeve filmske kritike. Na samom festivalu David Lynch je osvojio nagradu za najboljeg redatelja, koju je podijelio s Joelom Coenom za film Čovjek kojeg nije bilo. Mnogi kritičari pozitivno su ga ocijenili, a sam film postao je jedan od najhvaljenijih od strane publike u Lynchovoj karijeri. Universal Pictures započeo je s kino distribucijom filma u 66 kino dvorana u SAD-u od 12. listopada 2001. godine. Film je u prvom vikendu prikazivanja zaradio 587.591 tisuća dolara. Kasnije se distribucija proširila na 247 kino dvorana, na kraju utrživši 7.220,243 milijuna dolara samo u SAD-u. Distributerska tvrtka TVA Films krenula je u kino distribuciju filma u Kanadi 26. listopada 2001. godine. U ostalim državama van SAD-a film je zaradio dodatnih 12.892,096 milijuna dolara pa mu ukupni box-office rezultat na kraju iznosi 20.112,339 milijuna dolara. David Lynch bio je nominiran za prestižnu nagradu Oscar u kategoriji najboljeg redatelja. Sam film zaradio je četiri nominacije za nagradu Zlatni Globus: najbolji film (drama), najbolji redatelj, najbolji scenarij i najbolja originalna glazba. Udruženje kritičara New Yorka i udruženje Online Film Critics Society proglasilo ga je najboljim filmom 2001. godine.
Od samog početka svog prikazivanja, film Mulholland Drive je prema mišljenju dvoje filmskih teoretičara "istovremeno skupio najoštrije epitete i dobio neke od najatraktivnijih pohvala u suvremenoj povijesti kinematografije". Mnogi kritičari na film su izrazito pozitivno reagirali, uključujući i Rogera Eberta iz Chicago Sun-Timesa koji je do tada uglavnom davao negativne ili pomiješane kritike Lynchovim ranijim filmovima, ali koji je Mulholland Drive ocijenio s četiri zvjezdice i napisao: "David Lynch je cijelu svoju karijeru gradio za ovaj film i sada kada je napokon stigao na odredište spreman sam mu oprostiti filmove Divlji u srcu, pa čak i Izgubljenu autocestu. Napokon je jedan njegov eksperiment uspio. Film je nadrealni san u formi holivudskog film noira i što manje ima smisla to ga više ne možemo prestati gledati." U New York Timesu, kritičar Stephen Holden je napisao da film "postavlja uz bok Fellinijevom 8 1/2 i ostalim autorskim fantazijama kao monumentalni prikaz samo-odraza" te nadodao: "Ako film promatramo iz laganije perspektive radi se o najvećem i najluckastijem kinematografskom karnevalu u posljednjih nekoliko godina: dinamično putovanje kroz zabavnu kuću jednog filmaša. Ako ga, pak, promatramo iz ozbiljnijeg kuta njegovo zadiranje u moć filma ulazi u onu prazninu iz koje možete čuti vriske proždrljivog demona čiji apetit nikad ne može biti zadovoljen". Kritičar Edward Guthmann iz San Francisco Chroniclea nazvao je film "stimulirajućim... zbog svojih snenih scena i snažne, česte nemarne imaginacije" te nadodao: "Postoji ta očaravajuća kvaliteta njegovog slabog tempa, njegovog osjećaja zle slutnje i njegove atmosfere izgubljene u vremenu... Drži nas, opčinjene i zabavljene, svojih čitavih luckastih, preslatkih i razdražujućih 146 minuta trajanja i dokazuje da je Lynch u solidnoj formi koji nas još uvijek može držati na rubu živaca."U časopisu Rolling Stone Peter Travers je istakao: "Mulholland Drive oživljava filmove. Ovo grešno iskustvo je svježi trijumf za Lyncha i jedan od najboljih filmova ove jadne filmske godine. Ovakvo smiono vizionarstvo, eroticizam za pasti u nesvijest i boje koje blješte poput ruža za usne neke prostitutke nisu bili prisutni u niti jednom filmu do sada." J. Hoberman iz The Village Voicea piše: "Ova pohotna fantazmagorija... je svakako Lynchov najjači film još od Plavog baršuna i, možda, Eraserheada. Sve one stvari koje nije uspio prikazati u debaklu zvanom Izgubljena autocesta - atmosfera samostojeće prijetnje, besmislene seobe duša, provokativnost radnje, alternativni svjetovi - ovdje su briljantno rehabilitirane."Iako su većina kritika bile pozitivne (na popularnoj internet stranici Rotten Tomatoes film ima 81% pozitivnih kritika), Mulholland Drive nije bio ispunjen samim hvalospjevima. Rex Reed iz New York Observera izjavio je da je to najgori film kojeg je gledao u 2001. godini, nazivajući ga "moronskim, neshvatljivim smećem". U New Yorku kritičar Peter Rainer istaknuo je: "Iako mi se sviđa više od nekih drugih njegovih sanjivo-nakaznih uradaka, svejedno se radi o morbidnom filmu... Lynch se treba obnoviti s navalom dubokih osjećaja koje ima prema ljudima i neshvaćenima te se ostaviti kretenoidnosti, hobogoblina i zombija na neko vrijeme." U Washington Postu Desson Howe je film nazvao "produženom operom, ako želite staviti umjetničku naljepnicu na nepovezanost". Todd McCarthy iz Varietyja neke dijelove je hvalio ("Lynch savija nivoe bizarnog humora, dramatičnog incidenta i stvarne misterije s nezaboravnim scenama od kojih neke spadaju među najboljima njegove karijere..."), ali je također istaknuo da "film skače iz solidnog stanja relativno narativne koherencije u Lynchovu zemlju potpune fantazije... u posljednjih 45 minuta Lynch se nalazi u modu u kojem savija svijest gledatelja i predstavlja formu alternativne stvarnosti bez imalo smisla i logike s onim što se dogodilo prije. Iako takve njegove taktike već poznajemo od vremena Twin Peaksa naovamo, ovakav nagli preokret je razočaravajući prvenstveno zbog toga što je do tog trenutka Lynch uspješno stvorio više nego uvjerljivu priču." James Berardinelli također je kritizirao film, napisavši: "Lynch vara svoju publiku, izmiče nam tepih pod nogama. U jednom trenutku miješa kompletnu priču s jednim jedinim ciljem: da nas zbuni. Ništa nema smisla zbog toga što niti ne treba imati smisla. Ne postoji razlog ili logika događaja. Lynch se šali sa svima nama." Filmski teoretičar Ray Carney ističe: "Ne bi trebao toliko promjena emocija i narativnih zamka ako imaš što za reći. Ne bi trebao toliko dvojnika i mračnih figura ako tvoji likovi imaju dušu."Mulholland Drive proglašen je najboljim filmom desetljeća od strane udruženja filmskih kritičara Los Angelesa, Chaiers du Cinéma, indieWIRE, Slant Magazinea, Reverse Shota, The Village Voicea i Time Out New Yorka od kojih su se potonji, uz referencu na napade 11. rujna u SAD-u, retorički zapitali: "Postoji li još neki film koji na tako rezonantan, nenamjeran način priča o strašnom događaju koji je obilježio ovo desetljeće?... Mulholland Drive je lice čudovišta iza zalogajnice; to je samo-sumanuti san pretvoren u noćnu moru." Također je proglašen filmom desetljeća u anketi Film Commenta u kojoj su sudjelovali "kritičari, programeri, akademici, filmaši i ostali" te čitatelji samog časopisa. Pojavljuje se na mnogim raznim listama kao najbolji film desetljeća; na trećem mjestu časopisa The Guardian, kritičara časopisa Rolling Stonea Petera Traversa, časopisa the Canadian Press, kritičara Scotta Mantza iz Access Hollywooda te na osmom mjestu liste kritičara Michaela Phillipsa. 2010. godine proglašen je drugim najboljim art filmom svih vremena u časopisu The Guardian. Nalazi se na jedanaestom mjestu najboljih filmova čija se radnja događa u Los Angelesu u posljednjih 25 godina koju je sastavila grupa pisaca i montažera iz Los Angeles Timesa uz kriterij da film mora komunicirati stvarnu priču o tom gradu. Magazin Empire smjestio je film ja 391 mjesto (od sveukupno 500) najboljih filmova svih vremena. Film se također nalazi na 38 mjestu liste 50 filmova koje morate pogledati prije smrti Channela 4. 2011. godine magazin Slate u svojem tekstu o novim filmskim klasicima proglasio je film Mulholland Drive najtrajnijim od 2000. godine naovamo.
Originalno DVD izdanje filma Mulholland Drive pušteno je u prodaju u travnju 2002. godine u SAD-u i Kanadi uz par posebnih dodataka. Izdanje nije sadržavalo popis scena, jer prema Lynchovom mišljenju takav dodatak "demistificira" sam film. Unatoč Lynchovoj zabrinutosti, DVD izdanje filma sadržavalo je insert na kojem je izlistano "10 tragova Davida Lyncha za shvaćanje ovog trilera", premda je jedan DVD kritičar napisao da tragovi mogu biti samo "velike antipatične varke", a drugi ih je opisao kao "nejasne i kriptične te pomalo razočaravajuće". Posebni dodaci na kasnijim DVD izdanjima sadržavaju i Lynchov intervju s filmskog festivala u Cannesu te najbolje trenutke s premijere filma. 
Distributer Optimum Home Entertainment izdao je film Mulholland Drive za europsko tržište na Blu-rayu kao dio njihove StudioCanal kolekcije 13. rujna 2010. godine. Novi posebni dodaci za ovo izdanje uključuju: poseban uvod Thierryja Joussea; U plavoj kutiji, retrospektivni dokumentarni film s redateljima i kritičarima; dva dokumentarna filma o snimanju: On the Road to Mulholland Drive i Back to Mulholland Drive te nekoliko intervjua s ljudima koji su bili uključeni u stvaranje samog filma. Ovo je bio drugi film Davida Lyncha koji je izašao na Blu-rayu; prvi je bio Čovjek-slon.
Dillon, Steven. The Solaris Effect: Art and Artifice in Contemporary American Film. University of Texas Press, 2006. ISBN 0-292-71345-2
Johnson, Jeff. Pervert in the Pulpit: Morality in the works of David Lynch. McFarland & Company, Inc., 2004. ISBN 0-7864-1753-6
McGowan, Todd. The Impossible David Lynch. Columbia University Press, 2007. ISBN 0-231-13955-1
Odell, Colin, Le Blanc, Michelle. David Lynch. Kamera Books, 2007. ISBN 1-84243-225-7
Sheen, Erica, Davison, A. (eds.) The Cinema of David Lynch: American Dreams, Nightmare Visions. Wallflower Press, 2004. ISBN 1-903364-85-X
Woods, Paul (ed.). Weirdsville USA: The Obsessive Universe of David Lynch. Plexus Publishing Limited, 2000. ISBN 0-85965-291-2
Mulholland Drive / lynchnet.com, uključuje intervjue, bilješke o produkciji i filmske isječke
Multipla skleroza (MS), (lat. sclerosis multiplex), neurodegenerativno oboljenje i autoimuna bolest koja prvenstveno „napada“ bijelu masu središnjeg živčanog sustava. Multipla skleroza pogađa dugačke produžetke stanica neurona, na kojima pojedini dijelovi mijelinske ovojnice upalno reagiraju i propadaju. Stoga se multipla skleroza smatra upalnom, demijelinizirajućom bolešću izazvanom imunološkim promjenama nepoznate etiologije.
Kad je određeni dio mijelinskog omotača upaljen i oštećen, prenošenje impulsa kroz neurone je poremećeno, usporeno ili isprekidano, zbog čega poruke iz mozga dolaze na „cilj“ sa zakašnjenjem, „greškama“ ili ih uopće nema (izostaju). Bolest je vrlo promjenljivog tijeka, javlja se neurološkim simptomima i znacima i karakteriziraju je česta pogoršanja različitog stupnja, koja se smjenjuju s naglim poboljšanjim kliničke slike (remisija bolesti). Nastanak multiple skleroze prate mnogi poremećaji različitog stupnja, od blage ukočenosti i otežanog hodanja, do potpune oduzetosti, sljepoće, itd.
U svijetu od multiple skleroze boluje preko dva milijuna ljudi i to uglavnom u razvijenim zemljama svijeta . Bolest je nešto češća kod žena nego kod muškaraca (3:2).
Jedan od prvih medicinskih opisa multiple skleroze objavio je William MacKenzie (1791.—1886.), škotski oftalmolog, opisavši slučaj dvadesettrogodišnjeg muškarca kojem je prvi simptom bolesti bio poremećaj vida, a pomoć u Londonu je potražio nakon pojave paralize. Ubrzo su se kod ovog bolesnika razvili i poremećaj govora (dizartrija) i urinarna inkontinencija (nemogućnost zadržavanja mokraće). Svi simptomi bolesti nestali su nakon dva mjeseca, ali su se, znatno pojačani, ubrzo ponovo pojavili.
Multiplu sklerozu, kao posebnu bolest, prvi put je 1868. opisao  francuski neurolog Jean-Martin Charcot (1825—1893).  Patološke nalaze u svojim istraživanjima multiple skleroze Charcot naziva  skleroza s plakovima ((fr.)). Tri osnovna simptoma multiple skleroze, koja su poznata pod općim nazivom Charcotov trijas simptoma, su: nistagmus, tremor i „pjevajući“ govor - dizartrija (što nije tipično samo za multiplu sklerozu). Kod ovih bolesnika Charcot je primjetio i promjene u kognitivnim funkcijama opisavši ih kao „značajno slabljenje pamćenja“  i  „lagani gubitak ideja“.I drugi stručnjaci prije Charcota opisivali su simptome, ilustrirtali promjene  i kliničku sliku multiple skleroze. Najznačajniji među njima su britanski profesor Robert Carswell (1793—1857) i francuski profesor anatomske patologije Jean Cruveilhier (1791—1873), ali nijedan od njih nije opisao multiplu sklerozu kao zasebnu bolest.. Nakon Charcotovog opisa multiple skleroze, posebne slučajeve ove bolesti opisali su još i Eugène Devic (1858.-1930.), Jozsef Balo (1895.—1979.), Paul Ferdinand Schilder (1886.—1940.) i Otto Marburg (1874.—1948.). 
Jedan od prvih književnih opisa multiple skleroze nalazimo u dnevniku Friedrich August Estea (1794.—1843.). Este je od multiple skleroze obolio u dvadesetosmoj godini života, a prvi simptom je bio smanjenje oštrine vida: Multipla skleroza se može pojaviti u svakom životnom dobu. Najčešće javlja između 20. i 40. godine života. Trenutno u svijetu oko 2,5 milijuna ljudi boluje od ove bolesti. Multipla skleroza se obično pojavljuje kod odraslih osoba u tridesetim godinama, ali je njezina pojava moguća i kod djece mlađe od 15 godina. Kod djece, odnos oboljevanja od ove bolesti između spolova može biti 3:1 (tri djevojčice na jednog dječaka). Primarno progresivni podtip bolesti je češći kod oboljelih osoba počev od pedesete godine života. Kao i kod mnogih autoimunih bolesti, postotak oboljelih od multiple skleroze viši je u ženskoj populaciji, s tendencijom rasta. Kod djece, odnos oboljelih među muškarcima i ženama je još izrazitiji (3:1), dok iznad pedesete godine starosti, multipla skleroza zahvaća muškarce i žene podjednako.Kod multiple skleroze postoji epidemiološki vidljiva razlika u oboljevanju između stanovnika južne polutke i sjeverne polutke, a bolest se daleko manje javlja kod ljudi koji žive u blizini ekvatora. Multipla skleroza je pet puta učestalija u klimatskim uvjetima koji vladaju u sjevernim dijelovima Sjedinjenih Američkih Država, Kanadi i Europi nego u tropskim područjima i na Dalekom istoku. Klima, sunce i uzimanje vitamina D, navode se u brojnim istraživanjima kao mogući razlozi postojanja razlike u učestalosti MS u odnosu na zemljopisnu širinu. Međutim, postoje i neka važna odstupanja između sjevera i juga, kao i promjene u stopama prevalence tijekom vremena. U cjelini gledano, ovaj trend se polako sve više gubi. To znači da se ostali čimbenici, kao što su brojni ekološki čimbenici okoline i genetika, trebaju uzeti u obzir pri tumačenju podrijetla multiple skleroze u današnje doba.  U pojedinim područjima u kojima postoji veća učestalost multiple skleroze, neke etničke skupine imaju niži rizik razvoja bolesti, gdje spadaju; Semiti, Laponci,  Turkmeni, američki Indijanci, kanadski Huteriti, Afrikanci, i novozelandski Maori.,  
Najugroženiji narodi i rase od multiple skleroze su europski narodi. Ugroženost je manja kod crnaca za 50%, dok je prevalenca MS najniža kod mongolskih naroda. Najveću prevalencu multiple skleroze na svijetu imaju stanovnici Škotske.Ekološki čimbenici kojima je organizam bio izložen u djetinjstvu mogu imati veći utjecaj na moguću pojavu i dalji tijek multiple skleroze, kod oboljele osobe u njezinom kasnijem životnom razvoju. Nekoliko studija sprovedenih kod migranata pokazuju da ako se migracija dogodila prije 15 godine, ona stvara predispoziciju za razvoj multiple skleroze. Ako se migracija dogodila nakon 15 godine starosti, migrant zadržava osjetljivosti zemlje svog porijekla.Na pojavu multiple skleroze utječe godišnje doba u kome se osoba rodila. Zbog nedovoljne izloženosti suncu i oskudnog stvaranja i unosa vitamina D, pojava multiple skleroze je češća kod osoba rođenih u manje sunčanim mjesecima.Prema istraživanjima provedenim u Nizozemskoj, stres povećava rizik od pogoršanja postojećih ili pojave novih simptoma bolesti, što izravno utječe i na povećanje stupnja invalidnosti bolesnika. Kod 73 bolesnika s MS čiji su razvoj liječnici redovno pratili, zabilježeno je 457 stresnih događaja (koji su uključivali stres na poslu, financijske probleme ili smrt nekog od bliskih članova obitelji). Nakon tih događaja, zabilježena je pojava 134 pogoršanja kod 56 bolesnika, i 136 infekcija kod 57 bolesnika. Stres je bio povezan s dvostruko većim rizikom od pogoršanja postojećih ili pojave novih simptoma bolesti, ali u ovoj studiji nije bilo dokaza o pogoršanju infekcija poslije stresnih događaja.
Kod bolesnika koji nemaju teške simptome ili znakove bolesti, stopa smrtnosti nije značajno povećana. Prosječan životni vijek bolesnika s multiplom sklerozom je šest do deset godina kraći nego kod zdravih osoba, i prvenstveno ovisi od životnog doba (starosti) bolesnika u trenutku pojave prvih simptoma bolesti. U posljednjih nekoliko desetak godina, na osnovu brojnih izvještaja iz brojnih zemalja svijeta, primjećen je značajan pad smrtnosti od multiple skleroze.
Razne teorije pokušavaju objasniti uzrok nastanka multiple skleroze kombinacijom poznatih podataka o simptomima bolesti i brojnim istraživanjima. Prema dosadašnjim saznanjima njezina pojava je najvjerojatnije rezultat međudjelovanja (kombinacije) ekoloških čimbenika okoline i genetske predodređenosti, međutim do danas ovi čimbenici nisu jasno određeni.
Iako multipla skleroza nije nasljedna bolest, kod bolesnika postoji određena nasljedna sklonost, u pogledu načina razvoja bolesti. Ako među najbližim rođacima ima oboljelih od MS, osoba iz te obitelji, ima 1-3% veću vjerojatnost za dobijanje bolesti. Rizik oboljevanja od MS je veći među rođacima osobe s bolešću nego u općem pučanstvu, a posebno je izražena kod braće i sestara, roditelja i djece.   Kod jednojajčanih blizanaca, vjerojatnost oboljevanja od multiple skleroze je oko 30%. Kod dvojajčanih blizanaca ta vjerojatnost je oko 4%, a kada je jedan od blizanaca ženskog spola i manja. Činjenica da jednojajčani blizanci ne oboljevaju u 100% slučajeva, pokazuje da bolest nije isključivo genetski uvjetovana. Ova činjenica ukazuje na značaj, tzv. genetske predodređenosti koja se nalazi pod utjecajem više gena. Pored toga najveći rizik od oboljevanja imaju rođena braća i sestre, dok je rizik mnogo manji za njihovo potomstvo. Osim obiteljskih karakteristika, prisustvo specifičnih gena je povezano s MS. Razlike su u ljudskom leukocitnom antigenu HLA. Specifični sastav HLA grupe gena u kromosomu 6, koji služi kao glavni histokompatibilni kompleks MHC kod ljudi, se zna da ima uticaja na vjerojatnost oboljevanja od MS.Najpouzdaniji dokaz za to je povezanost između MS i specifičnih  genetskih promjena, ekspresije antigena klase II glavnog histokompatibilnog kompleksa MHC - (engl. main hystocompatibility complex) na stanicama u predjelu lezije, definiranih kao DR15 i DQ6. Druga istraživanja su pokazala zaštitno djelovanje pojedinih gena, kao što su HLA-C554 i HLA-DRB1-*11. Nedavne genetske studije pokazale su postojanje 8 do 10 još neizdvojenih genetskih lokusa, potencijalnih kandidata za MS.
Zato se danas smatra da je genetska osnova MS rezultat međudjelovanja brojnih čimbenika (još nedovoljno jasnih) povećane osjetljivosti i, mogućeg, postojanja gena otpornosti. Imunološki, epidemiološki i genetski dokazi podržavaju stav da je izloženost genetski predodređene osobe čimbeniku ili čimbenicima okoline tijekom djetinjstva,(možda nekim od uobičajenih virusa), s vremenom dovodi do imunoposredovane inflamatorne demijelinizacije.
Genetska predodređenost može objasniti samo dio epidemioloških razlika u učestalosti MS, kao što su visoka učestalost bolesti u nekim obiteljima, odnosno smanjen rizik ovisno o genetskim uticajima kod udaljenih srodnika, ali ne objašnjava pojavu MS u drugim slučajevima, kao što su promjene u riziku oboljevanja, koje nastaju tijekom migracija pojedinih osoba u ranim godinama života. Brojna istraživanja smatraju da je multipla skleroza autoimuna bolest u kojoj organizam, preko imunog sustava, stvara odbrambene mehanizme protiv vlastitog tkiva. U slučaju multiple skleroze to je mijelin, a uzročnik („okidač“) iz okruženja, bi mogao biti virus.Objašnjenje za ova epidemiološka otkrića može biti u činjenici da je nastanak MS, možda radije povezan sa zajedničkom infekcijom, nego s nekim rijetkim patogentskim mehanizmom.  Tijekom istraživanja ove bolesti razvijeni su različiti hipotetski mehanizmi koji pokušavaju objasniti uzroke pojave MS. 
Higijenska hipoteza, tvrdi da su oboljele osobe od MS, tijekom djetinjstva bile izložene djelovanju raznih patogenih čimbenika, koji su stimulirali autoimune reakcije u organizmu podložnih pojedinaca, kod kojih se s godinama (starenjem), stvorio povećan rizik da njihov organizam reagira na infekciju izazvanu brojnim zaraznim mikroorganizamima.
Hipoteza prevalence, tvrdi da je MS uzrokovana patogenim mikroorganizmima, što objašnjava veću učestalost oboljevanja od MS u pojedinim područjima svijeta, regijama ili državama. Prisustvo ovih patogena u pojedinim područjima je češća pojava kod pojedinaca kod kojih oni uzrokuju asimptomatske, perzistentne (stalne) infekcije, ali samo u nekoliko slučajeva i mnogo godina nakon početne infekcije ovi patogeni uzrokuju demijelinizaciju živčanih stanica i pojavu MS.Dokazi koji govore da su neki virusi uzrok MS su sve brojniji. U mozgu i likvoru većine bolesnika s MS može se utvrditi prisutnost oligoklonalnih traka (čija je pojava svojstvena kod virusnih infekcija), dok su neki virusi otkriveni u živčanom sustavu izravno povezani, s demijelinizirajućim encefalomijelitisom kod ljudi. Nakon eksperimentalno unesene virusne infekcije, može se izazvati demijelinizacija živčanog sustava eksperimentalnih životinja.Potencijalni virusi koji mogu biti povezani s MS, su ljudski herpes virusi, koji se u likvoru MS bolesnika mogu pronaći u obliku varičela herpes zoster (izazivača vodenih boginja). Od ostalih mogućih MS uzročnika, najviše se pažnje daje ljudskim endogenim retrovirusima i klamidofilima, iz skupine klamidija, koji su izazivači pneumonije (Lat Chlamydophila pneumoniae).
Multipla skleroza je češća kod ljudi koji žive dalje od ekvatora. Uvećan rizik od MS je povezan sa smanjenim izlaganjem suncu. Smanjena proizvodnja i manji unos vitamina D glavni su biološki mehanizmi koji objašnjavaju povećan rizik oboljevanja među ljudima koji su manje izloženi sunčevoj svjetlosti.Multipla skleroza ne povećava rizik od komplikacija tijekom trudnoće. Nije se pokazalo u medicinskoj praksi, da postoji, značajno povećana, učestalost prijevremenih porođaja, rađanja nedonoščadi, urođenih malformacija ili rane smrti novororođenčeta kod trudnica s MS.  
Istraživanja koja su provedena kod 18,8 milijuna rođene djece u 38 država, uključujući i novorođenu djecu, na 10.000 žena s MS, otkrila su sljedeće razlike između skupine zdravih i žena oboljelih od MS; 
Među ženama s MS, 2,7% fetusa pokazivalo je znake snižene tjelesne težine-nedonošenost, (mjereno ultrazvukom), u usporedbi s 1,9% fetusa kod drugih žena.
Vjerojatnost neophodnosti carskog reza kod žena s MS je nešto viša i iznosi 42%, u usporedbi s 33% kod drugih žena.
Žene s MS imale su nižu stopu komplikacija u trudnoći nego žene koje su imale prije trudnoće dijabetes.Kod žena koje imaju jednu od sljedećih autoimunih poremećaja veća je vjerojatnost da će se kod njih, kao komplikacija osnovne bolesti, razviti multipla skleroza.
Početni uzrok ili uzroci za nastanak MS nisu poznati, ali se smatra da patogeneza bolesti podrazumijeva imuno posredovanu inflamatornu demijelinizacju i oštećenje aksona. Demijelinizirajuće bolesti u koje spada i multipla skleroza su ona patološka stanja pri kojima dolazi do oštećenja mijelinske opne koja obavija živčana vlakna u mozgu i kralježničnoj moždini ili na perifernim živcima. Zato je glavni patofiziološki mehanizam u multiploj sklerozi poremećaj strukture mijelinske opne nervne ćelije, i narušavanje neuroloških funkcija u organizmu oboljele osobe. 
Patohistološki pregled mozga u bolesnika s MS pokazuje najznačajnije osobine patološkog procesa.
Intenzivno umnožavanje (perivaskularna infliltracija), CD4 T limfocita izvan središnjeg živčanog sustava, kao i infiltracija CD4 T aktiviranih limfocita i monocita u središnjim živčanim sustavu, je osnovni pokretač bolesti. Ove stanice su izuzetno ovisne od sinteze purinskih i pirimidinskih nukleozida, molekula neophodnih za normalno odvijanje procesa diobe stanica. Ovim patofiziološkim mehanizmom živčani sustav greškom uništava mijelinsku opnu aksona neuronskih stanica, što ima za posljedicu upalu i odvajanje mijelina od aksona, i pojavu demijelinizacije. 
Ekspresiju antigena klase II glavnog histokompatibilnog kompleksa MHC (engl. main hystocompatibility complex) na ćelijama u predjelu lezije.
Sekreciju hemokina, limfokina i monokina, od strane aktiviranih stanica, bez jasnih znakova infekcije.Dodatni dokazi autoimune patogeneze MS uključuju:  
Imunološke poremećaje u krvi i cerebrospinalnoj tekućini bolesnika oboljelih od MS, posebno selektivna intertektalna humoralna imunološka aktivnost, poremećaje limfocitnih podskupina i veliku aktivnost ativiranih limfocita u krvi i cereprospinalnoj tekućini
Povezanost između MS i određenih alotipova klase II histokompatibilnog kompleksa MHC.
Klinički odgovor bolesnika s MS na imunomodulatornu terapiju. Stanje bolesnika se popravlja na imunosupresivnu, a pogoršava na terapiju interferonom gama IFN, koji stimulira imuni odgovor, 
Sličnosti između MS i eksperimentalnog alergijskog encefalomijelitisa EAE. To je eksperimentalni životinjski model u kojem ponavljane epizode inflamatorne demijelinizacije mogu biti potaknute unošenjem proteina mijelina, poput mijelina baznog proteina, ili proteolipidnog proteina, na osjetljivim životinjama.
Vrlo slično izolaciji oko električnih žica, mijelinska opna je izgrađena od (20%) proteina i (80%) mastii, koje su poznate pod nazivom lipoproteini. Mijelinska opna, osim što ima ulogu zaštite živčanog tkiva, ima i jednu vrlo važnu ulogu omogućavanja vrlo brzog širenja električnog impulsa kroz živčana vlakna. živčani (električni) impuls se širi živčanim vlaknom koje ima neoštećenu mijelinsku opnu veoma velikom brzinom, što osigurava normalnu funkciju živčanog sustava čovjeka. Značaj mijelinske opne se najbolje može uočiti kod novorođenčadi, gdje zbog nepotpunog razvoja i nedovoljne zrelosti živčanog sustava mnogi živci nemaju zrele mijelinske opne pa su njihovi pokreti nezgrapni, ispunjeni trzajima i primjetnom neusklađenošću. 
Kod bolesnika s multiplom sklerozom, živčani sustav greškom uništava mijelinsku opnu aksona, što ima za posljedicu upalu i odvajanje mijelina od aksona, (demijelinizacija). Ovaj postupak se odvija kroz dvije faze:
Prva faza (faza upale) bolesti, karakterizira se ulaskom senzibiliziranih limfocita u živčani sustav i izlučivanjem upalnih faktora.
Druga faza (demijelinizacijska faza) bolesti, nastaje pod uticajem upalnih faktora koji dovode do stimulacije makrofaga, koji svojim djelovanjem dovode do uništavanja mijelinske opne, koja postaje nagrižena (prekinuta), i koju karakterizira pojava neuroloških simptoma.U ranoj fazi bolesti, dalja usporavanja provođenja mogu nastati zbog otoka (edema) tkiva, koji može biti smanjen u ovim fazama, kada se neurološki poremećaji mogu izgubiti usporedno s reapsorpcijom otoka (edema). Određeno vrijeme stanice koje stvaraju mijelin (oligodendrociti) imaju sposobnost obnavljanja oštećene mijelinske opne, zbog čega su neurološki simptomi u početnoj fazi bolesti najčešće prolazni. Obnovljeno, remijelizirano živčano vlakno najčešće normalno provodi živčane impulse, ali u stanjima povišene tjelesne temperature, povišene temperature sredine ili prijemora, prijenos impulsa, najčešće postaje nedovoljan, i kroz živčana vlakna uspješno prolaze samo signali manje frekvencije (učestalosti), što se manifestira pogoršanjem simptoma ili pojavom simptoma koji su prethodili remijelinizaciji. Takva se stanja zovu pseudorelapsi. Kad je progresija bolesti praćena težim stupnjem uništenja mijelinske opne, neurološki deficit (simptomi ili klinički znakovi) ostaju prisutni u istom intenzitetu, ne povlače se, jer zbog trajnih oštećenja ne postoji mogućnost oporavka takvih bolesnika. Česte upalne reakcije na kraju uzrokuju nepopravljivo oštećenje aksona s razvojem trajnih neuroloških simptoma, koji postupno napreduju. Takav razvoj bolesti upućuje na degenerativnu fazu bolesti u kojoj više nema regresije ili oporavka formiranih kliničkih poremećaja.
Ako se demijelinizacija (oštećenje mijelinske opne) odigra u dijelu živčanog sustava koji prenosi informacije između mišića i mozga, tada mogu nastati problemi s pokretljivošću bolesnika. Ako se proces demijelinizacije odvija na živcima koji prenose senzorne informacije mozgu, multiplu sklerozu karakteriziraju poremećaji senzornih funkcija, kao što je vid.
Rani simptomi i znakovi multiple skleroze su obično blagi, zbog kojih oboljela osoba najčešće u početku ne traži medicinsku pomoć niti mišljenje specijalista, a simptomi se povuku, tako da ponekad tek nakon drugog ili nekog od sljedećih napada liječnik od bolesnika saznaje da je pacijent i prije imao tipične početne simptome ove bolesti koji su nestali nakon nekoliko dana.Početni simptomi multiple skleroze često su dupli vid, mješanje crvene i zelene boje ili čak sljepoća na jednom oku. Neobjašnjivi vidni problemi obično se poboljšavaju tek u višim stadijima bolesti. 
Kod većine bolesnika s multiplom sklerozom javlja se i slabost mišića u udovima i problemi s koordinacijom i ravnotežom tijeku bolesti. Umor može biti izazvan fizičkom iscrpljenošću koja se može otkloniti odmaranjem, iako ovaj simptom može poprimiti oblik stalnog umora. Brojni bolesnici imaju simptome kao što su neosjetljivost, svrab kože, trnci, dok drugi mogu osjećati bolove. Teškoće govora, tremor i vrtoglavica su često prisutne tegobe. Oko polovine ljudi s multiplom sklerozom ima kognitivne teškoće poput poremećaja: koncentracije, pažnje, pamćenja, teškoće rasuđivanja i takvi simptomi su često blagi i obično se previđaju  i zanemaruju. Depresija koja je povezana s kognitivnim problemima drugo je zajedničko obilježje oboljelih od multiple skleroze. Oko 10% bolesnika pati od težih psiholoških poremećaja. Kod 60% oboljelih toplina može uzrokovati privremeno pogoršanje mnogih simptoma multiple skleroze. U tim slučajevima smanjenje topline uklanja ove probleme. Zbog toga plivanje može biti dobro za ljude s multiplom sklerozom.
Simptomi  multiple skleroze zavise od lokalizacije promjena i jačine upale mijelinskog omotača neurona. To je razlog zbog čega su simptomi multiple skleroze toliko različiti i zašto ih je teško predvidjeti. Premda mozak i kralježnična moždina imaju velik rezervni kapacitet, mnoga područja upale mijelinskog omotača neće dati nikakve simptome. Na mjestima nestanka mijelinskog omotača nastaju ožiljci koji se nazivaju skleroza, plak ili lezija.Klinički znakovi i simptomi koji se pojavljuju u multiploj sklerozi mogu uzrokovati poremećaje vida, senzorne poremećaje, poremećaje koordinacije pokreta i ravnoteže, poremećaj mokrenja, defekacije i seksualnih funkcija, intelektualnih funkcija itd. Nikada jedan bolesnik nema sve simptome, a neki se simptomi pojavljuju češće u ranoj fazi bolesti, dok simptomi otežanog kretanja, povećanog tonusa mišića u nogama, smetnje mokrenja i nestabilnost u hodu i stajanju češće nastaju u kasnijoj fazi bolesti.

Na putu prema dolje (engl. Breaking Bad), američka je kriminalistička dramska televizijska serija čiji je autor i producent Vince Gilligan. Serija se originalno emitirala na televizijskoj mreži AMC, a trajala je sveukupno pet sezona - od 20. siječnja 2008. do 29. rujna 2013. godine. Radnja serije vrti se oko Waltera Whitea (Bryan Cranston), profesora kemije u srednjoj školi kojem je dijagnosticiran neoperabilni rak pluća. Zajedno sa svojim bivšim učenikom Jessejem Pinkmanom (Aaron Paul), White se okreće svijetu kriminala producirajući i prodavajući kristalizirani metamfetamin, a sve kako bi osigurao financijsku budućnost svoje obitelji prije vlastite smrti. Originalni naslov serije Breaking Bad proizašao je iz južnjačkog govornog izraza koji znači raise hell (u slobodnom prijevodu "uzburkati pakao"). Radnja serije Na putu prema dolje smještena je u Albuquerque (država Novi Meksiko). 
Walterovu obitelj čine njegova supruga Skyler (Anna Gunn) te dvoje djece - Walter Jr. (RJ Mitte) i Holly (Elanor Anne Wenrich). Ostali likovi serije uključuju Skylerinu sestru Marie Schrader (Betsy Brandt) i njezinog muža Hanka (Dean Norris), agenta DEA-e. U jednom trenutku serije Walter unajmljuje odvjetnika Saula Goodmana (Bob Odenkirk) koji ga spaja s privatnim istražiteljem Mikeom Ehrmantrautom (Jonathan Banks) te, u konačnici, s njegovim poslodavcem, a ujedno i narkokraljem Gusom Fringom (Giancarlo Esposito). U posljednjoj sezoni kao jedni od glavnih likova pojavljuju se Todd Alquist (Jesse Plemons) i Lydia Rodarte-Quayle (Laura Fraser).
Na putu prema dolje vrlo učestalo se smatra jednom od najboljih televizijskih serija svih vremena. Do trenutka kada je emitirana posljednja epizoda, serija se nalazila među najgledanijim programima američke kablovske televizije. Osvojila je mnogobrojne nagrade uključujući šesnaest prestižnih televizijskih nagrada Emmy, osam nagrada Satelit, dva Zlatna Globusa, dvije nagrade "Peabody", dvije nagrade Udruženja filmskih kritičara te četiri nagrade Udruženja televizijskih kritičara. Za nastup u seriji Cranston je četiri puta osvojio televizijsku nagradu Emmy u kategoriji najboljeg glavnog glumca; Aaron Paul je osvojio tri Emmyja u kategoriji najboljeg sporednog glumca dok je Anna Gunn osvojila dva Emmyja u kategoriji najbolje sporedne glumice. Godine 2013. serija Na putu prema dolje ušla je u Guinnessovu knjigu rekorda kao kritičarski najbolje ocijenjena serija svih vremena.
Sveukupno su producirane i emitirane 62 epizode serije Na putu prema dolje tijekom pet sezona u vremenskom razdoblju od šest godina. Posljednja, peta sezona serije zbog komercijalnih razloga razdvojena je u dva dijela.
Iako je planirano da prva sezona sadržava devet epizoda, zbog štrajka scenarista 2007./2008. snimljeno je i emitirano samo sedam epizoda. Prva sezona emitirala se u razdoblju od 20. siječnja do 9. ožujka 2008. godine.
Profesoru kemije u srednjoj školi, Walteru Whiteu (Bryan Cranston) dijagnosticiran je neoperabilni i uznapredovali rak pluća. Prilikom vožnje sa šogorom Hankom Schraderom (Dean Norris), koji je ujedno i agent DEA-e, Walter spazi svog bivšeg učenika Jesseja Pinkmana (Aaron Paul) koji upravo bježi iz laboratorija u kojem se proizvodi metamfetamin. Walter kasnije stupi u kontakt s Jessejem te razradi plan u kojem njih dvojica postaju partneri u proizvodnji i distribuciji metamfetamina: Walter će kuhati proizvod, a Jesse će upotrijebiti svoje veze na ulicama kako bi se poboljšala njegova distribucija. Razlozi zbog kojih Walter ulazi u cijeli posao je osiguravanje financijske budućnosti svoje trudne supruge Skyler (Anna Gunn) i sina Waltera Jr-a (koji boluje od cerebralne paralize) te plaćanje iznimno skupog liječenja. Već u prvim danima prodaje Walterovog i Jessejevog iznimno kvalitetnog metamfetamina njih dvojica nailaze na niz problema s lokalnim i već etabliranim dilerima droge. Ipak, Walter nastavlja proizvoditi kvalitetnu drogu koristeći alias "Heisenberg".
Tijekom druge sezone Walter se nastavlja suočavati s nepremostivim medicinskim računima kada je njegovo liječenje od raka u pitanju. Unatoč tome što je imao nekoliko loših iskustava proizvodnje metamfetamina s Jessejem, odlučuje se ponovno udružiti s njim. Njih dvojica nastave proizvoditi drogu, ali uskoro opet zapadnu u probleme. Jessejev prijatelj Badger (Matt L. Jones) biva uhićen uslijed operacije suzbijanja droge. Walter unajmljuje odvjetnika Saula Goodmana (Bob Odenkirk) da pomogne Badgeru. Walter i Jesse u svojem vozilu odlaze u pustinju gdje puna četiri dana provedu proizvodeći metamfetamin. Kasnije Combo, još jedan Jessejev prijatelj i diler, biva ubijen od strane konkurentske bande zbog toga što je ovaj prodavao drogu na njihovom teritoriju. Saul im obojici predloži da pronađu novi model distribucije.
U isto vrijeme Jesse sve više razvija odnos sa svojom stanodavkom Jane Margolis (Krysten Ritter). Jane, koja se nalazi na odvikavanju od droge, uskoro ponovno započne s konzumacijom pa njih dvoje završe na heroinu. Saul Walteru i Jesseju pronalazi novog poslovnog partnera, Gusa Fringa (Giancarlo Esposito) koji je spreman platiti 1,2 milijuna dolara za 17 kilograma metamfetamina. Walter dostavi proizvod Gusu, ali zbog toga propušta rođenje svoje kćerke. Zbog učestale konzumacije droge, Walter ne daje Jesseju njegov financijski dio, ali Jane za to uskoro sazna i započne ucjenjivati Walta. Walt posjećuje Jessejevu kuću i svjedoči Janeinoj smrti (zbog prekomjerne doze droge, Jane se guši u vlastitoj povraćotini dok nadrogirani i nesvjesni Jesse leži pokraj nje), ali ne odlučuje poduzeti apsolutno ništa i pušta ju da umre. Skyler se suočava s Walterom u vezi njegove učestale odsutnosti iz njihovog doma i loših izlika. Uskoro polako počinje shvaćati što se događa i zahtijeva od Waltera da započnu živjeti razdvojeno.
Walter se želi ponovno ujediniti sa svojom obitelji, ali Skyler i dalje sumnja u Walterov drugi život. Walter vjeruje da će smanjiti tenzije između njih dvoje time što će joj otkriti što je cijelo vrijeme radio. Međutim, Skyler je šokirana priznanjem i zatražuje službeni razvod braka. U međuvremenu Gus ponudi Walteru 3 milijuna dolara za tri mjeseca rada u proizvodnji droge. Uz to mu nudi i vrhunski opremljeno postrojenje te genijalnog asistenta u laboratoriju Galea (David Costabile). Jesse, s druge strane, nastavlja samostalno proizvoditi i prodavati svoj metamfetamin, ali ne sluti da ga Hank skupa s DEA-om prati i polako skuplja dokaze pred uhićenje. Hank jedva preživljava pokušaj atentata od strane Tucovih bratića te u procesu uspijeva ubiti jednog, a kritično ozlijediti drugog kojeg kasnije u bolnici ubija Mike.
Jesse prijeti Walteru da će ga prijaviti policiji ako bude uhićen, pa mu Walter ponudi Galeov posao u laboratoriju. Nakon što ga dobije, Jesse započne krasti metamfetamin iz laboratorija i tajno ga prodavati isključivo za sebe. Uskoro se nađe u romantičnoj vezi s djevojkom koju upozna u grupi za rehabilitaciju te saznaje da je njezin mlađi, jedanaestogodišnji brat nagovoren od strane Gusa i njegovih dilera droge da ubije Comba zbog čega se odlučuje na osvetu. Walter pomaže Jesseju u trenutku kada ga Gus pokuša ubiti. Zbog svega toga Gus gubi povjerenje u Waltera i zamoli Galea da preuzme vodstvo nad laboratorijem istovremeno naređujući svojim pristašama da ubiju Waltera i Jesseja. Nakon što ga otmu, Walter zove Jesseja i preko telefona mu naređuje da ubije Galea kako bi prisilio Gusa da ne ubije njih dvojicu.
Jesse slijedi Walterove upute i ubija Galea. Gus odluči njih dvojicu staviti pod strogi nadzor te im također ugroziti prijateljstvo tako što ih stavlja na različite zadatke: dok Walter radi u laboratoriju, Jesse s Mikeom (Jonathan Banks) obavlja razne zadatke koji uključuju prisilno naplaćivanje ili običnu potporu tijekom obavljanja poslova. Odnos Waltera i Jesseja totalno zahladi te uskoro njih dvojica jedan prema drugome postanu i neprijateljski nastrojeni. U međuvremenu Hank, koji se cijelo vrijeme oporavlja od ozljeda koje su mu nanijela braća Salamanco iz prethodne sezone, pronalazi dokaze koji povezuju ubijenog Galea i Gusa. On vjeruje kako je Gus zapravo narkokralj te započne prikupljati dokazni materijal. Gus uskoro saznaje za blisku povezanost Hanka i Waltera te shvaća da bi zbog toga cijela operacija mogla biti ugrožena. Gus daje otkaz Walteru i govori mu da će Hank biti ubijen. Također ga upozorava da će mu ubiti cijelu obitelj ako se Walter na bilo koji način bude upleo u njegove planove. U tom trenutku Jesse i Walter stavljaju na stranu sve svoje nesuglasice i odluče ubiti Gusa, pritom nagovorivši bivšeg člana kartela Hectora Salamancu da detonira bombu samoubojicu. Ovaj to i čini te pritom ubija sebe, Gusa i Tyrusa, Gusovog pristašu. Walter i Jesse nakon toga uništavaju laboratorij, a Walter u telefonskom razgovoru objavljuje svojoj supruzi da je "pobijedio".
Nakon smrti Gusa Fringa, Walter se udružuje u partnerstvo sa Jessejem i Mikeom. Mike obavlja kompletni poslovni dio operacije, dok Walter i Jesse rade s ekipom koja raskužava domove i u napuštenim kućama kuhaju metamfetamin. Hank i DEA uskoro otkrivaju identitet devetero zatvorenika i jednog odvjetnika s kriminalnom povezanošću s Mikeom. Walter ubija Mikea, ali se pribojava da će doušnici otkriti njegovu operaciju budući im Mike više ne može plaćati za njihovu šutnju. Zbog toga unajmljuje Jacka Welkera, vođu arijske bande kako bi ubio svih deset doušnika iz zatvora. Walterov biznis nastavlja neometano cvasti sve do trenutka dok se on ne odluči povući u mirovinu nakon zarade 80 milijuna dolara koje Skyler čuva u zatvorenom skladištu.
Prilikom zajedničkog ručka u kući obitelji White, Hank slučajno otkriva jednu od Walterovih knjiga s posvetom Galea Boettichera. U tom trenutku Hank shvaća da je Walter famozni "Heisenberg" te tajno započne provoditi istragu. Sklapa savezništvo sa Jessejem, koji sada ne može smisliti Waltera zbog svih njegovih zločina. Ostavljen bez opcije, Walter zakapa sav novac u pustinju To'Hajilee te ponovno unajmljuje Jacka, ovaj put da ubije Jesseja. Walter se pokušava suočiti s Jessejem u pustinji, ali ga Hank hvata u zamku i uhićuje. Međutim, u istom trenutku dolazi Welkerova banda i slijedi krvavi i snažni obračun u kojem Jack ubija Hanka bez obzira na Walterove molbe da to ne učini. Jesse je uhvaćen i prisiljen proizvoditi metamfetamin poput roba. Prije nego što odu, Jack i njegova banda uzmu veliku količinu Walterovog novca, ostavivši mu 11 milijuna dolara kao znak dobre volje.
Skyler i Walter Jr. su šokirani vijestima o Hankovoj smrti i smatraju Waltera odgovornim. Odbijaju napustiti Albuquerque s Walterom te umjesto toga kontaktiraju policiju. Sljedećih nekoliko mjeseci Walter provodi skrivajući se u kolibi u državi New Hampshire dok se istovremeno bori s rakom. Vraća se u Novi Meksiko kako bi po posljednji put posjetio obitelj te kako bi se osvetio Jacku. S bivšim partnerima Elliotom i Gretchen dogovara sve detalje u vezi proslijeđivanja 9 milijuna dolara njegovoj djeci. Kasnije iste večeri, Walter sa strojnicom ubija sve pripadnike Jackove bande u njihovom postrojenju te oslobađa Jesseja koji uspijeva pobjeći netom prije dolaska policije. Na kraju Walter shvaća da je smrtno ranjen te polako podliježe ozljedama dok se u daljini čuje zvuk policijskih sirena.
Bryan Cranston kao Walter White - profesor kemije kojem je dijagnosticiran neoperabilan rak pluća zbog čega započinje proizvoditi metamfetamin kako bi osigurao financijsku budućnost svoje obitelji. Kako njegov posao napreduje, Walter stječe notornu reputaciju pod pseudonimom "Heisenberg". Cranston je u jednom intervjuu izjavio da je, premda je uživao raditi komediju, odlučio da bi se trebao posvetiti radu na nečem potpuno drugačijem. Nadodao je: "Međutim, smatram da svaka dobra drama ima određenih humorističnih elemenata u sebi, zbog toga što publici na neki način moraš razbiti napetost kada je to potrebno te ju ponovno graditi iz početka. Walt White nema pojma da je ponekad izrazito humorističan, ali ja kao glumac prepoznajem te komične trenutke i prilike."
Anna Gunn kao Skyler White - Walterova supruga koja je prije njegove dijagnoze ostala trudna s njihovim drugim djetetom te koja kako serija odmiče postaje sve sumnjičavija u vezi Walterove nagle promjene u ponašanju. Glumica Gunn gleda na Skyler kao na "osobu koja čvrsto stoji na zemlji, mentalno jaku, inteligentnu i ambicioznu". Također napominje kako je njezina utihnula spisateljska karijera najvjerojatnije njezin najveći san: "Vjerujem da ona duboko u sebi žudi za tim da bude umjetnica te da bude kreativna i produktivna."
Aaron Paul kao Jesse Pinkman - Walterov partner u proizvodnji metamfetamina i bivši učenik. Glumac Paul na Jesseja gleda kao na smiješnog klinca: "On je izgubljena duša - ne mislim da je loš, samo da se spetljao s krivim društvom". Glumac detaljnije opisuje pozadinu lika: "On ne dolazi iz problematične obitelji u kojoj je bilo nasilja i alkoholizma. Međutim, možda se naprosto nije mogao poistovijetiti sa svojim ocem, možda je njegov otac bio prestrog ili preobičan za Jesseja."
Dean Norris kao Hank Schrader - Marijin suprug, Walterov i Skylerin šogor te agent DEA-e. U početku serije, Hank je trebao biti lik koji služi za opuštanje i humor (tzv. comic relief). Glumac Norris koji je u nekoliko televizijskih serija i filmova glumio policajce je izjavio: "Toliko puta sam do sada glumio policajce i razgovarao s brojnim savjetnicima i stručnjacima da sam se brzo uklopio. Slučajnost ili ne, jedan od mojih najboljih prijatelja iz djetinjstva postao je policajac u Chicagu, a u Los Angelesu imam drugog jako dobrog prijatelja koji je šerif. Tako da sam bio upoznat sa svim aspektima tog posla."
Betsy Brandt kao Marie Schrader - Skylerina sestra i Hankova supruga, ujedno i kleptomanka. Brandt opisuje Marie kao "neugodnu kuju", ali također je nadodala da je ona puno više od toga: "Kako vrijeme odmiče mislim da ona postaje sve kompleksnija. Sve se uvijek vrti oko nje."
RJ Mitte kao Walter White, Jr. - sin Waltera i Skyler koji ima cerebralnu paralizu. Nakon što Walter prizna obitelji da boluje od raka, White Jr. započinje s problematičnim ponašanjem. Poput lika, glumac Mitte također boluje od cerebralne paralize, ali u blažem obliku. Mitte je izjavio da se morao odreći terapije kako bi uvjerljivo dočarao svoj lik pa je ostajao budan do kasno u noć vježbajući mucanje te hodanje uz pomoć štaka.
Bob Odenkirk kao Saul Goodman (sporedni lik u drugoj sezoni, glavni lik od treće sezone) - pokvareni, priprosti odvjetnik Waltera i Jesseja. Odenkirk je inspiraciju za Goodmana pronašao u filmskom producentu Robertu Evansu: "Razmišljao sam o njemu zbog toga što sam na CD-u slušao njegovu autobiografiju The Kid Stays in the Picture. On konstantno mijenja svoj ritam i način govora te stavlja naglasak na zanimljive riječi. Kada vježbam scene samostalno, trudim se raditi imitaciju Roberta Evansa. A kada ju nađem, onda dođem pred kamere i budem Saul."
Giancarlo Esposito kao Gustavo "Gus" Fring (sporedni lik u drugoj, glavni lik u trećoj i četvrtoj sezoni) - čileanski visoko-pozicionirani distributer droge kojem kao paravan služi lanac restorana brze hrane imena Los Pollos Hermanos. Esposito je izjavio da je za treću sezonu u svoj lik inkorporirao treninge yoge: "Gus je najveći cooler koji je ikada hodao Zemljom. Sjetim se Eddieja Olmosa iz serije Poroci Miamija - on je bio praktički mrtav, jedva je disao. Dok sam ga gledao razmišljao sam kako je moguće da tako smiren frajer stoji usred svog tog meteža? Lik Gusa mi je omogućio taj nivo fleksibilnosti i relaksacije - ne zato što on ima ultimativnu moć i što zna da u bilo kojem trenutku može bilo kome oduzeti život. Već zbog samopouzdanja."
Jonathan Banks kao Mike Ehrmantraut (sporedni lik u drugoj, glavni lik od treće sezone) - Gusov zaposlenik kao "čistač" i ubojica, ali koji također radi i za Saula kao privatni istražitelj. Lik Mikea često je uspoređivan s likom Vuka Harveyja Keitela iz filma Pakleni šund, ali je Banks izjavio da ga ne pokušava imitirati: "Odmah sam tog lika pokušao izbaciti iz glave da budem iskren. Njegova radionica nije moja radionica. Ali kada razmišljate o svijetu morate posumnjati da se u njemu nalazi jako puno čistača, bez obzira radi li se o onima koje zapošljava vlada ili privatni ugovaratelji."
Laura Fraser kao Lydia Rodarte-Quayle (sporedni lik u prvoj polovici pete sezone te glavni lik u njezinoj drugoj polovici) - visoko-pozicionirana zaposlenica kompanije Madrigal Electomotive te bivša suradnica Gusa Fringa. Nevoljko započinje opskrbljivati Waltera i Jesseja s metilaminom te pomaže Waltu u proširenju njegovog biznisa van američkog kontinenta.
Jesse Plemons kao Todd Alquist (sporedni lik u prvoj polovici pete sezone te glavni lik u njezinoj drugoj polovici) - zaposlenik tvrtke Vamonos Pest Control koji postaje Walterov i Jessejev suradnik.
Steven Michael Quezada kao Steven "Gomie" Gomez - Hankov partner u DEA-i i najbolji prijatelj koji mu pomaže u lociranju i saznavanju pravog identiteta Heisenberga. U komičnim situacijama između njih dvojice, Gomez je uvijek onaj koji ostaje "ozbiljan".
Matt L. Jones kao Brandon "Badger" Mayhew - Jessejev zaglupljeni prijatelj i ovisnik o drogi čiji lik u seriji učestalo služi za komične elemente.
Rodney Rush kao Christian "Combo" Ortega - Jessejev prijatelj i ovisnik o drogi.
Jessica Hecht i Adam Godley kao Gretchen i Elliot Schwartz - vlasnici tvrtke Gray Matter, kompanije koju su osnovali skupa s Walterom, a koji je napustio tvrtku netom prije njezinog procvata. Walt je bio zaljubljen u Gretchen, a neuzvraćena ljubav je jedan od razloga njegova odlaska iz tvrtke.
Raymond Cruz kao Tuco Salamanca - psihopatski meksički narkokralj koji postaje distributer Walterovog i Jessejevog metamfetamina.
Mark Margolis kao Hector Salamanca - bivši visokopozicionirani član kartela Juarez koji je zbog moždanog udara vezan za invalidska kolica i ne može govoriti pa komunicira isključivo uz pomoć zvonca. Ujedno je Tucov, Marcov i Leonelov ujak.
Christopher Cousins kao Ted Beneke - predsjednik tvrtke Beneke Fabricators gdje je Skyler zaposlena, ujedno i njezin nadređeni, a koji zapadne u financijske probleme iz kojih ga Skyler pokušava izbaviti.
Krysten Ritter kao Jane Margolis - Jessejeva stanodavka i djevojka, ujedno na odvikavanju od droge.
John de Lancie kao Donald Margolis - otac Jane Margolis, kontrolor leta koji uzrokuje sudar zrakoplova uslijed nemogućnosti nošenja sa smrti kćerke.
David Costabile kao Gale Boetticher - kemičar kojeg unajmljuje Gus Fring kako bi ovaj radio uz Waltera i upijao njegovo znanje.
Daniel Moncada i Luis Moncada kao Leonel i Marco Salamanca - dvojica nemilosrdnih plaćenih ubojica koji rade za kartel Juarez, a koji su također bratići Tuca Salamance i nećaci Hectora Salamance.
Emily Rios kao Andrea Cantillo - Jessejeva druga djevojka, koja se također nalazi na odvikavanju. Majka je mladom sinu imena Brock.
Jeremiah Bitsui kao Victor - odani Gusov zaposlenik koji skupa s Mikeom odrađuje prljave poslove.
Ray Campbell kao Tyrus Kitt - Gusov zaposlenik koji radi s Mikeom tijekom četvrte sezone serije.
Lavell Crawford kao Huell Babineaux - Saulov tjelohranitelj koji također riješava i Walterove probleme kada se za to ukaže potreba.
Bill Burr kao Patrick Kuby - unajmljeni prevarant koji ponekad radi za Saula, a koji se bavi raznim poslovima koji uključuju verbalno zastraživanje, prisilu i krivo navođenje.
Autor serije Na putu prema dolje je Vince Gilligan koji je nekoliko godina proveo kao scenarist Foxove popularne serije Dosjei X. Gilligan je želio kreirati seriju u kojoj glavni protagonist postaje antagonist: "Povijesno gledajući televizijske serije su dobre u portretiranju likova koji su uglavnom isti pa sama serija može trajati godinama, čak i desetljećima. Kada sam to shvatio sljedeći logičan korak mi je bio kako napraviti seriju u kojoj je jedan od glavnih motiva promjena?" Gilligan je nadodao da je njegov primarni cilj s Walterom Whiteom bio pretvoriti ga od gospodina Chipsa (lik iz filma Zbogom gospodine Chips) u Tonyja Montanu (lik iz filma Lice s ožiljkom).Originalni naslov serije Breaking Bad proizašao je iz južnjačkog govornog izraza koji znači raising hell (u slobodnom prijevodu "uzburkati pakao"), a Gilligan ga je izabrao kako bi njime opisao Walterovu transformaciju. Prema mišljenju urednice zabavne rubrike časopisa Time Lily Rothman, sam izraz ima puno šire značenje i zapravo se radi o staroj frazi koja "označava puno gore nasilje od 'uzburkanog pakla'. Te dvije riječi sadržavaju široki dijapazon nijansi: to break bad može značiti "postati ludim", "prkositi autoritetu", "kršiti zakon", ali također može značiti i biti verbalno "ratoboran odnosno prijeteći"; a kada ga slijedi prefiks on može značiti i biti "potpuno dominantan ili poniziti drugoga".Ideju za seriju Gilligan je osmislio tijekom razgovora sa svojim kolegom scenaristom Thomasom Schnauzom u kojem su pričali o tome kako su trenutno nezaposleni te se šalili na vlastiti račun u vezi pronalaska izlaza iz njihove situacije kreiranjem "laboratorija za proizvodnju metamfetamina u prikolici te vožnjom po zemlji kuhajući drogu i zarađujući novac." Prije nego je serija završila s emitiranjem Gilligan je izjavio da je Waltera Whitea bilo dosta teško pisati budući je lik izrazito mračan i moralno upitan: "Serija će mi svakako nedostajati kada završi, ali na jednoj razini bit će to i olakšanje zbog toga što mi Walt više neće biti u glavi." Kako je serija odmicala, Gilligan i ostatak scenarističkog osoblja činili su Waltera izrazito nesimpatičnim likom. Tijekom trajanja serije Gilligan je u jednom intervjuu rekao: "Walter od protagonista postaje antagonist. Želimo da se ljudi zapitaju za koga navijaju u priči i zašto." Cranston je tijekom četvrte sezone izjavio: "Mislim da je Walt do sada shvatio da je bolje biti onaj koji proganja nego onaj kojeg proganjaju. On je na sigurnom putu da postane zastrašujuć lik."Dok je prezentirao premisu serije raznim studijima, Gilligan je postao obeshrabren kad je saznao da na televiziji već postoji serija slične radnje - Trava. Premda su ga producenti uvjeravali da je njegova serija i dalje puno drugačija te da postoji mogućnost da postane uspješna, Gilligan je kasnije priznao da ne bi uopće krenuo predstavljati vlastiti uradak da je prije toga znao da Trava već postoji.
Za prvu sezonu televizijska mreža AMC naručila je devet epizoda (uključujući i pilot), ali je štrajk scenarista 2007./08. ograničio produkciju na sedam nastavaka. U prvotnim verzijama scenarija, mjesto radnje serije bilo je Riverside (država Kalifornija), ali na prijedlog kompanije Sony sve je premješteno u Albuquerque (država Novi Meksiko) zbog financijske uštede. Kada je Gilligan shvatio da promjena mjesta radnje znači da će u kadrovima usmjerenima prema istoku "morati konstantno izbjegavati gorje Sandiju" kompletna produkcija i radnja serije premješteni su na tu lokaciju. Cijela serija snimljena je na 35mm filmu uz upotrebu digitalnih kamera u situacijama kada su se snimali kadrovi iz točno određenih kuteva ili kadrovi iz pozicije promatrača (tzv. POV - point of view). Svaka epizoda serije Na putu prema dolje navodno je koštala 3 milijuna dolara, puno više od uobičajene cijene epizode serije kablovske televizije.U srpnju 2011. godine autor Vince Gilligan izjavio je da namjerava okončati seriju s petom sezonom. Ranog kolovoza iste godine između televizijske mreže AMC i tvrtke Sony Pictures Television započeli su pregovori oko produkcije pete i najvjerojatnije posljednje sezone serije. AMC je predložila skraćenu petu sezonu (šest do osam epizoda, umjesto uobičajenih trinaest) kako bi se smanjili financijski troškovi, ali su producenti tu ideju odbili. Nakon toga je Sony pristupio drugim kablovskim televizijama oko mogućnosti preuzimanja cijele produkcije uslijed nemogućnosti dogovora s AMC-om. Dana 14. kolovoza serija je službeno obnovljena za petu i posljednju sezonu koja se sastojala od 16 epizoda.
Autor serije Na putu prema dolje Vince Gilligan dao je ulogu Waltera Whitea Bryanu Cranstonu zbog toga što su njih dvojica zajedno već radili na epizodi znanstveno-fantastične serije Dosjei-X u kojoj je Gilligan bio jedan od scenarista. U navedenoj epizodi naslova Drive (drugi nastavak šeste sezone serije) Cranston glumi Patricka Crumpa, antisemita koji boluje od smrtonosne bolesti te kao taoca uzima glavnog protagonista serije Foxa Muldera (David Duchovny). Gilligan je izjavio da lik Whitea treba istovremeno biti gnjusan i simpatičan te da je "Bryan jedini glumac koji može izvesti taj trik. A definitivno se radi o triku. Nemam pojma kako mu to uspijeva." Tadašnji voditelji produkcije AMC-a bili su izrazito rezervirani prema odabiru glavnog glumca poznavajući Cranstona jedino iz humoristične serije Malcolm u sredini pa su se upustili u razgovore s Johnom Cusackom i Matthewom Broderickom te im ponudili ulogu Whitea. Kada su oba glumca odbila, producenti su prihvatili Cranstona nakon što su pogledali spomenutu epizodu Dosjea-X.Sam glumac Cranston napravio je znatan doprinos formaciji i razvoju karaktera Waltera Whitea. Iako je Gilligan tijekom ranog razvoja serije većinu Walterove prošlosti ostavio neobjašnjenom, glumac je sam napisao vlastitu povijest svog lika. Na početku serije Cranston se udebljao 5 kilograma kako bi fizička propast lika bila što uvjerljivija, a također je i dijelove svoje prirodno crvene kose obojao u smeđe. Blisko je surađivao s kostimografkinjom Katheleen Detoro pa je White uglavnom nosio odjeću neutralno zelene i smeđe boje kako bi sam lik učinio blijedim i nezanimljivim, a u dogovoru sa šminkericom Friedom Valenzuelom pustio je brkove koje je kasnije opisao "impotentnima" koji liče na "mrtvu gusjenicu". Cranston je konstantno upozoravao na elemente u scenarijima oko kojih se nije slagao (pogotovo kada je razvoj njegovog lika bio u pitanju), a u nekim trenucima išao je toliko daleko da je zvao Gilligana kada nije mogao pronaći kompromis sa scenaristima serije. Izjavio je da je u načinu kako se White fizički drži inspiraciju pronašao u svom ocu: "Uvijek pomalo pogrbljeno, nikad uspravno, kao da se težina cijelog svijeta obrušila na ramena tog čovjeka". U kontrastu s njegovim likom, mnogi su za vrijeme snimanja serije izjavili da je glumac Cranston izrazito zabavan, a kolega Aaron Paul išao je toliko daleko da ga je opisao kao "dijete zarobljeno u tijelu muškarca".Gilligan je prvotno zamislio da lik Jesseja Pinkmana kojeg u seriji tumači Aaron Paul na kraju prve sezone bude ubijen uslijed propalog drogeraškog dogovora, a sve kako bi Waltera Whitea započela mučiti grižnja savjest. Međutim, Gilligan je već do druge epizode serije bio impresioniran Paulovom performansom te je izjavio da bi "ubiti Jesseja bila pogreška epskih proporcija".
Donna Nelson, profesorica organske kemije na sveučilištu u Oklahomi provjeravala je scenarije i predlagala određene dijaloge. Također je slagala kemijske strukture i pisala kemijske jednadžbe koje su korištene u seriji. Autor serije Vince Gilligan je izjavio: "Dr. Donna Nelson nas je kontaktirala i rekla da joj se serija zbilja sviđa te da će nam izaći u susret ako će nam ikada zatrebati pomoć u vezi kemije. Bila je odličan savjetnik. Kad god nam je trebala pomoć, bez obzira radilo se o kemiji, inženjerstvu ili fizici - obratili smo joj se. Pokušavamo biti maksimalno točni u svemu što radimo. Na setu ne postoji osoba koja puno radno vrijeme radi kao savjetnik, ali prije nego što se upustimo u snimanje određenih scena konzultiramo se sa stručnjacima." Također je nadodao: "U početku serije Walter White razgovara sa svojim učenicima pa sam taj dio dijaloga mogao spustiti na određeni nivo, ali kada je priča postala kompliciranijom trebala mi je pomoć pravih kemičara". Prema Gilliganu, Nelsonica "provjerava scenarije i pazi da su dijalozi u kojima se spominje kemija ispravni i recentni. Za seriju također koristimo i kemičara iz Dallasa koji radi za Agenciju za suzbijanje droge (tzv. DEA), a koji nam je bio od velike pomoći".Jedan od najvažnijih zapleta u seriji je kristalni metamfetamin kojeg Walter "kuha", a koji ima vrlo dugačke kristale, izrazito je čist te, svojoj čistoći unatoč, ima jaku plavu boju. Istinski čist kristalni metamfetamin u stvarnosti bi bio prozirne ili bijele boje. Međutim, unatoč tome u seriji je istaknuto da su pripadnici konkurencije koji se također bave proizvodnjom metamfetamina bojali svoj proizvod u plavo kako bi prevarili mušterije da pomisle da je riječ o Walterovoj visoko-kvalitetnoj drogi.
U članku Die Chemie bei Breaking Bad autori Tunga Salthammer i Falk Harnish lamentiraju o vjerodostojnosti kemije prikazane u određenim scenama. Prema mišljenju njih dvoje, kemija je u seriji prikazana isključivo kao znanost proizvodnje bez pretjeranog objašnjavanja o analitičkim metodama koje se koriste. S druge strane, ozbiljne znanstvene teme ubačene su u dijaloge kako bi se gledateljima na taj način objasnila izuzetno važna uloga kemije u cijeloj priči.
Od druge sezone nadalje Michael Slovis bio je glavni fotograf serije, a za svoj je rad prikupio hvalospjeve kritike i filmske struke. Kritičari su izrazito hvalili odvažan vizualni stil serije. Premda su autor Vince Gilligan i fotograf Slovis željeli seriju snimati u cinemascopeu, tvrtka Sony i televizijska mreža AMC nisu im odobrili navedeno. Gilligan je spominjao western filmove redatelja Sergiea Leonea kao referencu na izgled serije. Za svoj fotografski rad, Solvis je zaradio četiri nominacije za prestižnu televizijsku nagradu Emmy u kategoriji najbolje fotografije za dramsku seriju.Kelley Dixon je bila jedna od glavnih montažerki serije, a montirala je većinu tzv. "metamfetaminskih montaža". Za navedene montaže koristila je tehnike preskakanja kadrova te ubrzavanja odnosno usporavanja kadrova po potrebi. Za svoj rad na seriji primila je šest nominacija za prestižnu televizijsku nagradu Emmy u kategoriji najbolje montirane dramske serije, a jednu je i osvojila 2013. godine.
U intervjuu za New York Times, autor Vince Gilligan izjavio je da je jedna od najvažnijih poruka serije ta da "djela imaju svoje posljedice". Detaljno je pokušao objasniti filozofiju same serije:
"Ako je religija djelo čovjeka i ničega više, u tom slučaju mi se čini da ona predstavlja čovjekovu želju da krivci budu kažnjeni. Mrzim misliti o Idiju Aminu koji je nakon svega što je učinio pobjegao u Saudijsku Arabiju gdje je živio posljednjih 25 godina svog života. To me izuzetno boli. Smatram da mora postojati određeno biblijsko pokajanje ili pravda ili nešto slično. Volim vjerovati da postoji zaslužena kazna, da karma u nekom trenutku uzvrati udarac, čak i ako do toga trebamo čekati godinama i desetljećima. Moja djevojka ima tu svoju filozofiju koja mi se jako sviđa: 'Želim vjerovati da postoji raj. Ali odbijam vjerovati da ne postoji pakao.'
U članku u kojem se serija uspoređuje sa serijama Obitelj Soprano, Momci s Madisona i Žica, autor Chuck Klosterman je istaknuo da je Na putu prema dolje "temeljena na neugodnoj premisi da postoji nepobitna razlika između onoga što je ispravno i onoga što nije te da je riječ o jedinoj seriji u kojoj likovi imaju stvarnu kontrolu nad izborom kakvim životima žele živjeti." Klosterman nadodaje da je centralno pitanje serije "što je to što čovjeka čini 'lošim' - jesu li to njegova djela, motivi ili pak njegove svjesne odluke da bude loša osoba?" U istom članku Klosterman zaključuje da su u svijetu serije Na putu prema dolje "dobrota i zlo komplicirani izbori, odnosno da nisu različiti od ničega drugoga."Ross Douthat iz New York Timesa, u odgovoru na Klostermanov članak, uspoređuje serije Na putu prema dolje i "Obitelj Soprano" ističući da su obje serije "moralne drame". Douthat nadodaje da Walter White i Tony Soprano "predstavljaju odraz problema kao što su zlo, prokletstvo i slobodna volja". Walter je čovjek koji "namjerno napušta svjetlost i odlazi u tamu" dok je Tony "netko tko je rođen i odrastao u tami" te koji uporno "odbija mnoštvo prilika da se izvuče prema svjetlu".
Kroz cijelo svoje trajanje, serija se bavi istraživanjem veza glavnih likova prema njihovim obiteljima. Walt svoju odluku o početku proizvodnje metamfetamina i postanku kriminalcem brani željom da zbrine svoju obitelj. U trećoj sezoni on pokušava izaći iz posla zbog toga što mu Skyler prijeti napuštanjem. Gus ga nagovara da ostane govoreći mu da je posao svakog muškarca da brine o svojoj obitelji, premda ga ista ne voli. U posljednjoj epizodi serije, međutim, Walt konačno priznaje Skyler da je njegova glavna motivacija za sve što je radio bila vlastiti interes, unatoč činjenici da je za nju i njihovu djecu u tajnosti osigurao 9,72 milijuna dolara. Jessejevu usamljenost u ranijim sezonama serije moglo bi se djelomično objasniti kroz odluku njegovih roditelja da ga izbace iz kuće zbog problema s konzumacijom droge. Upravo ta odvojenost od roditelja približava ga Jane čiji joj otac non-stop prigovara za njezino drogiranje. Kada se Walt susretne s Janeinim ocem, on o Jesseju priča kao o svom nećaku te priznaje da ne može doprijeti do njega. Janein otac mu odgovara da mora nastaviti pokušavati, jer smatra da se od obitelji ne smije odustati zbog toga što ništa drugo niti ne postoji u čovjekovom životu. Janeina smrt na kraju druge sezone, a koju Walter namjerno nije spriječio, glavni je razlog zbog čega njezin otac kao kontrolor leta uzrokuje sudar zrakoplova. 
Čak i puno "čvršći" likovi u seriji (odnosno likovi koji ne podliježu olako emocijama) održavaju veze sa svojim obiteljima. U drugoj sezoni Tuco Salamanca provodi vrijeme njegujući svog fizički onesposobljenog ujaka Hectora. Kada Hank ubije Tuca, njegovi rođaci se zaklinju na osvetu. Njihova, pak, djela detaljno su objašnjena kroz upotrebu flashback scene u kojoj im Hector objašnjava da je "obitelj sve". Franšiza brze prehrane Los Pollos Hermanos Gustava Fringa u prijevodu znači "Pileća Braća" (eng. The Chicken Brothers). Naziv je direktna aluzija na činjenicu da su franšizu pokrenuli Gus i Max, čovjek s kojim je Gus očito imao vrlo blisku povezanost. Kada Hector Salamanca ubije Maxa, Gus se zaklinje uništiti kompletnu Hectorovu obitelj. U prvom dijelu pete sezone objašnjeno je da razlozi zbog čega se Mike Ehrmantraut nalazi u tom poslu leže u njegovoj želji da osigura budućnost svoje unuke, a u jednoj od posljednjih scena vidimo ga kako se nalazi u nedoumici treba li ostaviti unuku samu u parku i pobjeći, nakon što dobije dojavu da ga policija dolazi uhititi. Tijekom drugog dijela pete sezone, arijevac Jack Welker upozorava da treba "biti odan obitelji" te ne ubija Walta na molbu svoga nećaka Todda Alquista koji gaji strahovito poštovanje prema Walteru. Kasnije, Lydia Rodarte-Quayle opetovano moli Mikea da ju ostavi u stanu kako bi ju njezina kćerka mogla pronaći i tako ne pomisliti da ju je majka napustila, ako ju ovaj odluči ubiti. Poput Waltera i Mikea, i Lydia se nalazi u poslu s drogom kako bi skrbila za svoju kćerku, a glumica Laura Fraser je u jednom intervjuu izjavila da je Lydijina kćerka važna zbog toga što "Lydia na taj način opravdava sve ono što je od sebe učinila".
Jedan od glavnih motiva u drugoj sezoni serije je prikaz oštećenog plišanog medvjedića i oka koje mu nedostaje. Plišani medvjedić prvi puta se pojavljuje na kraju glazbenog spota "Fallacies" Jessejevog benda "TwaughtHammer", a koji je objavljen kao webizoda u veljači 2009. godine prije početka emitiranja druge sezone. Plišani medvjedić također se može vidjeti i na zidnom muralu u Janeinoj sobi tijekom posljednje epizode druge sezone čime se još više pojačava veza između sudara zrakoplova i same Jane. U sveukupno četiri epizode druge sezone plišani medvjedić je prikazan u tzv. flashforwardima, a kada se imena tih epizoda spoje otkriva se rečenica: "Seven Thirty-Seven down over ABQ" (u slobodnom prijevodu Let 737 pao iznad Albuquerqueja). Sve scene radnjom smještene unaprijed (tzv. flashforwardi) snimljene su u crno-bijeloj tehnici, osim iznimke koju predstavlja ružičasti plišani medvjedić, a čemu se željelo odati priznanje filmu Schindlerova lista koji je također snimljen kao crno-bijeli film izuzev jedne scene u kojoj djevojčica hoda getom noseći crveni kaputić. Na kraju sezone Walter indirektno izaziva sudar dvaju zrakoplova iznad njegovog grada; tada se otkriva da je ružičasti plišani medvjedić ispao iz jednog od dva zrakoplova te završio u bazenu obitelji White. Vince Gilligan izjavio je da je zrakoplovna nesreća pokušaj vizualizacije "odvratne bijede u koju je Walt zavezao sve one koje voli" te da je riječ o "Božjoj presudi".U prvoj epizodi treće sezone Walt pronalazi oko koje nedostaje plišanom medvjediću u filteru bazena. Televizijski kritičar Myles McNutt proglasio je navedenu scenu "simbolom štete za koju se Walter osjeća odgovornim", a The A.V. Club komentirao je da tom scenom "ružičasti medvjedić nastavlja optuživati". Obožavatelji i kritičari uspoređivali su lice ružičastog medvjedića sa scenom lica Gusa Fringa na samom kraju četvrte sezone serije.Dana 29. rujna 2013. godine plišani ružičasti medvjedić skupa s ostalim predmetima iz serije prodan je na aukciji održanoj na dan emitiranja posljednje epizode.
Ime Waltera Whitea podsjeća na ime pjesnika Walta Whitmana. U seriji Gale Boetticher daje Waltu kopiju Whitmanove zbirke pjesama Vlati trave. Prije nego mu je pokloni, Boetticher recitira pjesmu "When I Heard the Learn'd Astronomer". U epizodi naziva Bullet Points, Hank pronalazi inicijale W.W. napisane u Boetticherovim bilješkama te se s Waltom šali da su to njegovi inicijali, premda ga Walt uvjerava da se vjerojatno odnose na Whitmana.
U epizodi naziva Hazard Pay dok posprema svoju spavaću sobu Walt pronalazi kopiju knjige Vlati trave, kratko se nasmije te ju započne čitati. Sve to događa se u trenutku dok se sam Walt nalazi na vrhuncu svog života kada osjeća da sve sjeda na svoje mjesto i da mu sve polazi za rukom. Pjesma u knjizi naziva "Song to Myself" (u slobodnom prijevodu Pjesma samome sebi) temeljena je na jednom od takvih osjećaja te produbljuje vezu između Waltovog života i Whitmanove poezije. Posljednja epizoda prvog dijela pete sezone naziva Gliding Over All naslovljena je prema 271. pjesmi knjige Vlati trave. U epizodi Hank pronalazi knjigu u Waltovoj kupaonici te ju otvara gdje na koricama s unutarnje strane pronalazi rukom napisanu posvetu: "Mom drugom omiljenom W.W.-u. Čast je raditi s tobom. S ljubavlju, G.B.". Nakon što pročita posvetu, Hank vidno ostaje u šoku, konačno shvaćajući istinu o Walteru. Istovremeno tom scenom napravljen je i uvod u drugi dio pete sezone, ujedno i završno poglavlje cijele serije.
Serija Na putu prema dolje pobrala je hvalospjeve televizijskih kritičara diljem svijeta, a od strane mnogih proglašena je kao jedna od najboljih serija svih vremena. Na popularnoj internetskoj stranici Metacritic koja se bavi prikupljanjem filmskih i televizijskih kritika, prva sezona ima prosječnu ocjenu 73/100, druga 85/100, treća 89/100, četvrta 96/100, a peta 99/100. Američki filmski institut seriju je redovito stavljao među deset najboljih serija 2008., 2010., 2011., 2012. i 2013. godine. Godine 2013. časopis TV Guide postavio ju je na deveto mjesto svoje liste najboljih televizijskih serija u povijesti. Do kraja svog emitiranja, serija je bila jedan od najgledanijih programa američke kablovske televizije uz napomenu da se gledanost između četvrte i pete sezone emitiranja doslovno udvostručila. Godine 2016. popularni magazin Rolling Stone seriju Na putu prema dolje stavio je na treće mjesto svoje liste "stotinu najboljih televizijskih serija svih vremena".Prva sezona serije dobila je pozitivne ocjene filmske struke. Kritičarka New York Posta, Linda Stasi, hvalila je seriju, a pogotovo glumačke izvedbe Cranstona i Paula uz napomenu: "Zadivljujuće je koliko su Cranston i Paul dobri. Voljela bih reći da su pronašli savršenu kemiju, ali sram me je svesti kritiku na tako površnu ocjenu." Robert Bianco iz USA Today također je hvalio Cranstona i Paula uz objašnjenje: "U seriji je prisutan humor, pogotovo u Waltovim nastojanjima da sve objasni školskom logikom, dok je Paul fascinantan u ulozi poluidiota. Ali čak su i njihove zajedničke scene pune napetosti, pogotovo u onim trenucima kada otkrivaju da je ubiti nekoga - čak i u samoobrani - mračan i prljav posao".Druga sezona serije također je pobrala hvalospjeve. Kritičar časopisa Entertainment Weekly Ken Tucker napisao je: "Serija je fantastična i svježa metafora za sredovječnu krizu: bili su potrebni rak pluća i kriminal kako bi se Walt probudio iz svoje predgradske ukočenosti, kako bi ponovno doživio život; kako bi se upuštao u rizike i opasnosti, kako bi radio stvari za koje nije niti znao da ih je sposoban raditi. Naravno, ništa od ovoga ne bi štimalo da lika ne tumači dobitnik Emmyja Bryan Cranston. Uz sve elemente svjetlosti i tame postoji nešto osvježavajuće u ovoj seriji: to je serija tijekom čijeg se gledanja osjećate dobro, iako su njezina radnja odnosno stvari koje likovi u njoj čine vrlo, vrlo loši." Tim Goodman iz magazina San Francisco Chronicle također je hvalio seriju: "Prve tri epizode druge sezone koje su nam poslali iz AMC-a nastavljaju s jednakom kvalitetom kao i prethodna sezona. Zapravo, čini se da je Gilliganova odvažna vizija ojačala sve koji rade na projektu. U svakoj sljedećoj epizodi može se osjetiti zrelost i jačanje ambicije." Priznati autor horor romana Stephen King hvalio je seriju, uspoređujući je s djelima poput Twin Peaksa i Plavog baršuna.Kritičari su treću sezonu ocijenili još boljom od prethodne. Magazin Time je istaknuo da se radi o "drami koja je do svog vrhunca odlučila dolaziti polagano, a ne uz eksplozije što ju zbog tog izbora čini još boljom". Newsday je napisao da je i u trećoj sezoni Na putu prema dolje još uvijek najbolja televizijska serija koja ostaje vjerna samoj sebi. Tim Goodman hvalio je scenarij, glumu i fotografiju te posebno "vizualnu avanturističnost". Što se vizualnog identiteta tiče, Goodman je nadodao: "Radi se o mješavini zadivljujuće ljepote i zapanjujuće čudnovatosti". Nakon što je emitirana posljednja epizoda treće sezone, The A.V. Club je napisao da je upravo ta sezona "jedna od dramaturški najboljih televizijskih serija do sada. A ono što ju čini toliko uzbudljivom nije da se radi samo o nečemu 'dobrom', kako je jedan kritičar napisao. Ono što ovu seriju čini perfektnom jest činjenica da scenaristi u potpunosti zanemaruju da se radi 'tek' o televizijskoj seriji."Četvrta sezona dobila je pozitivne ocjene gotovo svih kritičara diljem svijeta. Boston Globe proglasio ju je "fantastičnom". Novine Pittsburgh Post-Gazette ocijenile su sezonu "inteligentnom i kompleksnom; serija je to koja podiže na novu razinu umjetničku kvalitetu televizije kao medija". Mnogi kritičari četvrtu sezonu proglasili su jednom od najboljih sezona televizijskih serija 2011. godine. Magazin Time proglasio je rečenicu Waltera Whitea "I am the one who knocks" (u slobodnom prijevodu Ja sam taj koji kuca) jednom od najboljih televizijskih rečenica te godine. Pittsburgh Post-Gazette proglasio je seriju najboljom 2011. godine uz napomenu: "Na putu prema dolje jedna je od rijetkih televizijskih serija koja u razvoju svoje priče nije napravila niti jedan krivi korak". The A.V. Club u svojoj kritici posljednje epizode četvrte sezone istaknuo je da se radi o "fantastično primjerenom kraju sezone koja je polagano dolazila do svog krešenda, koja je započela i tijekom svog trajanja nastavljala prikazivati mnoge krize koje su riješavane iz tjedna u tjedan. Međutim, sada kada su stvari razjašnjene ne znači da dolazi kraj. Nikad ništa nije toliko lako u seriji kao što je Na putu prema dolje". Isti kritičar nastavio je s hvaljenjem sezone te zaključio: "Kakva je to bila sezona na televiziji - daleko od onoga što bi bilo tko od nas očekivao, a možda i zaslužio."Oba dijela pete sezone pobrala su hvalospjeve televizijskih kritičara, a pogotovo je bila hvaljena epizoda Ozymandias. Nakon završetka emitiranja serije, kritičar Nick Harley sumirao je svoje mišljenje o istoj: "Stručno napisana, virtuozno režirana i odglumljena bez greške, Na putu prema dolje je sve što želite i očekujete od drame. Kritičari će u sljedećih deset godina razglabati o tome što ju je učinilo toliko dobrom i velikom, ali razloga za to je bezbroj, a neki su već i odavno napisani." Tijekom posljednje sezone seriju je hvalio George R. R. Martin, autor priznate serije knjiga Pjesma leda i vatre, a pogotovo je istaknuo epizodu Ozymandias: "Walter White veće je čudovište od bilo koga u Westerosu". U svojoj kritici za drugi dio pete sezone, Seth Amitin iz IGN-a je napisao: "Drugi dio pete sezone serije Na putu prema dolje vjerojatno je nešto najbolje što nam je televizija kao medij ikada pružila", dok je za epizodu Ozymandias nadodao: "Vjerojatno se radi o najboljoj epizodi bilo koje televizijske serije koju sam imao prilike gledati". Jonah Goldberg iz National Reviewa proglasio je seriju "trenutno najboljom na televiziji, a možda čak i najboljom ikada". Veteranski glumac Sir Anthony Hopkins napisao je otvoreno pismo u kojem hvali glumu Bryana Cranstona te u njemu istaknuo: "Vaša performansa Waltera Whitea najbolja je gluma koju sam ikada u životu vidio. Ikada."Također je hvalio i ostale članove glumačke i filmske ekipe. Pismo se prvi put pojavilo na Facebook stranici glumca Stevena Michaela Quezade (koji u seriji tumači lik agenta DEA-e Stevena Gomeza), ali unatoč činjenici što je pismo vrlo brzo nakon toga maknuto, svejedno se proširilo internetom. Godine 2013. Guinnessova knjiga rekorda proglasila je Na putu prema dolje najbolje ocijenjenom televizijskom serijom svih vremena, uz posebni naglasak na internetsku stranicu Metacritic gdje serija ima prosječnu ocjenu 99/100 za posljednju, petu sezonu.
Serija Na putu prema dolje dobila je veliki broj nagrada i nominacija uključujući 16 prestižnih nagrada Emmy uz sveukupno 58 nominacija gdje je proglašena najboljom serijom godine u dva navrata - 2013. i 2014. godine. Također je osvojila dvije nagrade Peabody - jednu 2008., a drugu 2013. godine. Za portret Waltera Whitea, glumac Bryan Cranston osvojio je četiri nagrade Emmy u kategoriji najboljeg glavnog glumca 2008., 2009., 2010. i 2014. godine. Cranston je također osvojio i nagradu TCA za najboljeg dramskog glumca 2009. godine te tri nagrade Satelit za najboljeg glumca 2008., 2009. i 2010. godine kao i nagrade Udruženja televizijskih kritičara i nagradu Saturn u istoj kategoriji 2012. godine. Aaron Paul je osvojio nagradu Emmy tri puta (2010., 2012. i 2014.) u kategoriji najboljeg sporednog glumca. Paul je također osvojio i nagradu Saturn 2010. i 2012. godine u istoj kategoriji. Glumica Anna Gunn osvojila je nagradu Emmy u kategoriji najbolje sporedne glumice dva puta - 2013. i 2014. godine. Za svoj rad na četvrtoj sezoni, glumac Giancarlo Esposito osvojio je nagradu Udruženja televizijskih kritičara u kategoriji najboljeg sporednog glumca u dramskoj seriji. Godine 2010. i 2012. Na putu prema dolje osvojila je nagradu TCA za najbolju dramsku seriju, kao i posebnu nagradu za najbolji televizijski program 2013. godine. Godine 2009. i 2010. serija je osvojila dvije nagrade Satelit u kategoriji najbolje dramske televizijske serije. Uz sve to, Ceh scenarista Amerike proglasio ju je najboljom televizijskom dramskom serijom 2012. i 2013. godine, a na svojoj listi "101 najbolje napisana televizijska serija u povijesti" postavio ju je na visoko 13-o mjesto (te iste godine serija je prvi puta osvojila nagradu Emmy u kategoriji najbolje dramske serije). Sveukupno, od 262 nominacije serija Na putu prema dolje osvojila je 110 raznih nagrada i priznanja industrije.
Nakon nekoliko dana spekulacije, 13. ožujka 2013. godine kompanija Sony potvrdila je snimanje remake serije Na putu prema dolje za španjolsko govorno područje pod nazivom Metástasis, a u kojoj će nastupiti Diego Trujillo kao Walter Blanco (Walter White) i Roberto Urbina kao José Miguel Rosas (Jesse Pinkman) uz Sandru Reyes i Juliána Aranga u još nepoznatim ulogama. Dana 2. listopada iste godine službeno je objavljena lista glumaca koji će nastupiti u seriji, a koja je uključivala Reyes kao Cielo Blanco (Skyler White) i Aranga kao Henryja Navarra (Hank Schrader). Također je objavljeno da će se radnja serije odvijati u Kolumbiji, a da će se lik Saula Goodmana u seriji zvati Saúl Bueno.Još u travnju 2013. godine tvrtke AMC i Sony objavile su da su izrazito zainteresirane za kreiranje tzv. spin-off serije čija će se radnja fokusirati na lik Saula Goodmana (Bob Odenkirk), a za čiji razvoj će biti zaduženi Vince Gilligan i jedan od scenarista Na putu prema dolje Peter Gould. U rujnu iste godine AMC i Sony Pictures Television službeno su najavile seriju Better Call Saul, radnjom smještenu prije događaja opisanih u seriji Na putu prema dolje. Serija se fokusira na Saulov život prije upoznavanja Waltera Whitea u razdoblju od šest godina, a svoje je premijerno emitiranje imala 8. veljače 2015. godine.U srpnju i kolovozu 2013. godine u jeku razvoja raznih igara, promo materijala, tzv. podcastova i ostalih medijskih elemenata, AMC je na službenoj stranici serije objavio digitalni strip naziva Breaking Bad: All Bad Things. Strip u principu "rekapitulira prve četiri i pol sezone Walterove preobrazbe iz sredovječnog profesora kemije u narkokralja."U razdoblju od 11. kolovoza do 29. rujna 2013. godine emitirano je osam epizoda talk-showa naziva Talking Bad na televizijskoj mreži AMC odmah nakon emitiranja svake epizode drugog dijela pete sezone. Voditelj emisije Chris Hardwick skupa sa svojim gostima koji su uključivali osobe iz javnog života koje su bile obožavatelji serije, ali i članove glumačke i snimateljske ekipe serije razglabali su o svakoj pojedinoj epizodi odmah nakon njihovog emitiranja. Emisija Talking Bad inspirirana je uspjehom drugog talk-showa naziva Talking Dead (čiji je Hardwick također voditelj), a koja se emitira svakog tjedna odmah nakon prikazivanja nove epizode serije Živi mrtvaci.U listopadu 2013. godine njujorški kompozitor Sung Jin Hong najavio je svoju želju za kreiranjem opere inspirirane epizodom serije naziva Ozymandias.U ožujku 2017. godine dvojica obožavatelja serije iz Francuske (filmski redatelj Lucas Stoll i grafički dizajner Gaylor Morestin) montirali su i objavili dvosatni film koji je sastavljen od krucijalnih dijelova priče kompletne serije. Film je pobrao pomiješane kritike; Polygon ga je prozvao "poprilično dobrim dvosatnim uratkom", dok ga je Vox opisao kao "film koji može funkcionirati, ali samo do određene razine. U konačnici radi se o gledljivom i zanimljivom filmu, ali poprilično ogoljenom. Svom gledatelju film daje osnovnu strukturu zapleta serije Na putu prema dolje - srednjoškolski profesor boluje od raka i postaje narkokralj Albuquerqueja - ali izostavlja dublji razvoj radnje, odnose likova, a pogotovo povezanosti i motivacije. Većina Walterovog i Jessejevog odnosa nije prikazana, zbog čega gledatelj dobiva dojam da su sve njihove akcije i reakcije jedan na drugog poprilično nasumične i nagle. Walterova supruga Skyler i njegov šogor Hank nešto su bolje prikazani, ali korijeni njihovih odnosa također su svedeni na minimum". Dvojica autora filma opisali su svoje djelo kao "studentski projekt koji se pretvorio u apsolutnu strast" te su nadodali da su im trebale "dvije godine neprospavanih noći i beskrajne montaže" kako bi ga završili.
Godine 2015. autor serije Vince Gilligan javno je zamolio obožavatelje serije da prestanu pokušavati ponoviti scenu u kojoj Walter ljutito baca pizzu na krov svoje kuće nakon što ga supruga odbije pustiti natrag u njihov dom. Gilligan je ovo napravio nakon što se nekoliko vlasnika kuća žalilo na slične situacije. Glumac Bryan Cranston ponovio je svoju ulogu iz serije u reklami za Esurance koja se emitirala tijekom XLIX Super Bowla, tjedan dana prije premijere Better Call Saul tzv. spin-offa serije Na putu prema dolje.
Skupina obožavatelja serije je 4. listopada 2013. godine u novine Albuquerque Journal platila objavu osmrtnice za Waltera Whitea. Dana 19. listopada iste godine na groblju Albuquerque Memorial Park održan je lažni sprovod koji je uključivao mrtvačka kola i repliku vozila koje je u prvih par sezona služilo kao laboratorij za kuhanje metamfetamina. Na grobno mjesto postavljena je bista s fotografijom Bryana Cranstona u liku Waltera Whitea. Premda su neki stanovnici izražavali svoje negodovanje, od ulaznica za pogreb prikupljeno je gotovo 17 tisuća dolara koje su iskorištene za lokalnu dobrotvornu ustanovu naziva Healthcare for the Homeless (u slobodnom prijevodu "skrb za beskućnike").
Mnogi obožavatelji serije Na putu prema dolje uključujući i glumca Norma MacDonalda te spisateljicu iz New Yorka Emily Nussbaum kao jednu od teorija izložili su da se većina posljednje epizode serije događa u Waltovom umu te da je on zapravo umro u ukradenom automobilu Volvo na njezinom početku. Dok je Nussbaum samo natuknula da bi za nju to bio bolji završetak cijele priče, MacDonald je stavio naglasak na potpuno nerealni tijek događaja Waltovog posljednjeg dana, kao i na, po njegovom mišljenju, lošiju glumu. Međutim, autor serije Vince Gilligan negirao je obje teorije objašnjenjem da Walt ne bi mogao znati nekoliko stvari koje su se dogodile (npr. činjenicu da se Jesse nalazi u zarobljeništvu Jackove bande ili da je Todd započeo odlaziti na sastanke s Lydijom u vezi prodaje droge).
