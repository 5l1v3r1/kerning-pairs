
Windows 10 (kodnog imena Redstone, prije Threshold) trenutno je najnovija inačica Microsoftovog operacijskog sustava za računala, ali i mobilne i ostale podržane uređaje. Po prvi put je predstavljen u travnju 2014. godine na konferenciji Build, a javno je dostupan od 29. srpnja 2015. godine.Cilj operacijskog sustava je objedinjenje klasičnih računala sa sustavom Windows, Windows Phonea, Windows Embeddeda i uređaja Xbox One te uređaja poput Surface Huba i HoloLensa koji koriste istu unutarnju jezgru. Proizvodi dijele "univerzalnu" aplikacijsku arhitekturu i ekosustav Microsoft Storea kako bi proširili korištenje platforme Windows Runtime koja se prvi put javila u sustavu Windows 8. Windows 10 pruža veći nivo integracije s Microsoftovim uslugama i platformama, poput dodavanja Cortane (pametne osobne pomoćnice), sustava obavijesti koji se može sinkronizirati na više uređaja i s novim Xbox Live funkcijama. Windows 10 sadržava i novi zadani internetski preglednik pod nazivom Microsoft Edge, dok je Internet Explorer i dalje dostupan zbog kompatibilnosti.Korisničko sučelje sustava Windows 10 je proširenje i nadogradnja sučelja sustava Windows 8. Usredotočuje se na jednostavan prelazak na bilo koji način unosa ili uređaj. Kako bi poboljšao iskustvo za korisnike tipkovnica i miševa, Windows 10 je dodao novu inačicu izbornika Start i sustav virtualnih radnih površina i dozvoljava modernim aplikacijama da budu pokrenute na radnoj površini, kao i preko cijelog zaslona. Operacijski sustav uključuje nove tehnologije i sustavne komponente poput DirectX-a 12 i podršku za nove vrste biometričke ovjere autentičnosti. Za razliku od prethodnih izdanja Windowsa, Microsoft smatra Windows 10 "uslugom" koja dobiva ažuriranja kroz cijelo životno razdoblje, a poslovnim subjektima dostupna su ažuriranja s dugoročnom podrškom.
Na Microsoftovoj partnerskoj konferenciji 2011. godine, Andrew Lees je izjavio da tvrtka planira imati jedan ekosustav za računala, mobitele, tablete i druge uređaje. "Nećemo imati jedan ekosustav za računala, jedan za mobitele, jedan za tablete, nego će biti samo jedan ekosustav za sve ove uređaje."U prosincu 2013. godine, tehnološka novinarka Mary Jo Foley izvijestila je da Microsoft radi na ažuriranju za Windows 8, kôdnog imena Threshold, po imenu planeta iz Microsoftove franšize igara Halo. Slično sustavu "Blue" (koji je kasnije postao Windows 8.1), Foley je nazvala Threshold "valom operacijskih sustava" koji bi radio na nekoliko Microsoftovih platformi i usluga i trebao bi biti objavljen u drugoj četvrtini 2015. godine. Foley je izvijestila i da je jedan od ciljeva za Threshold bilo napraviti objedinjenu aplikacijsku platformu i alate za razvijanje aplikacija za Windows, Windows Phone i Xbox One (svi sustavi koriste sličnu jezgru Windows NT). Pretpostavljalo se da će novo ime sustava biti "Windows 9".U travnju 2014. godine na konferenciji Build, Microsoftov zaposlenik Terry Myerson predstavio je ažuriranu inačicu sustava Windows 8.1 koja je dodala mogućnost pokretanja aplikacija iz Microsoft Storea u prozoru kao "klasične" Windows aplikacije i predstavio je novi izbornik Start umjesto Startnog zaslona prisutnog u sustavu Windows 8. Novi izbornik Start dijelom je baziran na onom iz sustava Windows 7 jer rabi samo dio zaslona za svoj prikaz i uključuje ispisivanje aplikacija u obliku popisa. Drugi stupac prikazuje pločice (eng. tiles) iz sustava Windows 8. Myerson je izjavio da će ove promjene stići u budućem ažuriranju, ali nije dao više detalja. Microsoft je prikazao i koncept "univerzalnih Windows aplikacija" koje bi dozvolile da se moderne aplikacije prebace na Windows Phone 8.1 i Xbox One, dok u isto vrijeme djelomično dijele isti kôd, te da, ako korisnik kupi aplikaciju na jednoj platformi, ta licencija vrijedi i na drugim platformama.U srpnju 2014. godine, Microsoftov novi glavni izvršni direktor Satya Nadella objasnio je da tvrtka planira da "usavrši sljedeće izdanje Windowsa s tri operacijska sustava u jedan objedinjeni sustav za zaslone svih veličina" objedinivši Windows, Windows Phone i Windows Embedded oko iste arhitekture i objedinjenog aplikacijskog ekosustava. Međutim, Nadella je naglasio da ove unutarnje promjene neće imati utjecaj na to kako će se operacijski sustavi reklamirati i prodavati. Slike zaslona međuinačica Windowsa (tzv. buildova) procurile su na internet u srpnju 2014. godine, pokazavši prethodno prikazani Startni izbornik i moderne aplikacije pokrenute u zasebnim prozorima. Nakon toga procurile su nove slike zaslona nove inačice koja se opisuje kao "Windows Technical Preview" (hr. Windows tehnički pregled), broj inačice 9834, koje su prikazivala novi sustav virtualnih radnih površina, centar za obavijesti i novu ikonu za File Explorer, inspiriranu dizajnerskim jezikom Metro.
Threshold je službeno predstavljen tijekom medijskog događaja 30. rujna 2014. godine, pod imenom Windows 10; Myerson je rekao da će Windows 10 biti Microsoftova "najobimnija platforma ikad," pružajući samo jednu, objedinjenu platformu za računala, laptope, tablete, mobitele i all-in-one uređaje. Naglasio je da će Windows 10 vratiti određene mehanike korištenja koje su postojale u sustavu Windows 7 kako bi poboljšali ugođaj korisnicima bez zaslonâ na dodir, spomenuvši kritike koje su dobili od strane korisnika miševa i tipkovnica. Bez obzira na ovo, Myerson je rekao da će sučelje koje je namijenjeno za korisnike sa zaslonom na dodir također "evoluirati" u sustavu Windows 10. Pri opisu promjena, Joe Belfiore je usporedio ova dva sustava s električnim autima, u kojoj metafori je Windows 7 bio Toyota Prius hibrid prve generacije a Windows 10 novi Tesla, sav električan—smatrajući drugi model proširenjem tehnologije korištene u prvom. Gleda imenovanja operacijskog sustava, Terry Myerson je odbio izravno odgovoriti na pitanje zašto je Microsoft preskočio broj 9 (s Windows 8 na 10) već je samo rekao da "s obzirom koji projekt je ispred nas i koliko će naš pristup biti drugačiji, ne bi ga bilo ispravno tako nazvati." Također se našalio da ga neće nazvati "Windows One" (pozivajući se na nedavne Microsoftove proizvode koje imaju One u svom imenu poput OneNote, Xbox One i servisa OneDrive) jer već imaju Windows 1.Microsoft je pružio još detalja, pogotovo za funkcije namijenjene potrošačima na još jednom medijskom događaju 21. siječnja 2015. godine pod nazivom "Windows 10: Sljedeće poglavlje". Prezentirana je Cortana, nove Xbox funkcije, Windows 10 za mobitele i male tablete, ažurirani Office Mobile paket, Surface Hub—veliki Windows 10 uređaj namijenjen za poslovnu suradnju koristeći se Perceptive Pixel tehnologijom, kao i HoloLens—naočale koje prikazuju proširenu stvarnost i platformu koja omogućava pravljenje "holograma" za prikaz putem HoloLensa.Korisnici koji su kupili sustave Windows 7 ili Windows 8, mogli su do 29. travnja 2016. besplatno nadograditi vlastite uređaje na Windows 10.
Veći dio sustava Windows 10 usredotočava se na harmoniziranje korisničkih ugođaja i funkcionalnosti između različitih vrsta uređaja, te popravljanja nedostataka koji su se pojavili u grafičkom korisničkom sučelju sustava Windows 8. Središte pozornosti je stavljeno na "univerzalne aplikacije"—Windows Runtime softver koji može biti pokrenut na nekoliko različitih platformi i vrsti uređaja (poput računala, pametnih mobitela i tableta), sinkronizirati podatke između uređaja i dozvoliti razvijateljima da dijele kôd između varijacija aplikacija svake platforme. Kao primjer ovoga, tijekom "Windows 10: Sljedeće poglavlje" prezentacije, Microsoft je predstavio nove Office aplikacije dizajnirane za tablete i pametne mobitele koje dijele slično korisničko sučelje i funkcionalnost širom platformi; doći će u sklopu sustava Windows 10 Mobile i bit će dostupne zasebno s Windows Store trgovine za stolno izdanje sustava Windows 10.Nastavljajući ovim predloškom, nasljednik sustava Windows Phone 8.1 će biti također pod imenom Windows 10, i dijelit će neke dijelove korisničkog sučelja a i aplikacija s računalnim izdanjem.
Korisničko sučelje sustava Windows 10 se mijenja zavisno od vrste uređaja na kojoj se rabi i od dostupnih načina unosa. Nova funkcija pod nazivom Continuum je zadužena za prebacivanje između sučeljnih načina laptopa koji se preklapaju kao i tableta s tipkovnicama. Kada se tipkovnica prikopča, korisnici su ponuđeni da se prebace na korisnički način koji je optimiziran za miš i tipkovnicu ili da i dalje rabe način za dodir. Nova inačica Startnog izbornika se također rabi, s popisom aplikacija i gumbom za "Sve aplikacije" s lijeve strane, a live tiles sustavom s desne. Izborniku se može promijeniti veličina i može se proširiti na cijeli zaslon, što je predodređena opcija kada se rabi način za dodir, zbog lakšeg korištenja.
Novi virtualni sustav radnih površina je također dodan pod imenom "Task View" (hr. Pregled zadataka). Klikom na gumb za Task View na traci zadataka ili povlačenjem prsta s lijeve strane zaslona, prikazuju se sve otvorene aplikacije i dozvoljava korisnicima da se prebace na koju god aplikaciju žele ili da se prebace na drugu virtualnu radnu površinu. Moderne aplikacije, koje su se prije mogle samo otvarati preko cijelog zaslona, se sada mogu pokrenuti u zasebnom prozoru na radnoj površini ili preko cijelog zaslona. Programski prozori se sada mogu stavljati na kvadrante zaslona, pomjeranjem istoimenih prozora u neki kut zaslona. Kada je prozor postavljen s jedne strane zaslona, na drugoj strani zaslona se od korisnika traži da odabere drugi prozor da popuni to mjesto. Univerzalno polje za pretraživanje sa Cortanom se nalazi pored Startnog izbornika i Task View gumba. Ikone sustava su također promijenjene u noviji, ravniji dizajn.Charms sustav s desne strane zaslona je uklonjen; ta funkcija može se pristupiti preko izbornika "Aplikacijske naredbe" u naslovnoj liniji programa. Umjesto tog sustava, rabi se Akcijski centar (eng. Action Center) koji prikazuje obavijesti i dugmad za uključivanje i isključivanje određenih postavki. Pristupa se tako što se klikne na njegovu ikonu u traci sustava ili prevlačenjem prsta s desne strane zaslona. Obavijesti se mogu sinkronizirati između nekoliko uređaja. Aplikacija "Postavke" (prethodno "PC postavke") unaprijeđena je i sad sadrži više opcija koje su prije bile dostupne samo u "klasičnoj" inačici kontrolne ploče.
Windows 10 sadrži osobnu digitalnu pomoćnicu Cortanu, prvi put predstavljenu na Windows Phone operacijskom sustavu. Može joj se pristupiti preko polja za pretraživanje pored Start gumba i podržava unos putem glasa ili teksta.Windows 10 sadrži novi web engine koji se interno naziva "Edge" te je "dizajniran za interoperabilnost modernog weba". Windows 10 također sadrži novi internetski preglednik pored Internet Explorera, Microsoft Edge. Edge i Internet Explorer rabe novi (istoimeni) "Edge" engine, mada mogu koristiti MSHTML radi kompatibilnosti s internim, poslovnim web stranicama.Aplikacije "Poruke", uklonjena iz Windows 8.1 je vraćena s novim sučeljem koristeći Skype u pozadini za poruke i pozive. Razgovori i kontakti se mogu sinkronizirati na nekoliko uređaja, te se Skype kontakti mogu dodati preko broja mobitela.
Microsoft će sa sustavom Windows 10 proširiti svoju platformu univerzalnih aplikacija koje su se prvi put pojavile 2014. godine u sustavima Windows 8.1 i Windows Phone 8.1. Univerzalne aplikacije u sustavu Windows 10 su Windows Runtime softver koji dijeli osnovni kôd jednog paketa za razvoj programa i može se koristiti na stolnim računalima, mobilnim uređajima (poput tableta i mobitela), Xbox konzolama, Surface Hubu, holografskim i IoT uređajima. Aplikacije se pružaju korisnicima preko jedne trgovine širom svih platformi te sadrže prilagodljivo korisničko sučelje koje se mijenja zavisno od uređaja koji su priključeni u računalo i mogućnosti tog uređaja. Univerzalne aplikacije će podržavati usklađivanje postavki, lozinki (i ostalih osobnih podataka) kao i obavijesti na svim uređajima. Razvijatelji aplikacija su odgovorni za ovakvu vrstu podrške širem uređaja, te su također odgovorni za načine kupovine za sve uređaje. Windows 10 će također sadržavati podršku za objavljivanje web aplikacija na trgovini.
Windows 10 će podržavati integraciju između Xbox ekosustava i Windowsa. Postojat će ažurirana Xbox aplikacija koja zamjenjuje Xbox SmartGlass na Windowsu i dozvoljava korisnicima da pretražuju svoju fonoteku igara (uključujući PC i Xbox igre) i Game DVR, koji će biti dostupan preko prečaca na tipkovnici, dozvoljavajući korisnicima da spreme zadnjih 30 sekundi igre kao videozapis koji se može dijeliti na Xbox Live, OneDrive ili negdje drugo. Windows 10 će dozvoljavati korisnicima da kontroliraju i igraju igre sa svoje Xbox One konzole preko lokalne mreže.Windows 10 će sadržavati DirectX 12 i WDDM 2.0. Prvi put predstavljen u ožujku 2014. godine, cilj nove DirectX inačice je da "poboljša efikasnost" tako što će pružiti bliži pristup hardverskim resursima i samim time smanjiti iscrpljivanje procesora i grafičkih upraviteljskih programa.Windows 10 dodaje platformsku podršku za FLAC, HEVC i Matroska medijske formate, dozvoljavajući da se mediji koji rabe te kodeke, otvore preko Windows Media Playera ili druge aplikacije bez ikakvih dodatnih instalacija kodeka.
Sustav ažuriranja Windowsa 10 znatno je drugačiji sustava ažuriranja prethodnih izdanja Windowsa. Microsoft je prije pružao korisnicima ažuriranja u znatno velikom broju koje su donosile dodatne funkcije, ali i bile sigurnosne zakrpe. Microsoft često opisuje Windows 10 kao servis zbog čestog primanja takozvanih ažuriranja značajki (eng. feature update) koja sadrže nove značajke i druge promjene. U travnju 2017. godine Microsoft je objavio da će ta ažuriranja biti izdana dva puta godišnje. Windows 10 preuzima sigurnosne zakrpe čim one postanu dostupne, a preskakanje njihove instalacije više nije moguće.Brzina kojom neki uređaj prima ažuriranja značajki ovisi o grani ažuriranja koju koristi. Zadana grana za sve uređaje s Windowsom 10 Home i Pro jest "Polugodišnji kanal (ciljano)" (prije "Trenutna grana" ili CBB), koja prima stabilne međuinačice čim postanu javno dostupne. Svaka međuinačica Windowsa 10 podržana je 18 mjeseci nakon što je postala dostupna. U poslovnim okruženjima, Microsoft je namijenio ovu granu za ciljana izdavanja novoizdanih stabilnih inačica Windowsa kako bi bile testirane na manjem broju uređaja prije šireg izdavanja. Nakon što Microsoft i partneri certificiraju stabilnu međuinačicu kao prilagođenu širem izdavanju, ona je izdana na "Polugodišnjem kanalu" (prije "Trenutna grana za poslovne korisnike" ili CBB), kojeg podržavaju Pro i Enterprise izdanja Windowsa 10. Polugodišnji kanal prima stabilne međuinačice u odmaku od četiri mjeseca u odnosu na "ciljani" kanal.Grana Windows Insider prima nestabilne međuinačice, a podijeljena je na dva kanala - "brzi", koji prima nove međuinačice čim su dostupne, i "spori", koji prima međuinačice kasnije nego "brzi" kanal.
Terry Myserson je objasnio da sa ovim promjenama, Microsoft više vidi Windows 10 kao "uslugu" koji bi "bio najnoviji za podržani životni ciklus proizvoda" i izjavio je da "pitanje 'koju inačicu Windowsa koristiš' će prestati imati smisla", implicirajući da neće biti plaćenih nadogradnji nakon sustava 10.
Korisnici uključeni u Windows Insider program mogu birati između dva kanala kroz koja će se pružati ažuriranja - Fast Ring i Slow Ring. Fast Ring ažuriranja dospijevaju do korisnika prije Slow Ring ažuriranja, ali su zato nestabilnija i sadrže više manjih i većih bugova. Slow Ring ažuriranja su stabilnija i sadrže manje bugova. Nakon što primi povratne informacije o bugovima u nekom buildu, Microsoft ispravi veće i problematičnije bugove te pušta build Slow Ring korisnicima.

Zadar je hrvatski grad na Jadranskom moru, središte Zadarske županije i šireg regionalnog kompleksa sjeverne Dalmacije i Like, unutar europske NUTS 2 regije Jadranske Hrvatske. Po broju stanovnika drugi je grad u Dalmaciji, a peti u Republici Hrvatskoj.
U sastavu naselja Zadar nalaze se 22 mjesna odbora (četvrti), a Grad Zadar, kao upravno teritorijalnu jedinicu čini osim Zadra još 14 naselja, ukupno 15 (stanje 2011). To su: Babindub, Brgulje, Crno, Ist, Kožino, Mali Iž, Molat, Olib, Petrčane, Premuda, Rava, Silba, Veli Iž, Zadar i Zapuntel.
Zadar se nalazi na 44°06'51" sjeverne zemljopisne širine i 15°13'40" istočne zemljopisne dužine. Razvio se na povoljnom položaju u središtu hrvatskog dijela istočne obale Jadranskog mora, zaštićen nizom zadarskih otoka od utjecaja otvorenog mora, što je imalo veliku važnost u razdoblju prevage jedrenjačkog pomorskog prometa. Kopneno zaobalje čini prostrani uravnjeni prostor Ravnih Kotara, što mu omogućava nesmetano prostorno širenje, po čemu se razlikuje od većine drugih primorskih gradova Hrvatske. Masivom Velebita priobalno je područje morfološki odijeljeno, ali i povezano s Likom i kontinentalnim dijelovima Hrvatske, što je u najnovije vrijeme vrednovano izgradnjom suvremene autoceste, odnosno tunela Sveti Rok.
Nakon što su u 20. stoljeću prevladali kopneni putevi na račun morskih, Zadar je i dalje zadržao prometnu važnost - kroz grad prolazi jadranska magistralna cesta, a grad je spojen s autocestom A1, modernom četverotračnom cestom Zadar Zapad - autocesta A1. Odvojkom željezničke pruge je od 1966. povezan s Kninom, gdje se spaja na glavnu prugu Zagreb - Split. Međunarodnom brodskom linijom povezan s talijanskim gradom Anconom. Zračna luka Zadar nalazi se u Zemuniku, 10 km istočno od grada.
Podrobniji članak o temi: Dodatak: Popis stanovništva u Hrvatskoj 1991.: ZadarPrije Prvog svj. rata, prema popisu iz 1910. Zadar je imao 19 500 stanovnika. Nakon prepuštanja Kraljevini Italiji grad je napustilo oko 9000 Hrvata, započela je stagnacija i relativno nazadovanje u odnosu na druge hrvatske priobalne gradove, a kasnija je obnova tekla vrlo usporeno. Prije Drugog svjetskog rata, grad Zadar je imao oko 17 000 stanovnika. Nakon teških bombardiranja i iseljavanja Talijana neko je vrijeme stagnirao, a prema svjedočanstvima, navodno neko vrijeme u staroj gradskoj jezgri nije bilo niti jednog stanovnika, a 1948. popisano je nešto preko 13.000 stanovnika. Ubrzaniji gospodarski razvoj započeo je tek sredinom 50-tih, i populacijski i teritorijalno. Tako je 1961. imao 25 000 stanovnika, 1971. - 43 000, 1981. - 60 000, a 1991. čak 76 000. Ubrzanom izgradnjom su u njegov sastav 80-tih godina uključena dotad zasebna prigradska naselja Bokanjac, Diklo, Ploče i Dračevac.
Prema popisu stanovništva iz 2001. godine, Zadar bilježi pad stanovništva prvi put od Drugog svjetskog rata. Dva razloga koja su tome pridonijela su: promjena metodologije popisa stanovništva, na način da se osobe koje su imale prebivalište u Zadru, ali nisu boravile u Zadru više od godine dana, nisu ubrajale u stalno stanovništvo grada. Također, tijekom Domovinskog rata je došlo do značajnih migracijskih kretanja: iz grada se iselio dio vojnih djelatnika, primarno srpske nacionalnosti, kao i značajan broj stanovnika srpske nacionalnosti, te se također doselio značajan broj stanovnika iz okolice, kao i iz Bosne i Hercegovine.
Prema popisu stanovništva iz 2011. grad Zadar ima 71.471 stanovnika, a zajedno s prigradskim naseljima na kopnu i naseljima teritorijalne jedinice na otocima 75.062 stanovnika. Urbana aglomeracija (od Petrčana na SZ do Sukošana na JI ima oko 80.000 stanovnika, a urbana regija od Vira/Vrsi, preko Nina, Murvice, zračne luke, Turnja, Sv. Filipa i Jakova te Biograda do Pakoštana i Draga oko 125.000 stanovnika. Po veličini je, nakon Zagreba, Splita, Rijeke i Osijeka, peti grad, urbana aglomeracija i urbana regija u Hrvatskoj, ispred Slavonskog Broda, Varaždina i Pule.
Administrativnom području Grada Zadra osim užeg gradskog područja pripadaju i obližnja naselja Babindub, Crno, Kožino i Petrčane te otoci Ist, Iž, Molat, Olib, Premuda, Rava i Silba. Površina Grada, uključujući i navedene otoke, iznosi 194 km2.
Urbano područje Zadra upravno je podijeljeno na 21 mjesni odbor (Arbanasi, Bili Brig, Bokanjac, Brodarica, Crvene Kuće, Diklo, Dračevac, Gaženica, Jazine I, Jazine II, Maslina, Novi Bokanjac, Poluotok, Ploča, Puntamika, Ričina, Smiljevac, Stanovi, Vidikovac, Višnjik i Voštarnica).
Gradonačelnik Zadra je Branko Dukić(HDZ) izabran na lokalnim izborima u svibnju 2017. godine
Šire zadarsko područje naseljeno je još od pradavnih vremena. Nalazi te ranije kulture datiraju još od starijeg kamenog doba, dok su u vrijeme neolitika arheološkim istraživanjima utvrđene brojne ljudske naseobine. Na periferiji današnjeg Zadra takve su se naseobine nalazile na području Arbanasa i Puntamike. Prije naseljavanja ilirskih plemena ovaj je prostor naseljavao pradavni mediteranski narod iz čijeg predindoeuropskog jezika vrlo vjerojatno potječe i sam naziv naselja - Jader, Jadra ili Jadera, koji su poslije preuzele i druge civilizacije. Ime naselja vezano je uz neki pradavni hidrografski pojam.
Ilirsko naselje potječe iz 9. stoljeća pr. Kr., koje je već u 7. i 6. stoljeću pr. Kr. značajno središte ilirskog plemena Liburni kojima je zadarska luka bila polazište za brojna trgovačka putovanja i sigurno sidrište. Jadasini kao stanovnici Idasse ili Jadera prvi se put spominju 384. pr. Kr. na grčkom natpisu iz Farosa (današnji Stari Grad na Hvaru) kao saveznici hvarskih starosjedilaca u borbi protiv novodoseljenih grčkih kolonista. Grčki zemljopisac Skilaks Skarianderis spominje Zadar pod imenom Idassa, Jadar, a stanovnike naziva Jadasinima. 
Sredinom 2. stoljeća pr. Kr. zadarsko područje postupno osvajaju Rimljani, koji se sustavno naseljavaju u Zadru. Koloniju rimskih građana - Colonia Julia Jader osnovao je 48. pr. Kr. najvjerojatnije sam Julije Cezar. Zadar je postao samostalni municipij mahom isluženih rimskih vojnika, kojima je uz sam grad bila podijeljena i zemlja za obrađivanje. 
Jader je bio uređen po svim načelima rimskog urbanizma: pet uzdužnih i veći broj poprečnih ulica stvaralo je pravilnu mrežu gradskih komunikacija, koje su dijelile grad po strogom geometrijskom redu na pravokutne kvartove - insule. Na zapadnom kraju grada izgrađen je glavni trg - rimski forum, a do njega nešto povišeni kapitolij s hramom. Kapitolij je bio omeđen jednokatnim, a forum dvokatnim trijemom. Na prostoru okrenutom moru izgrađen je gospodarski trg - emporij. Rimski Jader bio je zaštićen jakim zidinama, na više mjesta ojačanih monumentalnim kulama, a imao je i javni vodovod s vodom iz 40 km udaljene Vrane, sustav kanalizacije, terme i druge značajke visoko razvijenog urbanog života. Također se na području rimskog Zadra pretpostavlja postojanje građevine amfiteatra za održavanje krvavih gladijatorskih borbi, kao i građevine teatra za priređivanje scenskih igara.
U razdoblju seobe naroda i prodora barbara dolazi do postupne stagnacije Zadra, a u 5. stoljeću, već pod vlašću Istočnih Gota, grad je sasvim osiromašio, a zbog dotrajalosti brojne su javne građevine postale ruševine. Zadar je u to vrijeme (6. stoljeće) zasigurno pogodio i težak potres u kojem su razoreni cijeli kompleksi monumentalne rimske arhitekture, čiji će ulomci kasnije poslužiti kao građevni materijal. U razdoblju između 4. i 6. stoljeća u Zadru se razvija i nova religija - kršćanstvo; grad ima svog biskupa, gradi se novo vjersko središte sjeverno od foruma s bazilikom i krstionicom, kao i drugi sakralni objekti. Nakon povlačenja Istočnih Gota s područja Dalmacije 537. godine te konačnog pada Zapadnog Rimskog Carstva, Zadar dolazi pod vlast Bizanta. Istovremeno započinju prodori Avara i Slavena koji su u ranom 7. stoljeću u potpunosti razorili i opustošili Salonu, čime Zadar, kao jedini grad koji se othrvao napadima novih osvajača, preuzima ulogu novog upravnog središta Bizantske provincije Dalmacije. Ulogu glavnog grada Dalmacije zadržat će sve do 1918. godine.
Početkom 9. stoljeća bilježi se u Zadru živa diplomatska aktivnost biskupa Donata, te gradskog kneza Pavla u sporu između Franačke države Karla Velikog i Bizantskog Carstva. Franci su, naime, nakratko osvojili Zadar, ali je mirom u Aachenu 812. godine grad vraćen Bizantu. Zadar se u potpunosti okrenuo k moru, pomorstvu i trgovini, a zahvaljujući novom strateškom položaju postaje gospodar prostora od kvarnerskih otoka do Kaštelanskog zaljeva. Bizantska Dalmacija nije bila teritorijalno jedinstvena cjelina, već skup gradskih općina na čelu sa Zadrom, a široka gradska autonomija doprinijela je razvitku dalmatinskih gradova kao slobodnih komuna. U svemu je tome prednjačio upravo Zadar, čiji je položaj u to doba bio jednak onome koji je imala Venecija.
U vrijeme silnog uspona srednjovjekovnog Zadra, grad postaje sve veća smetnja ambicijama moćnije Venecije, a u zaleđu se formira i raste hrvatska država. Zadar postupno uspostavlja ponajprije trgovačke, a potom i političke veze s Hrvatima, koji se sve više prihvaćaju i integriraju u gradskom životu. U 10. stoljeću, bilježe se u Zadru hrvatska imena i to priora, suca, svećenika, opatica i redovnica, što svjedoči da je hrvatski etnički element osvojio sve gradske staleže. Zadrani poduzimaju napore za vlastito osamostaljenje od Bizanta u čemu svakako prednjači najmoćnija zadarska patricijska obitelj – Madijevci. U sporazumu s Bizantom Zadar je s ostalim dalmatinskim komunama 1069. godine pripojio svojoj državi hrvatski kralj Petar Krešimir IV., a poslije dinastičkih borbi i smrti kralja Dmitra Zvonimira 1089. godine, Zadar od 1105. priznaje vlast prvog hrvatsko-ugarskog kralja Kolomana. Od tada Zadar počinje sve češće ratovati s Venecijom. Prvi put Mlečani su napali i zauzeli Zadar 1000. godine. A siloviti će nasrtaji i povremena osvajanja uz otpor i pobune Zadrana i oslobađanja potrajati sve do 1358. i zaključenja Zadarskog mira.
Zadarski je knez Desinjin Damjan 1188. sklopio savez s Pisom, a 1190. porazio Mlečane u pomorskoj bitci kraj Pašmana 1190., te iste godine sklopio mir s Rabljanima.Zadar je posebno teško stradao 1202. godine kada je mletački dužd Enrico Dandolo za napadaj i opsadu iskoristio križare na 4. pohodu u Palestinu kada je počinjen jedan od najokrutnijih zločina u povijesti Zadra. Križari su se Mlecima obvezali platiti prijevoz brodovima do Egipta, a kako im nisu mogli platiti, Mlečani su ih iskoristili za razaranje, rušenje i pljačku Zadra. Hrvatsko-ugarski kralj Emerik osudio je križarsku vojnu, jer je nastao sukob oko toga je li pravovjerno da Božja vojska napadne kršćanski grad. Zadar je ipak bio razrušen i osvojen, a stanovništvo raseljeno. Papa Inocent III. ekskomunicirao je Mlečane i križare koji su sudjelovali u osvajanju. Poslije novih pobuna, grad je došao pod vlast hrvatsko-ugarskog kralja Ludovika I. Anžuvinca i to (mirom u Zadru) 1358. godine.
Stanovništvo Zadra u razvijenom srednjovjekovnom razdoblju bilo je pretežno hrvatsko, o čemu svjedoči zapisa kardinala Bosona koji je 1177. godine pratio papu Aleksandra III. na putu za Veneciju. Kada su se papinske lađe zbog oluje sklonile u zadarsku luku, Zadrani su papu dočekali pjevajući na hrvatskom jeziku. Razdoblje od 11. do 14. stoljeća, iako burno i puno opsada i stradanja, bilo je zlatno doba Zadra. Zadar je vještom politikom i trgovinom, te sposobnim pomorcima osigurao ključnu ulogu među gradovima na istočnoj obali Jadrana, što se odrazilo i na njegov izgled i kulturu (sagrađene su brojne crkve, bogati samostani, raskošne palače uglednih obitelji, izrađena je škrinja Sv. Šimuna). Jedan od najboljih primjera sjaja i moći tadašnjeg Zadra je i prvo Sveučilište na hrvatskom tlu kojeg su 1396.  godine osnovali Dominikanci.
Poslije Ludovikove smrti Zadar priznaje vlast kralja Žigmunda Luksemburškog, a zatim Ladislava Napuljskog koji je 1409., vidjevši da sve više gubi utjecaj u Dalmaciji, prodao Zadar i svoja dinastička prava na Dalmaciju Veneciji za 100.000 dukata. Tako je Venecija ponovno preuzela Zadar 31. srpnja 1409. godine, ovaj put bez borbe, ali uz napetosti i otpor zadarskog plemstva koji su ugušeni progonom i pljenidbom imovine. Zadar je i dalje administrativno središte Dalmacije, ovaj put pod mletačkom vlašću koja se proširila nad cjelokupnim dalmatinskim prostorom (izuzevši Dubrovačku Republiku). Mlečani su znatno ograničili političku i gospodarsku autonomiju Zadra, koji je unatoč svoj toj represiji, još uvijek grad izraženog prosperiteta. U tom vremenu u Zadru je rođen jedan od najslavnijih hrvatskih kipara i graditelja – Juraj Matejev Dalmatinac, glasovit prvenstveno po svom radu na šibenskoj katedrali, zatim velika imena renesansne umjetnosti – braća Lucijan i Franjo Vranjanin (Laurana), koji su se svojim kiparskim i graditeljskim djelima posebno proslavili u Italiji. 
Razdoblje 16. i 17. stoljeća obilježeno je u Zadru prodorima turskih osvajača koji su već početkom 16. st. osvojili zadarsko zaleđe, a sam grad se gotovo neprestano nalazi na dometu turskog topništva. Stoga započinje izgradnja novog sustava utvrda i zidina koji su bitno promijenili izgled grada. Za potrebe izgradnje novih moćnih peterokutnih utvrda srušene su mnoge kuće i crkve, pa čak i čitavo zadarsko predgrađe – Varoš Sv. Martina. Po svršetku njezine 40-ogodišnje izgradnje Zadar postaje najveći grad-utvrda u Mletačkoj Republici sa sustavom utvrda, bastiona, obrambenih kanala ispunjenih morem i novih velikih javnih gradskih cisterna. Tijekom temeljite pregradnje Zadra izgrađen je i cijeli niz sasvim novih javnih zgrada (Gradska loža i Gradska straža na tadašnjem Gospodskom trgu, više novih vojarni i skladišta, ali i raskošnih novih palača). 
Uz općenito nesigurno vrijeme i niz turskih opsada i razaranja, unutar gradskih utvrda razvijala se visoka kultura življenja. U 16. i 17. st. značajna je aktivnost hrvatskih književnika koji pišu na narodnom jeziku (Jerolim Vidolić, Petar Zoranić, Brne Karnarutić, Juraj Baraković, Šime Budinić). Valja istaknuti i znamenitog slikara Andriju Medulića (oko 1510./1515.-1563.), koji se u Mlecima potpisivao kao «Andrea Schiavone».
Uslijed stalne turske opasnosti stanovništvo se znatno prorijedilo te je došlo do opće stagnacije gospodarstva. Gradom je u 16. i 17. stoljeću haralo i više žestokih epidemija kuge. Nakon više od 150 godina turske prijetnje, Zadar je oslabljen u ljudstvu, ali i materijalno osiromašen. Venecija naseljava novo stanovništvo, a pod nadbiskupom Vickom Zmajevićem u tri navrata se doseljavaju i Arbanasi koji formiraju novo naselje u predgrađu. Unatoč oskudici, u Zadru je 1783. godine izgrađeno «Plemićko kazalište» (Teatro Nobile) koje će biti u funkciji više od stotinu godina.
Nakon pada Venecije (1797.) Zadar i Dalmacija pripojeni su Austriji, ali prva austrijska vladavina nad Zadrom trajala je samo do 1806. godine.
Nakon osmogodišnje vlasti, Austrija je mirom u Požunu Napoleonu prepustila Mletke, zapadnu Istru, Dalmaciju i mletačku Albaniju. Francuska vladavina nad Zadrom započela je u veljači 1806. godine i trajala je do prosinca 1813. U to kratko vrijeme došlo je do značajnih društvenih reformi, a osnovan je i cijeli niz novih institucija, među kojima je i obnovljeno zadarsko sveučilište (studij medicine, niže i više kirurgije, farmacije, prava, graditeljstva i geodezije). Već u lipnju 1806. pokrenute su u Zadru i prve novine na hrvatskom jeziku «Kraljski Dalmatin», koje će izlaziti do 1810. godine. U tom je razdoblju generalni providur Dalmacije bio Vincenzo Dandolo, a zadarskim načelnikom Petar Damjanić Vrgadski.U studenom 1813. započinje austrijska opsada Zadra, potpomognuta i engleskim trupama, a već 7. prosinca austrijska vojska ponovno ulazi u Zadar. Druga austrijska vlast potrajala je sve do 1918., a Zadar i dalje zadržava status glavnog grada Kraljevine Dalmacije i sjedište je Dalmatinskog sabora (osnovanog 1861.) i crkvene metropolije za čitavu Dalmaciju. Administrativne funkcije Zadra rezultirale su većim naseljavanjem stranog činovništva (1910. godine 60% stanovništva grada čine Talijani). Također, Zadar je jedina općina u Dalmaciji u kojoj autonomaši nikad nisu izgubili vlast.
S austrijskom vladavinom, Zadar je dobio gimnaziju (1816.), otvara se prvi javni perivoj (1829.), osniva se i Narodni muzej (1832.); 1833. godine dovršena je cesta koja je Zadar preko Velebita povezivala sa Zagrebom i Bečom, a 1838. godine stavljen je u upotrebu prvi moderni gradski vodovod. 
Zadar je u drugoj polovici 19. stoljeća i žarište pokreta za kulturni i nacionalni preporod u Dalmaciji, a ovo razdoblje od posebne je važnosti za povijest grada koji se naglo razvija kao moderan europski grad. Ukazom cara Zadar je 1868. godine prestao biti grad-utvrda što se brzo odrazilo na njegov urbanistički razvitak. Izgrađeni su brojni javni i privatni objekti, među njima i Novo kazalište (kasnije Teatro Verdi) 1865. godine. Zadar postaje grad bogato uređenih trgovina i javnih prostora, luksuznih kavana i hotela, javnih knjižnica i čitaonica. Zadar je imao 6 tiskara i u njemu izlazi oko 40 različitih novina i časopisa, među kojima i Narodni list (1862.) – danas najstarije živuće hrvatske novine. U gradu ponovno djeluju brojni važni hrvatski književnici kao što su Ivo Vojnović, Rikard Katalinić Jeretov, Milan Begović, Vladimir Nazor i dr.  
Cijelo 19. stoljeće pa sve do dvadesetih godina 20. stoljeća, grad Zadar bilježi značajan broj serijskih publikacija koje su i danas važne za izučavanje političke i gospodarske povijesti grada Zadra i Dalmacije. Zadar je, u počecima izdavanja serijskih publikacija, bio poznat po bogatoj tradiciji hrvatskog novinstva od pokretanja Kraljskog Dalmatina 1806. preko Zore  dalmatinske, Narodnog lista, Hrvatske krune i drugih listova. Bitno je spomenuti novine Giornale di Dalmazia i Glas dobrovoljca (1941. – 1943.) iz razloga što u ratnom razdoblju nije bilo previše novina u gradu Zadru. Povijest novinstva izdanog na hrvatskom jeziku na području grada Zadra, može se pronaći u djelu Jadertina Croatica. Bibliografija knjiga, časopisa i novina izdanih na hrvatskom ili srpskom jeziku u Zadru (II. dio. Časopisi i novine) i u Povijesti hrvatskog novinstva. Zadar u 19. stoljeću autora Jose Vidakovića. 
Koncem stoljeća u Zadru se počela naglo razvijati prerađivačka industrija, posebice proizvodnja 33 vrste likera od kojih je Maraschino postao poznat širom svijeta. Na Silvestrovo 1894. u Zadru je zasjala električna gradska rasvjeta, prva sustavno provedena električna mreža u Hrvatskoj.
U Prvom svjetskom ratu Austro-Ugarska Monarhija doživjela je slom i raspad na više država. Zahvaljujući diplomatskim igrama saveznika prilikom pridobivanja Italije na svoju stranu, ali i nejasnom stavu pregovarača iz Kraljevine SHS, Rapallskim ugovorom (12. studenoga 1920.) Zadar je pripojen Italiji kao enklava na istočnoj obali Jadrana. U njenom sastavu Zadar je ostao sve do 1. studenoga 1944. Godine 1921. proglašen je slobodnom lukom, te proživljava razdoblje talijanske uprave u čudnoj atmosferi lažnog izobilja. To je razdoblje intenzivne talijanizacije i iseljavanja Hrvata i gospodarskog propadanja grada uslijed neprirodne izolacije od zaleđa. U brojkama gledano, Zadar je prema popisima s početka 20. st. imao oko 15 000 stanovnika. Kad je Italija okupirala Zadar 1918., a osobito poslije 1920. mnogo je stanovnika napustilo grad. Mahom su to bili Hrvati. Odselili su u Šibenik, Split, Zagreb, Dubrovnik i drugamo. S druge strane, od 1920. do 1940. u Zadar je doselilo stanovništvo iz Italije, te još oko 10 000 vojnika pa je tako izmijenjeni Zadar imao oko 20 000 stanovnika; neke procjene govore i o većem broju. Ulogu upravnog sjedišta Dalmacije u potpunosti preuzeo je Split. Kraljevina SHS je neko vrijeme imala upravnu organizaciju sličnu onoj prije rata. 
Podrobniji članak o temi: Diplomatska borba za ZadarU Drugom svjetskom ratu Zadar je izložen teškim savezničkim bombardiranjima tijekom 1943. i 1944. godine pri čemu je razoreno 80% povijesne jezgre grada. 
Konačno vraćen Hrvatskoj koja je tada bila jedna od konstitutivnih jugoslavenskih republika, Zadar je završetak rata dočekao gotovo potpuno razoren i napušten, s jedva 6.000 stanovnika. Nakon rata dolazi do iseljavanja talijanskog stanovništva, ali i velikog broja Hrvata, u Italiju. 
Na njihovo mjesto ubrzo i u velikom broju dolaze žitelji zadarskih otoka i zaleđa.
27. ožujka 1945. godine dobio je prvu repertoarnu kazališnu ustanovu koja je imala stalni umjetnički ansambl, Hrvatsko narodno kazalište. Prva redovna sezona tog kazališta je počela listopada 1945., no tada je to kazalište preimenovano u Narodno kazalište, ostavši bez atributa "Hrvatsko".
Nakon Drugog svjetskog rata grad se razvija u snažan ekonomski i kulturni centar, posebno nakon izgradnje željezničke pruge Zadar-Knin i osnivanja Filozofskog fakulteta.
Srpnja 1990. ondašnji sekretar SUP-a Mile Martić naoružavao je "ugledne" Srbe u Zadru. 11. travnja 1991. po njegovom naputku, radi zastrašivanja hrvatskog stanovništva, velikosrpski petokolonaši izveli su teroristički napad u Zadru.Godine 1991. srpski pobunjenici i Jugoslavenska narodna armija (JNA) napali su Zadar koji se tada našao na rubu okupiranog područja. Veze sa Zagrebom odvijale su se isključivo preko otoka Paga. Zadar je opet proživio ozbiljna razaranja, uključujući neke povijesne objekte. Bio je jednim od gradova koje su velikosrbi često granatirali. Opsada Zadra trajala je do 1993. kada je Zadarsko zaleđe oslobođeno u vojnoj akciji "Maslenica". Sve do 1993. su velikosrbi pokušavali i zauzeti grad, a jedna od takvih akcija je bila 30. lipnja 1993., kada su pored Zadra granatirali i Biograd na Moru. Povremeni napadi na grad su se nastavili sve do 1995. kada je operacijom "Oluja" završen rat u Hrvatskoj.
OTP banka Hrvatska d. d.Zadar je do Domovinskog rata bio jedan od gospodarski najrazvijenijih gradova u Hrvatskoj s raznovrsnim industrijskim granama. Upravo ta raznovrsnost omogućila mu je relativno brz oporavak nakon ratnih stradanja, pojačan izgradnjom autoceste Zagreb - Split i njezinog nastavka te nove luke u Gaženici. Ta putničko - teretna luka omogućuje brzu vezu između Italije, Hrvatske i ostatka Srednje Europe.
Zadarska morska putnička luka jedna je od najprometnijih luka u Hrvatskoj s tendencijom još većeg rasta prometa. Najvažnija institucija u luci je lučka kapetanija.
Mnoge su znamenitosti koje se mogu vidjeti u Zadru, zbog njegove duge povijesti koja seže do antičkih vremena. Neke od znamenitosti su:
Najpoznatiji je spomenik i simbol grada Zadra, ujedno i najpoznatija monumentalna građevina u Hrvatskoj iz ranog srednjeg vijeka. Sagrađena je na tradicijama ranobizantske arhitekure u ranom srednjem vijeku, najvjerojatnije početkom 9. st. Kružnog je oblika i nije se sačuvala u obliku kako je prvotno sagrađena. Nedostaje joj južna prigradnja, pa joj je središnja kružna jezgra s te strane vidljiva. Do 15. stoljeća nazivala se crkva Sv. Trojstva, a od tada nosi ime Sv. Donat, po biskupu koji ju je dao sagraditi. Prvi put crkva se spominje sredinom 10. stoljeća u spisima bizantskog cara Konstatina Porfirogeneta. Danas se njezin prostor zbog izvanrednih akustičnih karakteristika koristi za glazbene programe ("Glazbene večeri u sv. Donatu").
Ispod temelja crkve Sv. Donata i biskupske palače proteže se pločnik glavnog trga iz rimskih vremena - Forum. Počeci mu sežu u 1. st. prije Krista. S tri strane Forum je bio opkoljen monumentalnim trijemom kojega su krasile akantusove vitice, girlande i maskeroni.
KalelargaKalelarga ili Široka ulica je glavna i najpoznatija zadarska ulica, koja se proteže u smjeru istok-zapad od Narodnog trga do Foruma. U Drugom svjetskom ratu su uništene gotovo sve zgrade u ulici, te je ona obnovljena u modernističkom stilu zadržavajući samo osnovni smjer.
Zadarsku katedralu posvećenu Sv. Stošiji ukrašava izvana na pročelju ruža te na zabatu glavne lađe manja gotička ruža, naknadno umetnuta. Portali imaju karakterističan romanički oblik, danas unutrašnjost katedrale doima se svojom monumentalnošću (glavna lađa je triput šira od sporednih). Zvonik katedrale koji danas dominira Zadrom, započet je još u kasnom srednjem vijeku, da bi ga tek 1892. dovršio engleski arhitekt Thomas Graham Jackson po uzoru na zvonik rapske katedrale.
Crkva Sv. Marije pripada ženskom benediktinskom samostanu sv. Marije koji je osnovala plemkinja Čika 1066. godine. Na mjestu nekadašnje neugledne crkve podigla je trobrodnu crkvu koja je posvećena 1091. godine. Njezina kći Vekenega početkom 12. st. sagradila je kapitularnu dvoranu i monumentalni zvonik. U samoj crkvi nalazi se i grobnica opatice Vekenge koja je umrla 1111. godine. Samostanski arhiv čuva vrlo vrijednu zbirku povelja u kojima se spominju hrvatski kraljevi iz 11. st. Pročelje crkve i njezin južni bočni zid, kao i glavni portal u renesansnom su stilu. Na zvoniku se nalazi natpis u spomen Kolomanovog ulaska u Zadar 1102. godine. Crkva je razrušena u anglo-američkom bombardiranju u Drugom svjetskom ratu, ali je uspješno rekonstruirana. 
Trobrodna bazilika s tri bogato ukrašene polukružne apside pripadala je muškom benediktinskom samostanu. Sagrađena je u romaničkom stilu i posvećena 1175., a ime je dobila po sv. Krševanu mučeniku, zaštitniku grada Zadra. Pročelje je jednostavno. U donjem dijelu nema nikakvih ukrasa osim glavnog portala. Unutrašnjost crkve krase freske romaničko-bizantinskih karakteristika. U svetištu se nalazi monumentalni glavni oltar izgrađen 1701. godine na kojega su 1717. postavljena četiri kvalitetna kipa od bijelog mramora koji predstavljaju zaštitnike Zadra. Rad su mletačkog kipara Alvise Tagliapietra. Zvonik se počeo graditi potkraj 15. st., ali nikada nije dovršen. Najljepši dio fasade je vanjski ukras, apsida. 
Prvobitno ranokršćanska trobrodna bazilika iz 5. st., potom pregrađena crkva Sv. Stjepana s gotičkim elementima iz 14. st., dok je današnji izgled s baroknim detaljima dobila u 16. st. Poznata srebrna škrinja Sv. Šimuna iz 1380. nalazi se na glavnom oltaru crkve. Škrinja je zlatarsko djelo velike vrijednosti koju je za relikviju Sv. Šime dala izraditi ugarsko-hrvatska kraljica Elizabeta. Škrinju je izradio zlatar Franjo iz Milana, nastanjen u Zadru. Južno od crkve nalazi se rimski stup postavljen 1729. godine, a sastavljen je od dvaju stupova rimskog hrama koji su se do tada čuvali na kapitoliju Foruma.
Crkva se nalazi na zapadnom kraju grada. Crkva je najstarija dalmatinska gotička crkva. Posvećena je 1280. Unutrašnjost je jednostavna. Iz kora se ulazi u sakristiju. Iza glavnog oltara crkve iz 1672. godine nalazi se nekadašnje svetište i u njemu korska sjedala bogato ukrašena rezbarijama u stilu cvjetne gotike iz 1394. godine, rad Giacoma da Borga Sansepolcra. 
Sakristija, koja se nastavlja na kor, važna je za hrvatsku povijest, jer je u njoj 1358. godine sklopljen Zadarski mir između mletačke Republike i ugarsko-hrvatskog kralja Ludovika Anžuvinca, kojim su se Mlečani odrekli svojih pretenzija na Dalmaciju. 
Podignuta je u 18. stoljeću u baroknom stilu na mjestu starije crkve, kao mauzolej nadbiskupa Zmajevića. U njoj se čuvala slika Gospe od Kaštela koju je naslikao Blaž Jurjev Trogiranin u 15. st. (danas je u stalnom postavu izložbe crkvene umjetnosti). Uživa veliki ugled i popularnost u brojnim generacijama Zadarskih žitelja. U drugom svjetskom ratu bila je potpuno razorena, te je preostao samo zvonik i malo svetište. Obnovljena je tek 1990. godine vrijednom donacijom pokojnog Msgr. Simeona Duce, koji je u njoj i pokopan. 
Crkva Svetog Andrije i Svetog PetraJednobrodna crkva Sv. Andrije odlikuje se jednostavnom fasadom iz 17. stoljeća, te ostatcima fresaka romano-bizantskih karakteristika s kraja 12. stoljeća dok su južni bočni zid i apsida sagrađeni u 5. stoljeću. Na njenu apsidu nadovezuje se crkvica Sv. Petra s antičkim elementima.
Pročeljem crkve Sv. Mihovila dominira reljefno ukrašen gotički portal iz 14. stoljeća. U njenoj jednobronoj unutrašnjosti nalazi se drevno oslikano polureljefno raspelo iz 13. stoljeća. U samostanu je smještena i manja zbirka umjetnina.
Crkva Svetog DominikaGotička crkva Sv. Dominika nalazi se zapadno od Kopnenih vrata. U sklopu samostana djelovalo je i prvo sveučilište koje se spominje još davne 1396. godine. 
Crkva Svetog Ilije ProrokaPravoslavna crkva podignuta neposredno uz Forum u 16. stoljeću za potrebe grčkih pomoraca i trgovaca. U 18. stoljeću je nadograđena i predana na upotrebu srpskoj zajednici.
Ostaci crkve StomoricaDanas su sačuvani samo temelji nekoć šesterolisne predromaničke crkve (isprva posvećene Sv. Uršuli), koja je još imala i kupolu, a umjesto jedne apside sagrađen joj je pravokutni krak sa zvonikom. U 16. stoljeću je porušena, 1883. godine arheološki istražena, nakon toga zasuta, te napokon 1966. godine otkopana i konzervirana. Priča kaže da oblik tlocrta ove crkvice, koja podsjeća na ključ, simbolizira ključeve Sv. Petra.
Sačuvani su ostaci iz rimskog doba, iz srednjeg vijeka te najviše iz 16. st. Uz bedeme se nalazi srednjovjekovna "Kapetanova kula", a najslikovitiji se dio nalazi na južnom dijelu kod lučice "Foše", gdje se nalaze i Kopnena vrata iz 1543. (Michele Sanmicheli). Prema luci, blizu crkve Sv. Krševana nalaze se Morska vrata iz 1573.
Stalna izložba crkvene umjetnosti - Zlato i srebro grada ZadraU građevnom sklopu crkve Sv. Marije odnosno njezinog samostana, čiji su objekti tijekom drugog svjetskog rata bili teško oštećeni, 1972. godine formiran je reprezentativni postav - Stalna izložba crkvene umjetnosti, i jedna od najvrjednijih izložbi u Hrvatskoj, popularno nazvana “Zlato i srebro Zadra”. 
Osnovan 1832. a izloženi su arheološki ostaci od 7. do 12. st. Izloženi su predmeti iz rimskog doba i prapovijesni arheološki materijal iz paleolika, neolitika, i metalnih doba.
Narodni trgGlavni zadarski trg i okupljalište. S njegove zapadne strane je crkva sv. Lovre iz 11. st.; zgrada Gradske straže iz 1562. i toranj sa satom iz 18. st., a nasuprot se nalazi Gradska loža iz 13. st. Na sjevernoj strani trga je Gradska vijećnica podignuta 1934. godine u doba fašističke vladavine.
Dominantna točka zadarske panorame s mora, velebna zgrada na Novoj rivi izgrađena je prema projektu bečkog arhitekta Karla Susana početkom 20. stoljeća (1901.-1906.) u neoklasicističkom stilu za potrebe Liceja Svetog Dimitrija. Kompleks zgrada sagrađen je u obliku slova "L" koji zatvara bastion zadarske Citadele s južne i zapadne strane, a u njegovom središnjem dijelu nalazi se i obnovljena kapela Sv. Dimitrija s dominantnom kupolom.
Generalno filozofsko-teološko učilište dominikanskog reda u Zadru osnovano je još daleke 1396. godine kao najstarije od hrvatskih sveučilišta, odnosno kao prvo sveučilište na prostoru današnje Hrvatske, koje je djelovalo do 1807. godine. Od tada su u Zadru djelovale ustanove visokog školstva do osnivanja obnovljenog Sveučilišta u Zadru 2002. godine.
Morske orguljeMorske orgulje, izvedene su po projektu arhitekta Nikole Bašića, smještene su u blizini novog pristaništa za cruisere, u sklopu zadarske rive, te su prepoznatljive kao posebno oblikovana obala u nekoliko redova stepenica koje se spuštaju prema moru. Stepenice se protežu na sedamdesetak metara obale, ispod kojih je, na razini najniže oseke mora, okomito na obalu ugrađeno 35 cijevi različitih dužina, promjera i nagiba, koje se koso uzdižu do obalnog popločanja i završavaju u kanalu (servisnom hodniku). Tu se na cijevima nalaze LABIUMI (zviždaljke), koje sviraju 7 akorda od 5 tonova. Iznad kanala su performirane kamene stepenice kroz koje izlazi zvuk, morem potisnut zrak. 
Pozdrav SuncuNalazi se na Istarskoj obali, na najzapadnijoj točki zadarskog poluotoka, neposredno uz Morske orgulje. S ovog se mjesta pruža pogled na Zadarski kanal, otoke i na zalazak Sunca, čija je ljepota u Zadru posebno poznata. Pozdrav Suncu sastoji se od tri stotine višeslojnih staklenih ploča postavljenih u istoj razini s kamenim popločenjem rive u obliku kruga promjera 22 metra. Ispod staklenih provodnih ploča nalaze se fotonaponski solarni moduli preko kojih se ostvaruje simbolična komunikacija s prirodom, odnosno sa Suncem. Istovremeno sa zalaskom Sunca uključuju se i rasvjetni elementi ugrađeni u krugu te po posebno programiranom scenariju proizvode iznimno dojmljivu svjetlosnu igru u ritmu valova i zvuka Morskih orgulja.
MaraschinoOriginalni zadarski liker Maraschino priznat diljem svijeta. Prepoznatljiv je po karakterističnom slatkom okusu i aromatičnom mirisu. Priprema se po tradicionalnoj recepturi koju su stvorili ljekarnici dominikanskog samostana početkom 16. stoljeća.
Zadarski barkajoliJedan od zaštitnih znakova grada Zadra. Oni već 800 godina s malim čamcima na vesla povezuju dva kraja gradske luke po svim vremenskim uvjetima, štedeći na taj način vrijeme svojim vjernim putnicima. Ova tradicija se već stoljećima prenosi s koljena na koljeno u nekoliko obitelji, a uspjela se održati unatoč svim izazovima modernog vremena.
Perivoj JarulaArsenalArsenal je spomenik kulture nulte kategorije, izgrađen u 18. stoljeću za vrijeme mletačke uprave kao skladište za vojnu flotu. Nakon obnove funkcionira kao mediteranski gradski trg u zatvorenom prostoru i jedno je od središta javnog, kulturnog i zabavnog gradskog života bogato događanjima.
Generalno filozofsko-teološko učilište dominikanskog reda u Zadru osnovano je 1396. godine i najstarije je  hrvatsko sveučilište, odnosno prvo sveučilište na prostoru današnje Hrvatske koje je djelovalo do 1807. godine. Od tada su u Zadru djelovale ustanove visokog školstva do osnivanja obnovljenog Sveučilišta u Zadru 2002. godine. Tradicija je to duža od 600 godina (osnivač je bio vrhovni Poglavar dominikanskog reda Raimund de Vinies iz Capue, a izvršitelj fra Ivan iz Drača). To Zadar svrstava u red najstarijih sveučilišnih gradova Europe (Padova 1222., Pariz 1229., Cambridge, Barcelona, Perpignan 1303., Canterbery 1320., Prag 1348., Beč 1365. itd.), vremenski u razdoblju osnivanja poznatih starih europskih sveučilišta. Godine 1996. održana je u Zadru svečana proslava 600. obljetnice osnivanja s aklamativnom odlukom o ponovnom osnivanju Sveučilišta u Zadru. U vrijeme svog mandata (posljednjeg) dekana Filozofskog fakulteta u Zadru prof. dr. sc Damir Magaš ubrzao je, uz pomoć suradnika i podršku MZOŠRH, Županije, Grada, Nadbiskupije, HAZU itd., započete radnje na ponovnom osnivanju odnosno obnovi. Sabor Republike Hrvatske donio je Odluku o osnivanju Sveučilišta u Zadru 4. srpnja 2003. i imenovao ga privremenim rektorom u rujnu 2002., a na prvoj sjednici Senata na dan 25. ožujka 2003. koji se obilježava kao Dan Sveučilišta u Zadru, izabran je za prvog rektora (2002./2003.-2007.).
Prvi obrisi knjižnice javljaju se u 19. st. za vrijeme upravitelja Giovannija Einspillera koji je u kancelariji Arhiva postavio regal s pretincima označenima abecednim redom i dodatne ormariće s ladicama. Namjesnička knjižnica osnovana je uz podršku vlasti 1894. godina. Brojna politička zbivanja utjecala su na razvoj i promjene unutar Knjižnice, pa tako nakon Rapalskog ugovora iz 1920. god. Namjesnička knjižnica postaje Knjižnica Arhiva te se seli u prostorije bivše vojarne kraj Kopnenih vrata. Knjižnični fond danas prelazi brojku od 50 000 svezaka, a tematski najviše pokriva područja povijesti, državne uprave, prava, pomoćnih povijesnih znanosti, zakonodavstva, politike, geografije i slično.
Pedesetih godina 20. stoljeća rađala su se današnja profesionalna lutkarska kazališta u Hrvatskoj. Do tog razdoblja Zadar je bio pod dvadesetogodišnjom talijanskom okupacijom, te Zadrani nisu imali nikakvu lutkarsku tradiciju. Kazalište lutaka u Zadru osnovano je 1. studenoga 1951. godine, a nalazilo se u zgradi Fiskulturnog doma na atletskom stadionu, poznatoj kao zgrada na stupovima u Jazinama, koja je bila tek djelomično oštećena od bombardiranja, a neposredno pred sam rat građena je isključivo za društveni i sportski život djece. Prvo desetljeće zadarskog lutkarstva obilježio je rad redatelja i glumca Bruna Paitonija, koji je odmah u početku postavljen za direktora kazališta. Kao stalni redatelj radio je Mile Gatara, glumac Narodnog kazališta, kojemu je povjeren umjetnički rad i uvježbavanje lutkara. Paitoni je vodio kazalište prvih desetak godina od njegova osnivanja, sve do njegovog sukoba sa ostatkom kazališnog kolektiva. Za novog rukovoditelja Kazališta lutaka odabran je Mile Gatara, koji je utemeljio svoju lutkarsku školu u teoriji lutkarstva poznatu kao Gatarina ili zadarska lutkarska škola.
Hrvatsko narodno kazalište u Zadru Narodno kazalište u Zadru od 1945. do 1955.godine
Početak zadarskog narodnog kazališta nalazimo na Dugom otoku, gdje je 1944.godine diletantska grupa formirala kazališnu družinu Okružnog narodnooslobodilačkog odbora Zadar. Predstave su u početku održavali na otoku Pašmanu i na području Zadra i Biograda, da bi zatim nakon povlačenja Nijemaca iz Zadra održali predstavu u Polači i Zemuniku. Izvodili su se kraći komadi iz partizanskog života. Okružno kazalište Zadar koje je do tada djelovalo u sklopu Narodnooslobodilačke vojske, imalo je dvije grane: glumačku i glazbenu. Na čelu prve bio je redatelj Šime Dunatov (1907. – 1997.), a na čelu druge Šime Dešpalj (1897. – 1991.), a potom Josip Vladović Relja (1895. – 1967.). Narodno kazalište u Zadru službeno je otvoreno 27. ožujka 1945. u okviru proslave prvog Tjedna kulture. Prva sezona djelovanja Narodnog kazališta bila je 1945./46. godine, a 14. listopada 1945. izveden je Dundo Maroje Marina Držića. U siječnju 1953. postavljena je privremena uprava u Narodnom kazalištu u Zadru. 1954.godine za novog je ravnatelja kazališta postavljen Miro Marotti koji je zadarskoj publici predstavio novu kazališnu poetiku.Kina
održavaju se brojne regate s dugom tradicijom: Božićna regata krstaša	(Biograd–Zadar), Kup Sv. Krševana, Charity Rotary Sailing Regatta Zadar (1998.), Regata Zadar – Veli Iž – Zadar (1995.), Zadarska koka (2005.), Zadarska regata (Zadarski kanal).
Baletna Udruga PiruetaOd 1994. održava se šahovski turnir Zadar Open. Utrka Nin – Zadar održava se od 1983., a Plivački maraton Preko - Zadar od 1973. godine.
Streetball Mornarica, održava se od 2014., je 3x3 košarkaški turnir po tradicionalnim zadarskim pravilima.Od 2014. godine održava se međunarodni klupski košarkaški turnir Zadar Basketball Tournament
Marin Buovac: Amphitheatres in the Republic of Croatia, 13th Annual Meeting of the European Association of Archaeologists, Sveučilište u Zadru, Zadar 2007.
Marin Buovac: O sudbini kamena s rimskih amfiteatara na prostoru istočnojadranske obale, Klesarstvo i graditeljstvo, Vol.XXII No.1-2, 2011., str. 53 - 69.
Marin Buovac: Rimski amfiteatri na tlu istočnog Jadrana i zaobalja / Römische Amphitheater auf dem ostadriatischen Gebiet und Hinterland, Histria Antiqua, vol. 22, Pula, 2013., str. 129 - 156.

Zagreb je glavni grad Republike Hrvatske, i najveći grad u Hrvatskoj po broju stanovnika. Šire područje grada okuplja više od milijun stanovnika. Povijesno gledajući, grad Zagreb je izrastao iz dva naselja na susjednim brežuljcima, Gradeca i Kaptola, koji čine jezgru današnjeg grada, njegovo povijesno središte. Nalazi se na jugozapadnom rubu Panonske nizine na prosječnoj nadmorskoj visini od 122 m, podno južnih padina Medvednice, na lijevoj i desnoj obali rijeke Save. Položaj grada, koji je na mjestu spajanja alpske, dinarske, jadranske i Panonske regije, omogućio je da Zagreb postane most između srednjoeuropskog i jadranskog područja. 
Prema popisu stanovništva iz 2011. u Zagrebu živi 790.017 stanovnika. Kao najveći i glavni grad, Zagreb je kulturno, znanstveno, gospodarsko i upravno središte Republike Hrvatske i Zagrebačke županije. Zahvaljujući ulozi najvećeg prometnog centra u Hrvatskoj, razvijenoj industriji s dugom tradicijom i znanstvenim i istraživačkim ustanovama, Zagreb je gospodarski najrazvijeniji grad u Hrvatskoj.
Grad Zagreb je kao glavni grad Hrvatske posebna teritorijalna, upravna i samoupravna jedinica koja ima položaj grada.
O postanku imena grada Zagreba postoje različite teorije. Ime je neosporno hrvatskog podrijetla. Čak i latinsko ime Zagabria upućuje na to da je ta lokacija još u srednjem vijeku bila zaštićena grabom ili opkopom.Po jednim se izvodi od glagola zagrepsti/odnosno ukopati. Po drugim se dovodi u svezu sa starim hrvatskim imenom za obalu "b(e)reg" koju i danas koriste u krašićkom kraju. U Krašiću Zagreb nazivaju Zabreg.
Zagreb se nalazi u kontinentalnoj središnjoj Hrvatskoj, na južnim obroncima Medvednice te na obalama rijeke Save. Nalazi se na nadmorskoj visini od 122 metra (Zrinjevac). Povoljan zemljopisni smještaj na jugozapadnom kutu Panonske nizine, između alpske, dinarske, jadranske i panonske regije, uzrok je činjenici da se Zagreb nalazi na prometnom čvorištu puteva između Srednje i Jugoistočne Europe te Jadranskog mora.
Klima u Zagrebu je umjerena kontinentalna. Ljeta su vruća i suha s prosječnim temperaturama od 20 °C, dok su zime hladne s prosječnim temperaturama od 1 °C.
U Zagrebu postoji 165 000 stabala, koja pokrivaju 14 milijuna četvornih metara površine. Ima 18 000 klupa za sjedenje uz zelene površine. Od 266 vrsta drveća, najčešće su: obična breza, gorski javor, javorolisna platana i crni bor.
Grad Zagreb prostire se na površini od 641 km2. Područje Grada Zagreba (u širem smislu), osim naselja Zagreba, obuhvaća i drugih 70 naselja. To su:
O nastanku imena grada govori poznata legenda, u kojoj stari drevni ban, umoran i žedan, naredi djevojci Mandi da donese vode s izvora. Ban reče: "Mando, dušo, zagrabi"!
Prvi pisani spomen Zagreba datira iz 1094. godine kada je na Kaptolu osnovana biskupija, što govori da je tu i ranije postojalo naselje.
1242. Zagreb (tada Gradec) Zlatnom bulom hrvatsko - ugarskog kralja Bele IV. postaje slobodni kraljevski grad.
1557. Zagreb se u pisanim dokumentima prvi puta spominje kao glavni grad Hrvatske.
1607. Isusovci osnivaju prvu gimnaziju i Akademiju. Ta se godina smatra godinom utemeljenja Zagrebačkog sveučilišta.
1776. iz Varaždina je u Zagreb preseljeno sjedište Hrvatskog kraljevskog vijeća (Vlade).
25. lipnja 1991. Sabor Republike Hrvatske proglašava neovisnost i suverenost Republike Hrvatske. Zagreb postaje glavni grad.
Janko Drašković (* 1770. - † 1856.), političar i "najstariji hrvatski preporoditelj".
Milan Kangrga (* 1923 - † 2008), hrvatski filozof, sveučilišni profesor etike, jedan od osnivača časopisa Praxis i Korčulanske ljetne škole.
Podrobniji članak o temi: Stanovništvo ZagrebaPrema popisu stanovništva iz 2011. godine Grad Zagreb ima 790.017 stanovnika. Šire gradsko područje okuplja više od milijun stanovnika. Prosječna starost stanovnika je 39,7 godina. Prema narodnosti većinu stanovnika čine Hrvati (oko 92 %), a od nacionalnih manjina najznačajnije skupine su: Srbi, Slovenci, Bošnjaci (bosanski muslimani) i Albanci. Prema vjeri većina Zagrepčana izjašnjava se katolicima (87 %), a ostale najznačajnije vjerske zajednice su: pravoslavna zajednica, islamska zajednica (2 %), Evangelička crkva, Reformirana kršćanska (kalvinska) crkva kao povijesne protestantske konfesije, Adventistička crkva, Baptistička crkva, židovska zajednica i Jehovini svjedoci. Oko 4 % izjašnjava se agnosticima, a 3,5 % ateistima. Najveće gradske četvrti su: Trešnjevka (više od 120 000 stanovnika), Novi Zagreb (više od 110 000 stanovnika) i Dubrava (blizu 100 000 stanovnika). Po popisu stanovništva iz 1991. godine, naseljeno mjesto Zagreb imalo je 706 770 stanovnika, dok je Grad Zagreb imao 777 826 stanovnika. Metropolitansko područje grada imalo je 1 107 623 stanovnika 2013. godine.
Grad Zagreb, kao glavni grad Republike Hrvatske, ima status jedinica lokalne samouprave (grad) koja ujedno ima i položaj jedinice područne (regionalne) samouprave, odnosno županije. Status Grada Zagreba reguliran je Zakonom o Gradu Zagrebu (NN 62/2001, 125/08, 36/09, 119/14)Tijela Grada Zagreba jesu:
GradonačelnikGradska skupština je predstavničko tijelo građana Grada Zagreba koje donosi akte u okviru samoupravnog djelokruga Grada Zagreba te obavlja druge poslove u skladu sa zakonom i Statutom. Gradska skupština ima 51 gradskog zastupnika koji se biraju na neposrednim izborima razmjernim sustavom primjenom d'Hondtove metode. Njen aktualni saziv izabran je na lokalnim izborima 21. svibnja 2017. godine. Na konstituirajućoj sjednici novog saziva Gradske skupštine, održanoj 10. srpnja 2017., za predsjednika Gradske skupštine izabran je Andrija Mikulić  (HDZ), a za potpredsjednike Ana Stavljenić Rukavina (BM 365), Jozo Milićević (NLZG), Rajko Ostojić (SDP) i Krešimir Kartelo (NHR).
Gradonačelnik je nositelj izvršne vlasti Grada Zagreba. Bira se na na lokalnim izborima neposredno većinskim dvokružnim sustavom (ako u prvom krugu kandidat ne osvoji apsolutnu većinu danih glasova, održava se drugi krug u kojeg ulaze dva kandidata s najviše glasova u prvom krugu, pobjeđuje kandidat koji je dobio više glasova). Gradonačelnik ima i dva zamjenika koji se biraju zajedno s njim. Kao nositelj izvršne vlasti, predstavlja Grad Zagreb, Skupštini podnosi prijedloge odluka, proračuna i drugih akata, na temelju javnog natječaja imenuje pročelnike gradskih ureda, te obnaša i druge poslove u skladu sa zakonom i Statutom. Gradonačelnik (sa zamjenicima) može se opozvati putem referenduma ako opoziv zatraži najmanje 20% birača u Gradu Zagrebu, za opoziv treba glasati većina izašlih birača uz uvjet da ta većina čini najmanje 1/3 ukupnog broja birača u Gradu Zagrebu.
U Gradu Zagrebu gradonačelnik je i predstavnik središnje vlasti Republike Hrvatske. 
Na lokalnim izborima 2017. za gradonačelnika Grada Zagreba ponovno je izabran Milan Bandić (od  28. ožujka 2015. predsjednik stranke Bandić Milan 365 -  Stranka rada i solidarnosti) u drugom krugu održanom 4. lipnja 2017. Zamjenice gradonačelnika su Jelena Pavičić-Vukičević i Olivera Jurković-Majić.
Upravne poslove iz samoupravne nadležnosti Grada Zagreba te poslove prenesenog djelokruga državne vlasti obavljaju upravna tijela Grada Zagreba (uredi, zavodi, službe) na čelu kojih su pročelnici, koje temeljem javnog natječaja, imenuje gradonačelnik (među njima gradonačelnik određuje i koordinatora državne uprave za područje Grada Zagreba).
Popis svih zagrebačkih gradonačelnika od ujedinjenja svih naselja u jedinstveni grad Zagreb 1850.
Na području Grada Zagreba 1999. osnovane su gradske četvrti i mjesni odbori kao oblici mjesne samouprave. U Gradu Zagrebu osnovano je 17 gradskih četvrti i 218 mjesnih odbora.
Mjesni su odbori osnovani za pojedini dio gradske četvrti, pojedino naselje ili više međusobno povezanih manjih naselja, ili dio većeg naselja koji u odnosu na ostale dijelove čini zasebnu cjelinu. Četvrti se neformalno dijele na «kvartove», odnosno manje četvrti određene specifičnom izgradnjom, urbanizmom i stanovništvom koje ih naseljava.
Dobrim za život općenito se smatra nekoliko četvrti. Prva je centar grada (Donji grad i Gornji grad) zbog raznolikosti sadržaja i dobre urbane opremljenosti. Druga je podsljemenska zona, koja predstavlja svojevrsni rezidencijalni dio Zagreba (bivši tzv. ljetnikovački predjeli), u koje spadaju: Šalata, Tuškanac, Pantovčak, Horvatovac, Zelengaj, Vrhovec i dr. Na trećem su mjestu novija stambena naselja u četvrti Jarun, privlačna zbog blizine rekreacijskog područja, te druga naselja s pretežito novogradnjom (primjerice Špansko). Četvrti kao što su Trešnjevka, Trnje, Peščenica - Žitnjak su većinom nekvalitetno izgrađene bivše radničke četvrti, koje proživljavaju snažnu urbanizaciju i još uvijek nemaju dobru urbanu opremljenost, a isti je slučaj s velikim naseljenim područjem na istočnom rubu grada, Dubravom. Novi Zagreb građen je u potpunosti u drugoj polovici 20. stoljeća kao velika skupina stambenih naselja na južnoj obali Save. Karakteriziraju ga široke avenije, zelene površine te zgrade i neboderi građene u duhu funkcionalizma. Novi Zagreb ima vrlo dobar urbanitet, a lokacija Zagrebačkog velesajma, Muzeja suvremene umjetnosti (u naselju Sopot), uređenje parka i jezera Bundek, otvaranje novog trgovačkog centra (Avenue Mall) koji je postao središtem okupljanja ljudi, te izgradnja novih stambenih zgrada, znači postupno poboljšanje urbanog života u ovom velikom gradskom području.
Najvažnije grane gospodarstva u Zagrebu su: proizvodnja električnih aparata, kemijska, farmaceutska i tekstilna industrija, te industrija hrane. Zagreb je međunarodno trgovinsko i poslovno središte, te prometno raskrižje između Srednje i Istočne Europe. Proračun grada Zagreba za 2008. godinu je iznosio 7,45 milijardi kuna.Grad Zagreb ima najveći nominalni bruto domaći proizvod po glavi stanovnika u Hrvatskoj (19 132 $ u 2005. godini, hrvatski prosjek je 10 431 $). Godine 2004. bruto domaći proizvod u paritetu kupovne moći iznosio je 28 261 $ (19 067 €).Od srpnja 2008. prosječna mjesečna neto plaća u Zagrebu iznosila je 6228 kn, što je oko 1356 $ (hrvatski prosjek je 5234 kuna, odnosno 1140 $). U prva tri mjeseca 2009. godine prosječna stopa nezaposlenosti je porasla sa 6,2 na 6,8 %, što znači da je bez posla bilo 28 000 Zagrepčana.Zagrebu je sjedište 34 % tvrtki u Hrvatskoj, i zapošljava 38,4 % hrvatske radne snage, uključujući gotovo sve banke, uslužne tvrtke i javni prijevoz.
U Zagrebu su sjedišta najvažnijih gospodarskih subjekata u Hrvatskoj. Među njima se ističu su Franck, Kraš, Croatia Airlines, Croatia osiguranje d.d., Croatia Records, HT, INA, Konzum, Ledo, Pliva, RIZ, Tisak, Vipnet, itd. Tvrtke u Zagrebu činile su 52 % ukupnog prometa i 60 % ukupnog dohotka Hrvatske u 2006. godini, te 35 % hrvatskog izvoza i 57 % hrvatskog uvoza.U Zagrebu je razvijen i turizam. Ponuda turističkog smještaja je raznolika. Hoteli su u rasponu od velikih, vrhunskih, koji posluju u sastavu poznatih lanaca, do malih prenoćišta u privatnom smještaju. U Zagrebu postoje tri hotela s pet zvjezdica (Westin, Sheraton, Regent Esplanade) i 10 s četiri zvjezdice. Advent u Zagrebu jedna je od glavnih turističkih manifestacija grada.
Sve glavne autoceste prolaze kroz Zagreb i granaju se prema raznim dijelovima Hrvatske. Možda najvažnija od njih je autocesta A1 Zagreb - Split - Dubrovnik, koja je u potpunosti završena do Ploča.
Druga glavna trasa je na koridoru X Transeuropskih autocestnih mreža, A3 Bregana - Zagreb - Lipovac, koja spaja sjevernu Europu s Turskom preko Balkana i Grčke. Zadnji dio te dionice od Županje do graničnog prijelaza Bajakovo sa Srbijom dovršen je na ljeto 2006.
Treća glavna trasa je autocesta A6 (E65) Zagreb - Rijeka, koja spaja glavni grad s najbližom velikom lukom na Jadranu. 
Uz te tri glavne grane tu su još i autoceste A4 Zagreb - Goričan koja se u Mađarskoj nastavlja na autocestu prema Budimpešti, te autocesta A2 Zagreb - Macelj, koja pripada Phyrnskoj autocesti od Nürnberga u Njemačkoj do Beograda u Srbiji (od Zagreba do Lipovca/Bajakovo Phyrnska autocesta nosi ime A3). Započeti su i radovi na novoj autocesti A11 Zagreb - Sisak, dovršetak dionice do Lekenika previđa se poslije 2009. godine.
Zagreb je također veliko željezničko čvorište. Dva od tri najvažnija europska koridora u Hrvatskoj prolaze kroz Zagreb. To su Paneuropski Željeznički koridor V (krak b) koji ide od Botova do Rijeke i Paneuropski Željeznički Koridor X koja je najvažniji željeznički pravac u Republici Hrvatskoj. Osim toga, u Zagrebu se spajaju i pruge za Karlovac i Sisak. Razvijen je i prigradski putnički promet Zagreba. Teretni promet se vrši obilazno. Zagreb posjeduje i veliki teretni kolodvor.
Zračna luka „Franjo Tuđman” najveća je i najprometnija zračna luka u zemlji. Nalazi se na teritoriju grada Velike Gorice. Putnička zgrada i platforma dovršene su 1959., a u jesen iste godine zračna je luka otvorena za civilni zračni promet. Godine 2008. raspisan je međunarodni arhitektonski natječaj za novi terminal zračne luke čija je izgradnja počela 2013. godine. U funkciji je od 28. ožujka 2017. Pored Zračne luke „Franjo Tuđman”, u Lučkom postoji i manji športski aerodrom, Zračno pristanište Lučko.
Javni gradski prijevoz u Zagrebu čini mreža tramvajskih i autobusnih linija, gradsko-prigradski vlakovi te taksi vozila. Glavninu javnog prijevoza u Zagrebu obavlja Zagrebački električni tramvaj (ZET), koji je operator tramvajskog i autobusnog prometa, a brine se i o uspinjači i žičari, koja je trenutno izvan funkcije (očekuje se izgradnja nove). ZET je podružnica gradskog trgovačkog društva Zagrebački holding d.o.o.
Prvi električni tramvaj pušten je u promet 18. kolovoza 1910. godine. Današnja tramvajska mreža ima ukupnu dužinu od 116 km (širina tramvajskog kolosjeka je 1000 mm). Promet je organiziran u 15 dnevnih i 4 noćne linije. Autobusni promet ZET-a trenutno se sastoji od 120 autobusnih linija, od toga 69 gradskih i 51 prigradskih.
Uspinjača ZET-a spaja zagrebački Gornji i Donji grad. S prugom dugom samo 66 metara poznata je i kao najkraća žičana željeznica na svijetu namjenjena javnom prometu. Službeno je puštena u pogon 8. listopada 1890. godine. Danas je zaštićena kao spomenik kulture, a također je jedna od turističkih atrakcija u Zagrebu.
Žičara "Sljeme" puštena je u promet 27. srpnja 1963. godine, a za promet je zatvorena sredinom 2007. godine (službeno je zatvorena 1. srpnja), nakon kvara na elektromotoru (5. lipnja) za koji je procijenjeno da je neisplativ za saniranje. U tijeku su pripreme za izgradnju nove moderne sljemenske žičare. Žičara je bila u funkciji prijevoza izletnika na vrh Medvednice.
U Zagrebu danas ima oko 1.150 taksi vozila, a vožnja taksijem dostupna je 24 sata dnevno. Prvi autotaksi u Zagrebu pojavio se na Trgu Bana Jelačića 11. lipnja 1901. godine.
Gradsko-prigradskim željezničkim prijevozom koristi se radnim danom u prosjeku oko 70.000 putnika. Glavna željeznička linija prometuje na relaciji Savski Marof - Zagreb Glavni kolodvor - Dugo Selo. Hrvatske željeznice uvele su ovu liniju 1992. godine. Uz ovu liniju, drugi važni prigradski smjerovi su prema Velikoj Gorici te Jastrebarskom, a zajedno s lokalnim vlakovima iz smjera Zaboka, Novske, Karlovca i Koprivnice.
Dana 14. svibnja 2013. godine je po uzoru na velike europske metropole, pušten u rad sustav javnih bicikala. Zagrepčanima je na raspolaganju više od 100 bicikala, na ukupno trinaest lokacija u gradu. Prvih sat vremena vožnja se ne naplaćuje, dok svaki idući sat košta simboličnih osam kuna.
S obzirom na svoju povijest i značaj, Zagreb je bogat spomenicima i arhitekturom. Središtem Zagreba smatraju se povijesne četvrti Gornji grad i Kaptol, te Donji Grad, u kojima je iznimna raznolikost arhitekture od baroka do današnjih dana. Centar je okružen sa sjeverne strane rezidencijalnim četvrtima s višom razinom stanovanja, a s juga bivšim radničkim četvrtima koje proživljavaju snažnu reurbanizaciju. Izgledom i uređenjem, Zagreb je tipičan srednjoeuropski grad.
Gornji grad ili Gradec je povijesna jezgra Zagreba. Zasnovana u srednjem vijeku, sve do 19. stoljeća činila je, zajedno s Kaptolom, središnje urbanizirano područje grada Zagreba. Tijekom vremena su ondje izgrađene brojne zgrade kojima se oblikovao njezin današnji izgled. Glavni trg Gornjega grada je Trg sv. Marka, nekad mjesto trgovanja, a danas političko sjedište Hrvatske, sa zgradama Hrvatskog sabora, Vlade i Gradske skupštine. 
Trgom sv. Marka dominira crkva sv. Marka, izvorno gotička građevina iz 14. stoljeća, kasnije preoblikovana u neogotičkom stilu. Iz srednjega vijeka sačuvan je monumentalni južni portal s kipovima dvanaest apostola. Portal je nastao pod utjecajem glasovite kiparske radionice Parler iz Praga te predstavlja najznačajnije ostvarenje gotičkog kiparstva u kontinentalnoj Hrvatskoj. Krov crkve s povijesnim grbovima Hrvatske i grada Zagreba potječe iz 19. stoljeća, iz velike obnove pod vodstvom arhitekata  Hermanna Bolléa i Friedricha von Schmidta. Zvonik crkve je iz baroknog vremena, a godina 1841. na njemu označava jednu od većih obnova.Druga poznata crkva Gornjeg grada je barokna crkva sv. Katarine (1620.-32.), koja se smatra prvom baroknom građevinom kontinentalne Hrvatske. Dvoranska crkva s bočnim kapelama, u unutrašnjosti je bogato ukrašena štukaturama Antonija Quadrija (1732.), a svetište je oslikano iluzionističkom arhitekturom oltara sa scenom „Sveta Katarina i aleksandrijski filozofi“. Ovo značajno djelo baroknog slikarstva radio je slovenski slikar Krištof Andrej Jelovšek. Crni oltari potječu većinom iz 17. stoljeća, osim oltara sv. Ignacija (18. st.), koji je rad znamenitog kipara Francesca Robbe.
Uz crkvu sv. Katarine pruža se kompleks bivšeg isusovačkog samostana, sagrađenog u 17. stoljeću te nadograđenog 1980-ih. Danas je ova građevina sjedište galerijske ustanove Klovićevi dvori, gdje se održavaju vrhunske umjetničke izložbe. Od nekadašnjih samostana, na Gornjem gradu je i samostan sv. Klare, odnosno opatica klarisa, u po njima nazvanoj Opatičkoj ulici. Zanimljiv je po oslikanim pročeljima. Naslikani, odnosno "lažni" prozori, vjerojatno su povezani sa zatvorenom funkcijom ovoga ženskog samostana. U samostanu je danas smješten Muzej grada Zagreba, jedan od najbogatijih muzeja u Hrvatskoj.
U Ćirilometodskoj ulici nalazi se grkokatolička konkatedrala sv. ćirila i Metoda. Stoji na mjestu ranije kapele oštećene u potresu 1880. godine. Projektirao ju je Hermann Bolle, a pošto se grkokatolici služe istočnim obredom, iako su dio katoličke crkve, sagradio ju je u svojoj osebujnoj verziji historicističkog neobizantskog stila. Crkvu odlikuje impresivni ikonostas izrađen od hrastovine, u zagrebačkoj Obrtnoj školi. Dio je grkokatoličkog sjemeništa koje se na Gornjem gradu nalazi od 1681. godine.
Na Gornjem gradu se također nalazi niz baroknih kuća i palača. Najznačajnija među njima je palača Vojković u Matoševoj 9 (1764.), u stilu marijaterezijanskog baroka, s vrlo reprezentativnim pročeljem s motivima školjki. Danas je u njoj smješten Hrvatski povijesni muzej. Od drugih palača ističu se Banski dvori te uz nju palača Rauch (na Trgu sv. Marka 1 i 2), koje su danas jedinstven objekt u funkciji sjedišta Vlade Republike Hrvatske. U Ćirilometodskoj ulici 3 nalazi se palača Raffay, danas Hrvatski muzej naivne umjetnosti, a u blizini i kuća znamenite hrvatske plemićke obitelji Zrinski (Markovićev trg 3). Tri vrlo lijepe barokne palače smještene su u Opatičkoj ulici: palača Juršić (Opatička 2), palača Rauch-Sermage (Opatička 6), te palača Bužan (Opatička 8) iz 1754., djelo najpoznatijeg zagrebačkoga baroknog graditelja Matije Leonharta.U Opatičkoj 10 nalazi se zgrada bivšeg Vladinog Odjela za bogoštovlje i nastavu, tj. nekadašnjeg Ministarstva kulture i prosvjete. U njoj su bogati interijeri (poznata Zlatna dvorana), a ispred je raskošna neobarokna kovana željezna ograda (1894.), rad arhitekta Hermanna Bolléa i Obrtne škole u Zagrebu. Od ostale stambene arhitekture valja spomenuti i ostatke nekadašnje renesansne kuće s crno-bijelom naslikanom dekoracijom (ugao Mesničke i V. Lisinskog), te poznatu ljekarnu u Kamenitoj 9 (pročelje je radio zagrebački graditelj Bartol Felbinger). U toj je kući živio unuk slavnog talijanskog pjesnika Dantea.
Gornji je grad nekad bio okružen zidinama s kulama i nekoliko gradskih vrata. Do danas su očuvana jedino istočna, tzv. Kamenita vrata. 
Na sjevernom dijelu Gornjeg grada je kula Popov toranj, u kojoj je smještena zvjezdarnica. U zgradi u podnožju kule je legendardna zagrebačka gostionica Palajnovka. Spomenimo ovdje i poznatu gostionicu Pod starim krovovima (Basaričekova 9), koja radi već desetljećima, a bila je inspiracija za gostionicu K Žnidaršiću u slavnom filmu Tko pjeva zlo ne misli, a koji je dijelom sniman u susjednoj kući. 
Kula Lotrščak poznati je vidikovac s kojeg se pruža prekrasan pogled na Donji grad. Ispod kule nalazi se Strossmayerovo šetalište te uspinjača koja povezuje Gornji i Donji grad.
Kaptol je povijesno naselje u Zagrebu formirano oko Zagrebačke katedrale. Danas je središte crkvenih institucija (Zagrebačka nadbiskupija, Kaptol zagrebački, Nadbiskupsko bogoslovno sjemenište).
Katedrala dominira svojim položajem u vizuri ne samo Kaptola već čitavog grada. Smatra se najvišom građevinom u Hrvatskoj. Prvotno srednjevjekovna katedrala dobila je svoj neogotički izgled nakon potresa, u velikoj obnovi (1880.-1902.) pod vodstvom arhitekata Hermanna Bolléa i Friedricha von Schmidta. Iz srednjevjekovnih vremena sačuvana je kapela sv. Stjepana (danas u biskupskom dvoru) s gotičkim freskama. U sakristiji katedrale nalazi se oltarna slika Golgota, djelo slavnog slikara Albrechta Dürera. Zagrebačka se katedrala ponosi i bogatom riznicom u kojoj se čuva plašt kralja Ladislava iz 11. stoljeća (!). Oko katedrale su renesansne zidine s kružnim kulama, uz koje je u barokno doba, za vrijeme biskupa Jurja Branjuga, podignut biskupski dvor. 
Duž trga i ulice Kaptol nalazi se niz baroknih kanoničkih kurija te franjevački samostan s crkvom. Osim crkve, u samostanu je zanimljiva kapela sv. Franje (dovršena 1683.), bogato urešena baroknim štukaturama i zidnim slikama s prikazima iz života sv. Franje. U ulici Nova ves je barokna crkva sv. Ivana Krstitelja, također sa zidnim slikama. 
Između Gornjeg grada i Kaptola smjestio se predjel zvan Dolac, gdje je Tržnica Dolac, najpoznatija zagrebačka tržnica na otvorenom. Uz nju se nalazi i barokna crkva sv. Marije. Zapadno od crkve prolazi Tkalčićeva ulica, nastala na mjestu nekadašnjeg potoka Medveščak koji je razdvajao povijesna naselja Gradec i Kaptol. Potok je u prvoj polovici 20. stoljeća natkriven, ali je ulica svojom ambijentalnom arhitekturom očuvala duh starih vremena. Niz kafića, restorana i dućana, čini danas Tkalčićevu ulicu središtem noćnog života Zagreba.
Donji grad je urbano središte suvremenog Zagreba. Izgrađen je u 19. i u prvoj polovici 20. stoljeća, od kada potječe i najveći dio njegove arhitekture. 
Glavni i najveći trg Zagreba je Trg bana Jelačića. Nekad tržnica, a danas mjesto susreta, stjecište turista i građana te glavni dio pješačke zone centra Zagreba. Na trgu je poznati spomenik banu Josipu Jelačiću (1866.), rad austrijskog kipara Antona Dominika Fernkorna. Izvorno je kip bio okrenut prema sjeveru kako bi simbolički mačem pokazivao prema Mađarima, budući da se ban Jelačić u svoje doba snažno odupirao mađarskoj vlasti. Kip je tijekom komunizma uklonjen te je ponovo postavljen 1990. godine. Na istočnoj strani trga nalazi se suvremeno oblikovana fontana Manduševac, uz koju je vezana poznata priča o nastanku Zagreba. Od značajnijih zgrada na trgu treba spomenuti palaču Kolmar (danas Društvo hrvatskih književnika) s dva tornjića, kuću Rado (1904.-05., arhitekt Vjekoslav Bastl) – remek djelo secesije s kamenim zmajevima na krovu, te kuću Popović (1906.-07., arhitekt Aladar Baranyai), na kojoj su reljefi umjetnika Ivana Meštrovića.
Sa zapadne strane trga dolazi se u Ilicu, najpoznatiju zagrebačku shopping ulicu. Centar Zagreba ima izrazito veliku pješačku zonu koja, osim Trga bana Jelačića i dio Ilice, obuhvaća i brojne okolne ulice nanizane dućanima i trgovinama. Neke od ulica, poput Bogovićeve, poznate su po terasama kafića. U Bogovićevoj se ulici nalazi poznata skulptura Prizemljeno sunce kipara Ivana Kožarića, koja je poslužila za zanimljivu suvremenu instalaciju pod nazivom Zagrebački Sunčev sustav. Južno od Ilice je Cvjetni trg, intimni gradski trg francuskog tipa, koji je svoj nadimak cvjetni dobio po štandovima cvjećara. Na trgu se nalazi kip pjesnika Petra Preradovića te poznati prolaz Oktogon, u zgradi nekadašnje Prve hrvatske štedionice. Ova zgrada (1898.-1900., arhitekt Josip Vancaš), ima trgovački prolaz karakterističan za srednoeuropske gradove, a zanimljiva je po središnjoj dvorani natkrivenoj staklenom kupolom od vitraja.
Donji grad je poznat po svom urbanizmu, kojeg karakteriziraju zgrade raspoređene u pravokutne blokove i načelno sijecanje ulica pod pravim kutem. Ovdje se nalazi jedinstven zeleni pojas gradskih trgova-perivoja, u obliku uglatog slova U, nazvan Zelena potkova ili Lenuzzijeva potkova. Zasnovan prema zamislima urbanista Milana Lenuzzija u drugoj polovici 19. stoljeća, predstavlja najveće i najznačanije urbanističko-hortikulturno ostvarenje u hrvatskoj gradogradnji. Perivoji su većinom oblikovani kao kombinacija francuskih vrtova s cvjetnim parterima i engleskih šumovitih parkova, a okružuju ih velike javne i privatne zgrade. Najstariji od parkova je Zrinjevac, sa stoljetnim platanama i glazbenim paviljonom u sredini. Na Zrinjevcu se ističe zgrada Hrvatske akademije znanosti i umjetnosti u stilu neorenesanse (1884., arhitekt Friedrich von Schmidt), u kojoj je Strossmayerova galerija starih majstora. Na istočnoj strani trga su zgrada Ministarstva vanjskih poslova te Županijski sud u Zagrebu, a na sjevernoj Vrhovni sud Republike Hrvatske. Sa zapadne strane su reprezentativne historicističke zgrade: palača Vranyczany u kojoj je Arheološki muzej u Zagrebu, te palača Medaković s poznatom kavanom Lenuci i stropovima na katu koji su oslikani arabeskama. 
Na obližnjem Strossmayerovu trgu su iznimno raskošne zgrade s bogatim pročeljima, poput neorenesansne palače Vranyczany (1882.-83., arhitekt Otto Hoffer) u kojoj je Moderna galerija. Tu su i palača Priester (danas Odsjek za povijesne znanosti HAZU) i Hotel Palace, obje s kraja 19. stoljeća te djela zagrebačkih arhitekata Lea Hönigsberga i Julija Deutscha, poznatih po gradnjama u neobaroknom stilu. Spomenimo ovdje i kuću Milana Lenuzzija (Strossmayerov trg 11), tvorca Zelene potkove.Trg kralja Tomislava uređen je kao parterni vrt s fontanom i kipom kralja Tomislava. Sa sjeverne strane omeđen je zgradom Umjetničkog paviljona (1897.-98.), a s južne se nalazi Glavni kolodvor. Od zgrada se također ističu kuća slikara Vlahe Bukovca (1895.-96.), te kuća Feller (1903.), djelo arhitekta Vjekoslava Bastla u stilu venecijanske neogotike. Isti je arhitekt projektirao i znamenitu secesijsku kuću Kallina (1903.-04.), na uglu Gundulićeve i Masarykove ulice, poznatu po prikazima šišmiša i keramičkim pločicama koje su nastale u tvornici vlasnika kuće Josipa Kalline.
Južni dio Zelene potkove obuhvaća Starčevićev trg sa zgradom Starčevićeva doma (1894.-95) (danas Gradska knjižnica), izgrađenog za političara Antu Starčevića. Slavni Hotel Esplanade (1922.-24.) smješten je odmah uz Glavni kolodvor, jer su ondje nekad odsjedali putnici znamenitog vlaka Orient Express. Prema zapadu se pruža i zagrebački botanički vrt.
Zapadni dio Zelene potkove čine Marulićev, Mažuranićev i Trg Republike Hrvatske. Na Marulićevu trgu se nalazi secesijska zgrada Hrvatskog državnog arhiva (1910.-13., arhitekt Rudolf Lubinsky), izvorno građena za Nacionalnu i sveučilišnu biblioteku. I dok je unutrašnjost bogato ukrašena po načelu totalnog dizajna radovima vrhunskih umjetnika i obrtnika toga doba, krov zgrade je poznat po ukrasima u obliku zelenih sova koje simboliziraju mudrost.
Zapadni krak Zelene potkove završava na Trgu Republike Hrvatske, koji se smatra jednim od najljepših u Zagrebu. Trgom dominira velebna neobarokna zgrada Hrvatskog narodnog kazališta (1894.-95.), sjedište najveće kazališne ustanove u Hrvatskoj. Zgradu ju otvorio car Franjo Josip I., a projektirali su je Fellner i Helmer, poznati graditelji srednjoeuropskih kazališta. Ispred zgrade nalazi se Meštrovićeva skulptura Zdenac života (1905.). Na istom se trgu nalazi još i Muzej za umjetnost i obrt, Hrvatski školski muzej te Rekorat Sveučilišta u Zagrebu. S južne strane su lijepa secesijska zgrada bivše Trgovačko-obrtne komore te zgrada Hrvatskog sokola, danas Akademija dramske umjetnosti.Istočni dio Donjega grada, izvan Zelene potkove, većinom je izgrađen u prvoj polovici 20. stoljeća i karakterističan je po modernoj arhitekturi. Na Trgu burze, danas zvanom Trg hrvatskih velikana, je monumentalna Palača burze (1923.-27., danas Hrvatska narodna banka), djelo modernog arhitekta Viktora Kovačića. U blizini je i Trg žrtava fašizma s kružnom zgradom Hrvatskog doma likovnih umjetnika (1938.), nastaloj prema zamisli Ivana Meštrovića. U njoj se danas održavaju izložbe suvremene umjetnosti.
Malo izvan Donjega grada, u četvrti Trnje, kao znameniti primjer suvremene arhitekture može se izdvojiti i zgrada Nacionalne i sveučilišne knjižnice. Dovršena 1995. godine, djelo je skupine zagrebačkih arhitekata pod vodstvom Velimira Neidhardta.
Istočno od središta grada, u četvrti Maksimir, smjestio se park Maksimir, povijesni perivoj osnovan u 18. stoljeću te oblikovan po uzoru na engleske romantičarske parkove. U njemu se nalazi Zoološki vrt grada Zagreba.
U sjevernom dijelu grada je glavno zagrebačko groblje Mirogoj. Građeno je krajem 19. i početkom 20. stoljeća prema projektu arhitekta Hermanna Bolléa, a iznimnom se ljepotom odlikuju tamošnje arkade u kojima su pokopane znamenite ličnosti iz hrvatske povijesti.
U južnom dijelu Zagreba je športsko-rekreacijski centar Jarun, s umjetnim jezerom uređenim za kupanje te veslačkom stazom. Na nasuprotnoj obali Save, u naselju Lanište, nalazi se najveća športska dvorana u Hrvatskoj - Arena Zagreb.Sve brojnije nove poslovne i stambene zgrade, zagrebački neboderi, također su doprinos urbanoj vizuri hrvatskog glavnog grada.
Popularno izletište Zagrepčana je planina Medvednica, poznatija po nazivu svojeg vrha Sljeme, na kojoj se nalazi srednjovjekovna utvrda Medvedgrad.
Po glavnom gradu Hrvatske, imenovan je asteroid glavnog asteroidnog pojasa (187700) Zagreb, kojeg su otkrili hrvatski astronomi.
Sveučilište u Zagrebu je drugo najstarije u Hrvatskoj, osnovano nakon zadarskog (1396), i među najstarijima u Europi. Osnovano je 1669.. Do danas je na Sveučilištu u Zagrebu diplomiralo je više od 200.000 studenata, magistriralo više od 18.000 i doktoriralo više od 8.000 predloženika.
Na Sveučilištu u Zagrebu, znanstveno-nastavni i umjetnički rad obavlja se na 29 fakulteta, 3 umjetničke akademije i sveučilišnom studiju - Hrvatskim studijima. Fakulteti i akademije pokrivaju sva znanstvena područja (prirodoslovno, tehničko, biotehničko, biomedicinsko, društveno, humanističko i umjetničko).
Osim Sveučilišta u Zagrebu koje je javna ustanova, Zagreb je i sjedište dvaju privatnih sveučilišta: Hrvatskog katoličkog sveučilišta i Libertas međunarodnog sveučilišta, a u gradu djeluju i brojne javne i privatne visoke škole.
U Zagrebu djeluju 22 instituta na područjima društvenih i prirodnih znanosti. Najpoznatija ustanova na području prirodnih znanosti je Institut Ruđer Bošković, društvenih znanosti Institut Ivo Pilar, a znanstveni rad u sklopu humanističkih znanosti predvode Hrvatski institut za povijest, Institut za povijest umjetnosti i Institut za arheologiju. 
Zagreb je također sjedište HAZU - Hrvatske akademije znanosti i umjetnosti koju je 1866. osnovao đakovački biskup Josip Juraj Strossmayer.
Podrobniji članak o temi: Srednje škole i gimnazije u ZagrebuU Zagrebu djeluje 100 srednjih škola, od čega je 31 gimnazija.
Podrobniji članak o temi: Kultura u ZagrebuZagreb je najveće kulturno središte Hrvatske. U gradu se nalazi više ustanova koje tradicionalno imaju velik prestiž. U glazbi je to Koncertna dvorana Vatroslava Lisinskog, u svijetu kazališta, baleta i opere Hrvatsko narodno kazalište, a među knjižnicama Nacionalna i sveučilišna knjižnica. Među brojnim kvalitetnim muzejima i galerijama, po kulturnom odjeku izložaba možda se najviše ističu Klovićevi dvori.
U Zagrebu se nalaze Nacionalna i sveučilišna knjižnica, Knjižnice grada Zagreba,  Gradska knjižnica, Knjižnica "Andrija Štampar",  Knjižnica Knežija, ZAGRABIENSIA zavičajna zbirka Zagrepčana, Knjižnice Vladimir Nazor i Knjižnica Medvešćak, Knjižnica i čitaonica Bogdan Ogrizović.
Pri Knjižnici i čitaonici "Bogdan Ogrizović" djeluje Središnja knjižnica Albanaca u Hrvatskoj, a pri Knjižnicama grada Zagreba djeluje  Središnja knjižnica Rusina i Ukrajinaca u Hrvatskoj.
Zagrebački muzeji čuvaju više od 3,6 milijuna eksponata u više od trideset zbirki, od javnih i crkvenih muzeja do privatnih zbirki i galerija. Više desetaka privatnih manjih i većih galerija nalazi se gotovo u svim dijelovima grada.
Arheološki muzej u Zagrebu (Zrinjevac 19) čuva gotovo 400.000 artefakata stečenih iz različtih izvora u stoljetnom razdoblju. Najpoznatija je Egipatska zbirka s tzv. Zagrebačkom mumijom, koja je uvijena u tkaninu s najstarijim etrušćanskim natpisom na svijetu (Liber Linteus Zagrabiensis).
Od umjetničkih muzeja najznačajniji je Muzej za umjetnost i obrt (Trg Republike Hrvatske 10), osnovan 1880. godine, u kojemu su zbirke povijesnog pokućstva i obrta, a danas brojem artefakata čine najbogatiji muzej u Hrvatskoj. Historijsko slikarstvo i skulptura od 14. do 19. stoljeća može se vidjeti u  Strossmayerovoj galeriji starih majstora (Zrinjevac 11) u sklopu HAZU i Muzeju Mimara, donaciji kolekcionara Ante Topića Mimare gradu Zagrebu, koja je otvorena 1987. godine u zgradi nekadašnje gimnazije.
Potonja sadrži 3.750 djela iz različitih kultura i civilizacija. Moderna galerija (Hebrangova 1) je umjetnička zbirka hrvatskih slikara i kipara 19. i 20. stoljeća. Od drugih umjetničkih muzeja, tu je Atelier Ivana Meštrovića (Mletačka 8) sa skulpturama, crtežima i litografijama najznačajnijeg hrvatskog umjetnika 20. stoljeća. Potom Hrvatski muzej naivne umjetnosti, kao i Muzej suvremene umjetnosti, čije je nova zgrada otvorena 2009. u Novom Zagrebu.
U Zagrebu se nalaze i dva bogata povijesna muzeja. Muzej grada Zagreba (Opatička 20), osnovala je Družba Braće hrvatskog zmaja, a smješten je u obnovljenom kompleksu bivšeg samostana klarisa iz 17. stoljeća. Muzej tematizira kulturnu, gospodarsku i političku povijest Zagreba od rimskih vremena do najnovijeg doba. Tu je i Hrvatski povijesni muzej u palači Vojković (Matoševa 9).
Od drugih muzeja, značajni su Hrvatski prirodoslovni muzej, Tehnički muzej te Etnografski muzej. Vrijedne zbirke čuvaju i Hrvatski školski muzej, Gliptoteka HAZU  i Kabinet grafike HAZU.
Najposjećenije izložbe svjetskih umjetnika nudi galerija Klovićevi dvori, a stogodišnje iskustvo u tom smislu ima Umjetnički paviljon.
Prve kazališne predstave održavale su se u Zagrebu još u 18. stoljeću, a prva kazališna zgrada podignuta je 1833. godine. Danas u Zagrebu postoji dvadesetak stalnih i sezonskih kazališta. Hrvatsko narodno kazalište, otvoreno 1895. godine, ima najveći prestiž u izvedbi povijesnih djela, drame, opere i baleta. Osim HNK najpopularniji su Gradsko dramsko kazalište Gavella, Gradsko kazalište Komedija, Zagrebačko kazalište mladih, Teatar Exit i Satiričko kazalište Kerempuh. Postoje specijalizirana kazališta za dječju publiku, dok ih je nekolicina smještena izvan centra grada i orijentirana na publiku iz većih gradskih četvrti (Trešnjevka, Dubrava). Tijekom ljeta, razna se kazališna i koncertna događanja odvijaju pod vedrim nebom, a najpoznatije je Zagrebačko histrionsko ljeto na Opatovini.
Zagreb je mjesto održavanja više festivala sa svjetskim značenjem, kao što su Animafest – svjetski festival animiranog filma koji se održava svake parne godine, INmusic festival – jedan od najvećih open-air festivala u Hrvatskoj koji se održava svake godine krajem lipnja, Međunarodna smotra folklora, kazališni festival Eurokaz, te Festival suvremenog plesa.
Zagreb ima i filmski festival, Zagreb Film Festival, a posebno je zanimljiv ZagrebDox, festival dokumentarnog filma. Od bitnih izložaba recentnog vizualnog izričaja, tu je Zagrebački salon. Od glazbenih festivala, tu je Zagrebfest, jedna od najstarijih manifestacija hrvatske pop glazbe, potom festival avangardne glazbe Muzički biennale Zagreb svake neparne godine te Festival Zagrebačke filharmonije. Od 1996. se na ulicama središta Zagreba održava Cest is d'Best, međunarodni multimedijalni festival uličnih zabavljača. Ljeti se također održavaju koncerti na otvorenom, većinom na Gornjem gradu (Ljeto na Gornjem gradu). 
Najpoznatija koncertna dvorana u Zagrebu je Koncertna dvorana Vatroslav Lisinski, sagrađena 1973. i nazvana po znamenitom skladatelju prve hrvatske opere Vatroslavu Lisinskom. Dvorana je bila i mjesto održavanja Eurosonga 1990. godine. Veći koncerti zabavne glazbe održavaju se u Domu sportova, a od nedavno i u veličanstvenoj Areni Zagreb. 
Od drugih događanja poznata je izložba cvijeća Floraart (krajem srpnja i početkom lipnja), te Old-timer Rally, koji se održavaju jednom godišnje. Posebno je zanimljiv Markov sajam, tj. sajam starih obrta i zanata koji se izvorno održavao na Trgu sv. Marka, nekada glavnom gradskom trgu, a danas na Trgu bana Jelačića. Dani Grada Zagreba održavaju se 16. studenog.
Obrtnička modna revija Zlatna igla održava se od 1936. To je najstariji domaći modni event. Svoje radove pokazuju dizajneri obrtnici i srodne struke - frizeri, kozmetičari, postolari, krznari, klobučari i zlatari te Sekcija cvjećara Udruženja obrtnika grada Zagreba, koja se na modnoj reviji 2017. po prvi put predstavila kolekcijom "cvjetnih haljina".
U njemu je sjedište Hrvatske radiotelevizije. HRT je nastala spajanjem Hrvatskog radija, pokrenutog 1926. godine i Hrvatske televizije, osnovane kao TV Zagreb 1956. godine. Hrvatska televizija je prema istraživanjima najgledanija javna televizija u jugoistočnoj Europi. HRT centar sa studijima smješten je na adresi Prisavlje 3, a sam naziv Prisavlje se prema tome u medijskom žargonu upotrebljava i kao sinonim za upravni establishment televizije. 
U Zagrebu djeluju i dvije jake komercijalne televizijske postaje: Nova TV (studiji na Remetinečkoj cesti 139), u vlasništvu međunarodne kompanije CME, te RTL Televizija (studiji u Krapinskoj 45), u vlasništvu RTL grupe. U Zagrebu je također sjedište manjih privatnih lokalnih televizija, Jabuka TV i Z1 Televizija, koje su sadržajima regionalno orijentirane na Zagreb i okolicu. U Zagrebu su i prva sportska televizija u Hrvatskoj SPTV i glazbena televizija Croatian Music Channel.
U Zagrebu djeluje i niz radio postaja, od kojih su najslušanije: Hrvatski radio na 3 kanala u sklopu HRT-a, Radio Sljeme, Radio 101, Antena Zagreb, Narodni radio, itd.
Prve dnevne novine počele su izlaziti u Zagrebu još 1784. godine (Agramer deutsche Zeitung). Danas je Zagreb sjedište najvećih novinskih kuća u Hrvatskoj. Kapitalom je najsnažnija kompanija Europapress Holding (EPH), sa sjedištem u Koranskoj ulici 2, koja izdaje 5 dnevnih novina i 30 časopisa. Najtiražnije dnevne novine su Jutarnji list i Sportske novosti u vlasništvu EPH, te Večernji list (osnovan 1959.) i 24sata, u sastavu austrijskog medijskog koncerna Styria Medien AG. Značajan je i Vjesnik. 
U Zagrebu je sjedište i najposjećenijih Internet portala u Hrvatskoj: Index.hr, Net.hr, Oglasnik.hr, i dr.
Podrobniji članak o temi: Šport u ZagrebuU Zagrebu djeluju brojni profesionalni, ali i amaterski športski klubovi. Osvajači barem jednog europskog trofeja su: 
nogometni klub GNK Dinamo, košarkaški klub Cibona, rukometni klubovi ŽRK Lokomotiva, ŽRK Trešnjevka, RK Zagreb, odbojkaški klub HAOK Mladost, vatepolo klub HAVK Mladost, klubovi rukometa na pijesku Detono Zagreb, KRP Kontesa Nera, stolnoteniski klubovi Dr. Časl, HASTK Mladost, GSTK Zagreb, futsal klub Uspinjača, kuglački klubovi Grmoščica, Medveščak 1958, boćarski klub BK Zrinjevac i karate klub Tempo. Igračice ženskog kluba hokeja na ledu KHL Grič koje su činile kompletnu hrvatsku žensku reprezentaciju hokeja na ledu 2007. postale su kao hrvatska reprezentacija svjetske prvakinje u IV. jakosnoj skupini te godine.
Od poznatijih profesionalnih klubova još valja istaknuti nogometne klubove: NK Zagreb, NK Lokomotiva Zagreb, NK Hrvatski dragovoljac, NK Rudeš, košarkaški klub koji nastupa u ABA ligi: KK Cedevita, vaterpolo klub Medveščak, hokejaška momčad Medveščak koja je nastupala u KHL-u, te veslačke, atletske i mnoge druge klubove.
U Zagrebu postoje brojni športski objekti i športsko-rekreacijski centri (Šalata, Jarun, Mladost, Svetice, itd.). Najveći broj takvih objekata izgrađen je ili preuređen za potrebe Univerzijade 1987. godine. Jedna od najpoznatijih športskih dvorana u Zagrebu je Dom sportova, koja sadrži 6 dvorana, najveće dvije mogu primiti 5.000 i 3.100 gledatelja. Popularna Cibona, tj. Košarkaški centar Dražen Petrović prima oko 5.400 posjetitelja. U prosincu 2008. dovršena je Arena Zagreb koja može primiti do 16.300 gledatelja te predstavlja najveći objekt zatvorenog tipa za održavanje športskih manifestacija u Hrvatskoj. Najveći nogometni stadion u Zagrebu je Stadion Maksimir (35.123 sjedeća mjesta) na kojem utakmice igra GNK Dinamo. Jedini velodrom na području Hrvatske nalazi se u Zagrebu, Velodrom Zagreb. Zagrebački hipodrom otvoren je 1950. godine.Održavaju se trkačke utrke s desetljećima dugom tradicijom: Supermaraton Zagreb – Čazma (od 1976.), Kros Sportskih novosti (od 1984.), polumaraton Memorijal Ivan Starek (od 1987.), planinska utrka Boroša (od 1990.), Zagrebački maraton (od 1992.), Zagrebački polumaraton (od 1993.), trail utrka Sljemenski maraton (od 2000.), "offroad polumaraton" Savski Hendrix polumaraton (obnovljena 2009., prvi polumaraton 1997., začetak utrke 1982.); te utrka Zagrepčanka 512 (od 2012.) koja je dio TWA Svjetskog kupa.
Domaćin je atletskog mitinga Hanžekovićev memorijal, najstarijeg natjecanja u umjetničkom klizanju na svijetu Zlatne piruete, utrka Svjetskog kupa u alpskom skijanju Snježne kraljice i Snježnog kralja, Svjetskog kupa u obaranju ruke ZG Strong, najstarijeg brzopoteznog šahovskog turnira u Europi "Memorijal prvog hrvatskog velemajstora Mije Udovčića", plivačkih mitinga Zlatni medvjed (od 1986.) i  Mladost (od 1973.), stolnoteniskog turnira iz Challenge serije Zagreb Open te Zagipinga (od 1954.).
Povremeno se održava šahovski turnir pod nazivom Turnir mira, najjači šahovski turnir na području Hrvatske i jedan od jačih round robin turnira u svijetu.Održavaju se respektabilni turniri u borilačkim sportovima: Zagreb Open (judo) (od 2002.), Croatia Open (taekwondo) (od 1995.), Croatia Open (kickboks) (od 1997.), hrvački Zagreb Open Grand Prix (od 2014.), Europski kadetski judo kup Zagreb (od 2007.) te turnir jedinstvenog formata i najjače turnirsko natjecanje za žene u karateu Zagreb Karate Fest - Top Ten (od 2003.)
Održavaju se i kajakaška i veslačka natjecanja s dugom tradicijom: Štefanjski spust (od 1971.), dva međunarodna kajakaška maratona Brežice – Zagreb (od 1970.) i Samoborski Otok – Zagreb (od 1968.) te međunarodna veslačka regata Croatia Open (od 1984.).
Dugi niz godina na Jarunu se održavao Zagreb Open plivački maraton. Na Jarunu se održava jedan od najdugovječnijih hrvatskih triatlona Zagreb Open (od 1997.). Jarun ugoščuje i jedriličarske regate Kepertov memorijal (od 1989.), Velika nagrada grada Zagreba (od 1993.), Zagrebačka proljetna regata (od 1996.). Zagrebačka regata krstaša organizira se od 1983. na različitim lokacijama na Jadranu.
Održava se najveći i najmasovniji turnir ulične košarke u Hrvatskoj - Noćni hakl (od 2009.); igra se u formatu 3 na 3. Dva najveća hrvatska turnira u rukometu na pijesku te među najjačima u Europi su Jarun kup (od 2008.) i Zagreb Open (rukomet na pijesku) (od 2004.), a drugi je ujedno i jedan od najdugovječnijih hrvatskih turnira u rukometu na pijesku.
Održavali su se teniski turniri: turnir ATP 250 serije Zagreb Indoors, turnir ATP Challenger Toura Zagreb Open i turnir ITF Women's Circuita Zagreb Ladies Open.
Održavaju se malonogometni turniri duge tradicije: Kutija šibica (od 1970.), Malonogometni turnir 'Miholje'  (od 1962.), ženski Međunarodni malonogometni turnir Agram (od 2001.)...
Novi Zagreb - istok10020 Zagreb-Novi Zagreb, 10250 Lučko, 10251 Hrvatski Leskovac
Brezovica10360 Sesvete, 10361 Sesvetski Kraljevec, 10362 Kašina, 10363 Belovar 
Lelja Dobronić: Graditelji i izgradnja Zagreba u doba historijskih stilova, Zagreb, 1983.

Zagrebačka sinagoga bila je glavno mjesto bogoslužja zagrebačke židovske zajednice u modernoj Hrvatskoj. Sinagoga je izgrađena 1867. u Kraljevini Hrvatskoj, Slavoniji i Dalmaciji unutar Austro-Ugarske i korištena je do 1941. kad ju je marionetska država Sila Osovine, negdašnja Nezavisna Država Hrvatska dala srušiti.
Sinagoga je izgrađena u pseudomaurskom stilu, dizajnirana prema hramu u gradskoj četvrti Leopoldstädter u Beču i nalazila se u današnjoj Praškoj ulici. To je bio jedini namjenski židovski objekt korišten za bogoslužje u povijesti grada Zagreba. Zgrada sinagoge bila je jedna od najistaknutijih javnih zgrada u Zagrebu i jedna od poznatijih sinagoga u okolici.Od 1980-ih postoje planovi ponovne gradnje sinagoge na izvornoj lokaciji, no zbog spleta različitih političkih okolnosti, do danas je u tom smislu ostvaren vrlo malen napredak. Glavne nesuglasice postoje između hrvatske vlade i židovskih organizacija, koliko bi ove organizacije bile uključene u cijeli projekt, uključujući i dizajn i svrhu nove građevine.
Ohrabreni ediktom o religiji cara Josipa II. iz 1782., Židovi se trajno nastanjuju u Hrvatskoj u kasnom 18. stoljeću, a židovsku općinu osnivaju 1806. godine.Židovska zajednica u Zagrebu je 1809. imala jednog rabina, a 1811. i svoje vlastito groblje. Zajednici je 1833. omogućena kupnja zemljišta za gradnju sinagoge, no za njezinu izgradnju u to vrijeme nije imala dovoljno novca.Već 1855. zajednica je narasla na 700 članova i 30. listopada te godine donešena je odluka o gradnji sinagoge. Odbor za izgradnju imenovan je 1861., izabrano je i kupljeno zemljište na uglu ulice Marie Valerie (današnja Praška) i trga bana Jelačića. Međutim, novi je urbanistički plan promijenjen 1864. smanjujući raspoloživi prostor za gradnju, tako da zajednica odlučuje kupiti drugo zemljište veličine 1540 m2 udaljeno oko 80 metara od prvotno planirane lokacije.
Franjo Klein, Zagrepčanin rođen u Beču, imenovan je za glavnog arhitekta izgradnje sinagoge. Klein je, kao predstavnik historicizma, modelirao zgradu prema pseudomaurskom bečkom Leopoldstädter hramu, koji je projektirao Ludwig Förster. Taj objekt postao je prototip za gradnju sinagoga u Središnjoj Europi. Za Zagrebačku je sinagogu korišten već razvijen oblik zaobljenog luka (Rundbogenstil), no nisu preuzeti Fösterovi rani orijentalni motivi.
Sastav glavnog pročelja, s dominantnim izvučenim i povišenim planom i donja strana s dva simetrična dijela, odražava unutarnju podjelu na tri broda. U prizemlju na prednjoj strani bio je sagrađen trolučni ulaz i bifora, dok je na prvom katu bio izgrađen visoki triforium s povišenim lukom i četverolistnim rozetama na stubištu.Sinagoga je zauzimala veći dio zemljišta: bila je okrenuta prema zapadu, a sâm hram bio je uvučen u odnosu na ulicu. Naime, prema austrougarskim propisima, morao je postojati predprostor, odnosno dvorište ispred same sinagoge koji onemogućava nekatoličkim crkvama javni ulaz s ulice (kao i tornjeve i zvona): imala je širok i nešto viši središnji brod i dva niža broda te, za razliku od Försterove sinagoge u Beču, nije imala oblik bazilike.Radovi su počeli 1866., a sinagoga je završena sljedeće godine. Sinagoga je službeno posvećena 27. rujna 1867., a toj su svečanosti nazočili predstavnici gradskih i regionalnih vlasti, javne osobe Zagreba i mnoštvo građana. Sinagoga je bila prva istaknuta zgrada u zagrebačkom donjem gradu, a njena arhitektura i veličina izazivali su opće divljenje i pohvale.
Za religijske su potrebe u sinagogi sagrađene i orgulje, što je malobrojna zajednica ortodoksnih Židova smatrala neprihvatljivim pa su stoga oni svoja bogoslužja održavali odvojeno, u iznajmljenim prostorijama. 
U potresu 1880. sinagoga je pretrpjela manja oštećenja koja su sanirana sljedeće godine.Uslijed doseljavnja iz Mađarske, Češke i Moravske židovska je populacija brzo rasla: sa 1285 članova 1887. na 3237 članova 1900. i potom na 5970 članova 1921. godine. Sinagoga je postala premala da bi udovoljila potrebama stalno rastuće zajednice pa je zato 1921. pokrenuta njezina obnova s ciljem povećanja broja raspoloživih sjedala. Godine 1931. planiralo se povećati broj sjedala na 944, no od toga se kasnije odustalo. Centralno grijanje u sinagogi uvedeno je 1933.
Tijekom 1941., kada su Sile osovine u Travanjskom ratu okupirale Kraljevinu Jugoslaviju, dolazi do raspada Kraljevine Jugoslavije i do stvaranja Nezavisne Države Hrvatske (NDH) kojom je upravljao nacionalistički ustaški režim. Ubrzo po osnivanju NDH započinje sustavni progon Židova, modeliran prema nacističkom uzoru, a katkada i brutalniji: uvedeni su rasni zakoni, židovska imovina je zaplijenjena, a sami Židovi bili su uhićeni i deportirani u koncentracijske logore u Hrvatskoj i u drugim zemljama.U listopadu 1941. novoinaugurirani gradonačelnik Zagreba, Ivan Werner, objavio je dekret za rušenje sinagoge, navodno zato što se sinagoga nije uklapala u glavni gradski urbanistički plan. Devastacija sinagoge, započeta 10. listopada 1941., napredovala je sporo da se ne bi oštetile susjedne zgrade i završena je u travnju 1942. Cijeli je proces fotografiran u propagandne svrhe, a fotografije su javno izložene na Antisemitskoj izložbi u Zagrebu. Fotografije su također izložene i u Dubrovniku, Karlovcu, Sarajevu, Vukovaru i Zemunu kao ilustracija "rješavanja židovskog pitanja u NDH".Ulomke filma o rušenju sinagoge otkrio je pet desetljeća kasnije, 1993., filmski redatelj Lordan Zafranović tijekom istrage za dokumentarni film Zalazak stoljeća/Testament L. Z.; 41 sekunda filma je spašena. Ti su ulomci također korišteni u dokumentarnom filmu Mire Wolf Zagrebačka sinagoga 1867. – 1942. (1996.), koji je producirala Hrvatska radiotelevizija.
Osam vrijednih svitaka Tore spašeni su nakon intervencije Leonarda Grivičića, poduzetnika i industrijalca koji je bio susjed Mile Budaka, ministra u vladi NDH. Grivičić je također bio blizak poglavniku Anti Paveliću i veleposlaniku Trećeg Reicha u NDH, Edmundu Glaise-Horstenau. Mada Grivičić nije imao velik politički utjecaj u NDH, smatran je osobom od povjerenja. Kada je 9. listopada 1941. saznao za planove vlade o početku rušenja sinagoge, tu je informaciju iste večeri tajno proslijedio Bernardu Grüneru, glavnome kantoru zagrebačke sinagoge pa su svitci Tore tijekom noći sklonjeni na sigurno mjesto.Ubrzo po uništenju sinagoge, zagrebački nadbiskup Alojzije Stepinac rekao je u propovijedi: "Kuća Božja bilo koje vjere je sveta stvar i tko u to dira, taj će životom platiti. I na ovom i na onom svijetu bit će proganjan." Stepinac je još pridodao da su to počinili "ustaše i njihove vođe".Jedini sačuvani dijelovi sinagoge su zidni umivaonik, korišten za ritualno pranje ruku, i dvije spomen ploče iz predvorja te nekoliko dijelova stupa, koje je spasio Ivo Kraus. Ubrzo po završetku Drugoga svjetskoga rata Kraus ih je izvukao iz ruševina. Zidni umivaonik i spomen ploče čuvaju se u Muzeju grada Zagreba, a dijelovi stupa kod židovske zajednice u Zagrebu.
Svaki peti hrvatski Židov je u Drugome svjetskome ratu preživio holokaust. Između 1948. i 1953. se oko polovica svih članova zagrebačke Židovske općine odlučila za Aliju, preseljenje Židova u Izrael, tako da je broj njezinih članova pao na desetinu od prije rata. Jugoslavenski komunistički režim nacionalizirao je cjelokupnu imovinu Židovske zajednice u Zagrebu, između ostaloga i zemljište u Praškoj ulici. Sve to, kombinirano s generalnim neprijateljstvom novoga režima prema religiji, učinilo je rekonstrukciju sinagoge skoro nemogućom.
Poslije Drugoga svjetskoga rata mjesto negdašnje sinagoge koristilo se kao odbojkaško igralište. Na tom je mjestu kasnije izgrađena robna kuća, koja je do temelja izgorjela u požaru 31. prosinca 1980. Ostatci te robne kuće poslije su uklonjeni. Unatoč nekim ranijim idejama o gradnji robne kuće na istome mjestu i natječaju iz 1977. za arhitektonski dizajn zgrade, radovi na obnovi robne kuće nisu nikada započeli. Umjesto toga, zemljište je korišteno za parking, a u tu svrhu služi i danas.Poslije 1986. zagrebačka Židovska općina započinje raspravu o židovskome kulturnome središtu i memorijalnoj sinagogi. Dvojica arhitekata, Branko Silađin i Boris Morsa, istupaju javno s idejom o novome židovskome centru u Praškoj ulici. Silađinovu viziju židovska zajednica prvotno nije prihvaćala: umjesto toga napravljeni su planovi za gradnju kulturnoga centra i sinagoge nakon provedenoga međunarodnoga natječaja. Međutim, unatoč podršci projektu unutar Jugoslavije i izvan nje, zagrebačke su gradske vlasti stalno usporavale ili odbijale potrebnu dokumentaciju pa ni taj projekt nije nikada ostvaren.
U jesen 1990., poslije prvih demokratskih parlamentarnih izbora u Hrvatskoj, gradska je vlast napokon odobrila projekt. Natječaj za najbolji arhitektonski projekt bio je planiran za siječanj 1991. Politički metež u državi, koji je nastao poslije raspada Jugoslavije i tijekom Domovinskoga rata, prouzročio je ponovno zaustavljanje projekta. Tadašnji predsjednik Republike Hrvatske, dr. Franjo Tuđman, rekao je 1994. Jakovu Bienenfeldu, članu vijeća zagrebačke židovske zajednice, da bi trebali napraviti novu sinagogu na mjestu negdašnje i da bi to financirala Vlada Republike Hrvatske. Bienenfeld je odbio ponudu, jer je smatrao nepristojnim graditi velebnu sinagogu kad je širom Hrvatske tijekom Domovinskoga rata srušeno 1800 crkvi i 2000 škola.Dne 15. listopada 1991. velikosrpski agresori su u sklopu Operacije Labrador pokušali podvaliti Hrvatskoj miniranjem zagrebačke sinagoge, no hrvatske su ih službe otkrile pa su akteri morali pobjeći u Srbiju.Hrvatski zakon o denacionalizaciji stupio je na snagu 1996., a zemljište u Praškoj ulici vraćeno je židovskoj zajednici 31. prosinca 1999. U 2002. planovi obnove sinagoge ponovno su bili aktualizirani poslije uknjiženja zemljišta. Izvještaj o troškovima gradnje uručen je Vladi RH i Gradu Zagrebu u srpnju 2004. a revidiran je u listopadu 2004. godine. Natječaj za izvođača radova bio je planiran 2005., no iste je godine došlo do raskola u zagrebačkoj Židovskoj općini, što je rezultiralo formiranjem disidentske zajednice Bet Israel na čijem su čelu bili Ivo i Slavko Goldstein.U rujnu 2006. Vlada Republike Hrvatske osnovala je radnu skupinu. Odlučeno je da će projekt vrijedan 173 milijuna kuna dijelom financirati Vlada i Grad Zagreb, a da obje židovske organizacije trebaju imati svoje predstavnike u radnoj skupini. Međutim, zagrebačka Židovska općina – koja je bila vlasnik nekretnine i sebe smatrala jedinim legalnim predstavnikom zagrebačke Židovske općine – smatrala je neprihvatljivim da i Bet Israel sudjeluje u radu radne skupine: zbog takvih je uvjeta predsjednik Židovske općine Ognjen Kraus odbio daljnje sudjelovanje u projektu obnove sinagoge.Bilo je i novih neslaganja o dizajnu i namjeni nove zgrade, no postojala je i opća suglasnost da bi nova zgrada trebala imati kulturnu i komercijalnu svrhu. Židovska je općina naginjala modernijem dizajnu izvorne sinagoge, a Bet Israel zagovarao je repliku izvornog pročelja smatrajući da bi takav izgled sinagoge zračio snažnom simbolikom. Mišljenja arhitekata, gradskih urbanista i povjesničara umjetnosti također su bila podijeljena.
U 2001. i 2015. godini zagrebačka je Židovska općina predstavila nove planove za izgradnju višenamjenskoga židovskoga kulturnoga centra veličine 10.600 m2 i sinagoge u Praškoj ulici.

Zakon i red: Odjel za žrtve (eng. Law & Order: Special Victims Unit) je američka kriminalistička TV serija koja govori o njujorškom Odjelu za žrtve.
Ona je prva od tri ogranka poznate, nagrađivane, kriminalističke serije Zakon i red, čija je radnja također smještena u New Yorku. Trenutačno se emitira na NBC-u, a u Hrvatskoj je možete pratiti na drugom programu Hrvatske radiotelevizije. Odjel za žrtve premijeru je imao 20. rujna 1999. (u SAD-u), a glavne uloge igrali su Christopher Meloni kao detektiv Elliot Stabler i Mariska Hargitay kao detektivka Olivia Benson.
Odjel za žrtve je najbolja i najnagrađivanija serija iz franšize Zakon i red. Ostali dijelovi su Zakon i red, Zakon i red: Suđenje pred porotom, Zakon i red: Kriminalna namjera i još dvije, koje su ukinute nakon prve sezone.
U sudskome sustavu seksualne zločine smatraju posebno gadnima.U New Yorku te zločine istražuju pripadnici elitne postrojbe.Odjela za žrtve. Ovo su njihove priče...
Za razliku od originalnog Zakona i reda, Odjel za žrtve prati posebni ogranak njujorške policije, Odjela za žrtve (ili Divizije seksualnih zločina, kao što je objašnjeno u prvoj epizodi). Kao što i ime govori, oni istražuju seksualne napade, one novije, pa i one starije, te zločine koji su usko povezani sa tim dvama. Ovaj Odjel je zasnovan na manhattanskom Odjelu za žrtve.
Serija se u početku trebala zvati Seksualni zločini, nepovezano sa Zakonom i redom. NBC je smatrao da je ime previše oštro, i nakon razgovora između televizijskih službenika i Dicka Wolfa ("oca" Zakona i reda), dogovoreno je da ipak bude dio Zakona i reda, pod nazivom Zakon i red: Odjel za žrtve.
Odjel za žrtve se, kao i Zločinačke nakane, uvelike razlikuje od originalne serije, ponajviše po podjeli fabule (u Zakonu i redu detektivi u prvoj polovici serije uhvate sumnjivce, a u drugoj polovici skupljaju dokaze i svjedočenja za optužnicu), koja se kroz cijelu seriju fokusira na detektive iz Odjela.
U većini epizoda, iako ne u svim, gledatelji mogu vidjeti kako slučaj završava na sudu. U prvoj sezoni, program se temeljio na rotiranju pomoćnika tužioca, uključujući PT Abbie Carmichael (glumi je Angie Harmon), lik iz originalnog Zakona i reda, ali glavni fokus uvijek ostaje na detektivima Odjela. Često, u prvoj sezoni, detektivi Odjela su se pojavljivali samo kako bi dali iskaz protiv branitelja iz prijašnjeg, neprikazanog slučaja.
Serija više govori o likovima, nego uobičajena kriminalistička serija, a manje o glavnom slučaju. Na primjer, detektivi Stabler i Benson su se dobrovoljno prijavili za rad u Odjelu za žrtve, i to iz različitih razloga: Stabler je imao moralnu odgovornost da zaštiti sve ljude od kriminalaca s kojima su oni imali posla, pogotovo zato što ima četvero vlastite djece, i kasnije je imao nekontrolirane ispade ljutnje i očinskih problema, što je odvelo njegovu ženu i djecu od njega. Olivia Benson je plod trudnoće, koja je nastala nakon što je njezina majka silovana od strane još nepoznatog silovatelja.
Odjela za žrtve ima kontroverzije slučajeve, nego bilo koji drugi dio Zakona i reda. Uglavnom imaju probleme sa silovanjem i maltretiranjem djece, no neke epizode su i po stvarnim događajima, a neke se bave i današnjim, modernim problemima kao što su homoseksualnost, samoubojstvo uz psihijatrovu pomoć, pobačaj i kontrola oružja.
Mariska Hargitay je jedina glumica iz cijele franšize Zakon i red koja je dobila Emmy (i Zlatni globus) za svoj nastup u franšizi.
Postava sadrži i dva lika iz drugih NBC-jevih serija: Kapetan Don Cragen (igra ga Dann Florek), koji je bio u prve tri sezone Zakona i reda i detektiv John Munch (igra ga Richard Belzer), prije Baltimoreški detektiv iz Homocida: Života na ulici. Ovaj lik je imao uloge i u serijama Zakon i red, Zakon i red: Suđenje pred porotom, Arrested Development, The Beat i Dosjei X.
Pomoćna postava u prvoj sezoni uključivala je i Deana Wintersa kao Munchovog partnera, detektiva Briana Cassidya, te Michelle Hurd kao detektivku Monique Jeffries. Cassidy je detektiv iz Imigracuha, tek poslan u Odjel, no prebacio se u narkotike zbog problema sa nekim slučajevima s kojima je Odjel redovito imao posla. 
Jeffires je u početku imala manju ulogu, no kada je Dean Winters napustio seriju u sredini, imala je veću ulogu kao Munchova partnerica. Hurd je ulogu tumačila i u nekoliko epizoda druge sezone, nakon čega je otišla iz serije.
Serija, kao i originalni Zakon i red, je imala mnogo promjena u glumačkoj postavi, no originalna četvorka (Christopher Meloni, Dann Florek, Richard Belzer i Mariska Hargitay) su ostali u seriji svih sedam sezona.
Nakon što je Hurd napustila seriju, njezin lik, Monique Jeffries, zamijenjen je sa likom detektiva Odafina "Fina" Tutuole (igra ga Ice-T); on je u seriji od druge sezone. Iako tehnički Munchov partner, Fin se više pojavljuje u seriji nego on. Dok je on češće na terenu, Munch stoji u postaji i u nekim epizodama ima samo nekoliko linija. Također on često ide u misije pod krinkom.
Također u drugoj sezoni serija je dodala Stephanie March, kao pomoćnicu tužioca Alexandru "Alex" Cabot kao stalnu PT u seriji. U petoj sezoni Alexandra je upucana i objavljena mrtva, no preživjela je i zbog vlastite sigurnosti je stavljena u Program zaštite svjedoka. Casey Novak, igrana od strane Diane Neal, zamijenila je Alexandru. No, bivša PT Alexandra Cabot izašla je iz programa da svjedoči protiv čovjeka koji ju je upucao. 
Na početku 2006., Stephanie March je obnovila lik Alexandre Cabot, u sada ukinutoj seriji Conviction.
B.D. Wong je počeo glumiti Georgea Huanga, forenzičkog psihijatra, na posudbi iz FBI-a, u drugoj sezoni. U trećoj sezoni još je bio samo sporedni glumac, no potpisivanjem ugovora dobio je status glavnog lika u četvrtoj sezoni.
Tamara Tunie, kao MV Melinda Warner, je Odjelov trenutačni medicinski vještak. Pošto je glumila u skoro svakoj sezoni u posljednje tri, dodana je u početnoj špici kao glavni lik u sedmoj sezoni.
Od 2003., posljednja promjena u seriji zbila se u četvrtoj epizodi pete sezone ("Gubitak"), kada je Stephanie March zamijenjena sa Diane Neal, kao PT Casey Novak. Lik Casey Novak poznat je po njezinom napadačkom pogledu i očitoj ljubavi prema zakonu. Casey je napustila seriju u 9. sezoni nakon što joj je Odvjetnička komora dodijelila suspenziju.
U 2006., Connie Nielsen je najavljena kao zamjena za Marisku Hargitay koja je na porodivnom dopustu. Nielsen je glumila poliglotsku detektivku Dani Beck koja dolazi iz specijaliziranog odjela. Na NBC-jevoj službenoj stranici stavljena je na listu glavnih glumaca, no nakon povratka Mariske Hargitay u seriju, ona se više nije pojavljivala.
Adam Beach se za stalno pridružio manhattanskom Odjelu za žrtve i to u ulozi Chestera Lakea, bruklinskog detektiva iz Odjela za žrtve koji je već u 8. sezoni pomogao Finu i njegovom sinu da riješe slučaj serijskog silovatelja.[4] Napustio je seriju u 9. sezoni nakon što je uhićen za silovanje i ubojstvo.
U prvoj sezoni, Reiko Aylesworth (poznatija po ulozi Michelle Dessler iz serije 24) glumila je PT Ericu Alden u epizodama "Robovi", "Kajanje" i "Kontakt".
U sezonama 1. do 3., Lance Reddick (poznatiji po ulogama Desmonda Mobaya/Detektiva Johnnya Basila u Ozu i Cedrica Danielsa u seriji The Wire) imao je ulogu medicinskog vještaka.
Od treće sezone, Judith Light je imala mnogobrojne nastupe kao Šef biroa i Glavna pomoćnica tužioca Elizabeth Donnelly, koja je u 7. sezoni postala sutkinja. Još jedan važniji lik bio je detektiv Ken Briscoe (nećak Lenniea Briscoea) kojeg igra Chris Orbach (sin Jerrya Orbacha). On je zajedno sa svojim ocem nastupio u ranim epizodama serije.
Joel de la Fuente je imao neke sporedne uloge kao Ruben Morales, kompjutorski ekspert koji Odjelu pomaže sa računalnim dokazima. U epizodi "Mreža", u 7. sezoni, imao je važnu ulogu u istrazi mladog čovjeka koji ima web stranicu o njemu i njegovom mlađem bratu. Tijekom istrage, Morales je rekao Stableru da je svom nećaku poklonio računalo kao dar. Njegov nećak je preko tog računala upoznao internetskog predatora koji ga je i silovao, pa se Morales pridružio Odjelu da bi olakšao savjest i da bi spasio drugu djecu od iste sudbine. Važno je spomenuti da je Morales u toj epizodi i pretukao jednog pedofila kojeg je Odjel držao na ispitivanju. Moguće je da, kao i Tuniena i Wongova uloga, i njegova uloga bude postavljena kao glavna i bude na početnoj špici.
Caren Browning je imala mnogobrojne nastupe u posljednje četiri sezone kao Kapetan Odjela za mjesto zločina (OMZ) Judith Siper, dok je Mike Doyle nastupio kao detektiv OMZ-a O'Halloran u istom vremenskom periodu. Welly Yang je u mnogim epizodama nastupio kao neimenovani (iako su ga nekad zvali "Georgie" u zaslugama) OMZ-ov tehničar. Paula Garcés je također glumila OMZ-ovu tehničarku Millie Vizcarrondo. U epizodi "Ime", 7. sezone, koja se bavila nestankom nekoliko portorikanskih dječaka, ona se udružila sa Stablerom i imala je važnu ulogu u istrazi.
U dodatku, u seriji su glumili i mnogi drugi gosti, pa čak i neki iz drugih ogranaka Zakona i reda, kao Jesse L. Martin u ulozi detektiva Eda Greena, Angie Harmon kao PT Abbie Carmichael, Sam Waterston kao izvršni pomoćnik okružnog tužioca Jack McCoy, Steven Hill kao okružni tužitelj Adam Schiff, Dianne Wiest kao tužiteljica Nora Lewin i Fred Dalton Thompson kao okružni tužitelj Arthur Branch. U dodatku, mnogi drugi doktori nastupili su u emisiji s vremena na vrijeme, kao što su Leslie Hendrix kao MV Elizabeth Rodgers, Carolyn McCormick kao psihijatrica Elizabeth Olivet i J.K. Simmons kao psiholog Emil Skoda, a svi su glumili likove koje glume i u Zakonu i redu.
Ostali poznatiji gosti bilu su: Anthony Anderson, Jacqueline Bisset, Lewis Black, Dean Cain, Billy Campbell, Natalie Cole, Emily Deschanel, Doug E. Doug, Illeana Douglas, Sherilyn Fenn, Bobby Flay, Patrick Flueger, Marcia Gay Harden, Darrell Hammond, Bret Harrison, David Keith, Margot Kidder, Angela Lansbury, Piper Laurie, Sharon Lawrence, Chad Lowe, Chris "Ludacris" Bridges, Andrew McCarthy, Kyle MacLachlan, Kellie Martin, Mary Stuart Masterson, Marlee Matlin, Mark McGrath, Alfred Molina, Martha Plimpton, Anthony Rapp, Gloria Reuben, John Ritter, Jane Seymour, Martin Short, Shannyn Sossamon, Mary Steenburgen, Eric Stoltz, Richard Thomas, Lea Thompson, Henry Winkler i Mare Winningham.
U prvoj epizodi sedme sezone gostovali su Robert Patrick i Robert Walden. U finalu iste sezone gostovala je Brittany Snow. Connie Nielsen je glumila detektivku koja je zamijenila Oliviu Benson u nekoliko epizoda. Ti dijelovi su namijenjeni za Marisku Harigtay, no dok je ona bila na porodivnom dopustu zamijenila ju je Nielsen. Jerry Lewis je u osmoj sezoni glumio Munchovog ujaka beskućnika. Kao gost u seriji ulogu je imao i Charles Shaughnessy. U 8. sezoni su od zvučnijih imena nastupili još Bob Saget i Ludacris koji je ponovio svoju ulogu iz 7. sezone, ulogu Dariusa Parkera.
Ostali glumci koji su gostovali u 8. sezoni su Robert Vaughn, Leslie Caron, Ken Howard, Elle Fanning, Chris Sarandon, Catherine Bell, Bernadette Peters, Brian Dennehy, Blair Underwood, Michael Michele, Kal Penn, Bill Goldberg, Ray Wise, Pablo Santos, Cary Elwes, Kim Delaney i Tim Daly. Osim Ludacrisa, u finale 8. sezone opet su gostovali Vincent Spano, Lisa Gay Hamilton, Steven Weber, Star Jones Reynolds i Nancy Grace.
Cynthia Nixon je gostovala u 1. epizodi 9. sezone gdje je glumila osobu koja se pretvarala da je imala višestruke osobnosti. Melissa Joan Hart i Kyle Gallner su gostovali u epizodi gdje su se učiteljica i učenik međusobno optužili za silovanje. Aidan Quinn i Judy Kuhn su glumili muža i ženu u slučaju u kojem je jedino njihova mentalno oštećena kći vidjela kako joj je majka (Kuhn) napadnuta. 
Sam Waterston se je ponovio svoju ulogu Jacka McCoyja koji je sad postavljen za okružnog tužioca Okruga New York.
Method Man i Gloria Reuben su zajedno gostovali u jednoj epizodi. On je glumio uličnog snagatora, a ona je glumila PT Christine Danielson. Priscilla Lopez je predstavljena kao PT Lydia Ramos.
Kao i njegovi prethodnici, Odjel za žrtve sadrži epizode koje su bazirane na pravim, visoko-profilnim slučajevima iz pravog života, sa malom dramatizacijom slučaja i, u nekim slučajevima, potpuno drugačijim rješenjem slučaja:
Sezona 1. - epizoda "Robovi" je bazirana na slučaju "djevojke u kutiji" u kojem je Cameron Hooker oteo Carol Smith i seksualno je zlostavljao i mučio.
Sezona 3. (finale) - epizoda "Tišina" govori o navodim seksualnim zlostavljanjima koje su izvodili katolički svećenici, no slučaj se odnosi na Slučaj rimokatoličkih seksualnih zločina.
Sezona 4. (premijera) - epizoda "Kameleon" govori o slučaju u kojem je prostitutka ubijala svoje klijente, svaki put tvrdeći da je bilo u samoobrani. Taj slučaj baziran je na priči Aileen Wuornos.
Sezona 4. - epizoda "Anđeli" je slučaj u kojem su dva latino dječaka oteta iz njihovog doma i silovana od strane otmičara. Sličan je slučaju Michaela Skulta iz Arkansasa.
Sezona 4. - epizoda "Oštećen" dijeli sličnosti sa slučajem Paula Bernarda i Karle Homolke, bračnog para koji je zlostavljao i silovao tinejdžere za vrijeme 1980ih i 1990ih. Sličnosti su: žena je nadrogirala svoju vlastitu maloljetnu sestru koju je silovala zajedno sa mužem, sve snimajući; nagodba ponuđena ženi koja je pobijena pronalaskom dokaza, uglavnom video snimaka, koji pokazuju da je ona bila voljni suradnik, a ne žrtva; i de je muž tvrdio da je žena kriva za ubojstva.
Sezona 4. - epizoda "Nastupi" ima sličnosti sa slučajem JonBenéta Ramseya, koji preispituje motive roditelja koji svoju maloljetnu djecu u jako ranoj dobi šalju na modne piste. Iako su roditelji odmah na početku oslobođeni bilo kakvih optužbi.
Sezona 4. - epizoda "Perfektno" je slabo je povezan sa dva neovisna slučaja, jedan je tajanstvena smrt Lise McPherson, a drugi otmica Elizabeth Smart.
Sezona 4. - epizoda "Lutke" je izvađena iz slučaja Rilye Wilson, dječje njegovateljice koja je bila kriva. Slučaj Nixzmary Brown dogodio se godinama nakon emitiranja epizode, no ima velikih sličnosti sa njom.
Sezona 5. - epizoda "Mržnja" je baziran na antiarapskim demonstracijama nakon napada 11. rujna.
Sezona 5. - epizoda "Bolestan" referira se na pedofilski skandal Michaela Jacksona i upitnim iskazima navodnih žrtava. U epizodi, poznati ekscentrični celebrity je optužen zbog pozivanja male djece da prespavaju u njegovoj vili.
Sezona 5. - epizoda "Zao" govori o ubojstvu tinejdžerke, koje je počinila njezina takozvana prijateljica. Epizode je slična slučaju Shande Sharer iz Illinoisa, 1992. (vidi Melinda Loveless) i jednom Kalifornijskom slučaju iz 1989.
Sezona 5. - epizoda "Kontrola" koja je ujedno i 100. epizoda, govori o Johnu Jamelskeu, serijskom otmičaru i silovatelju iz DeWitta.
Sezona 5. - epizoda "Serendipity" je baziran na slučaju Johna Schneebergera, koji je stavio tubu pacijentove krvi u svoju ruku da bi zavarao policiju.
Sezona 6. - epizoda "Karizma" je dijelom bazirana na slučaju Davida Koresha i Waca Siegea iz Davidijanaca.
Sezona 6. - epizoda "Čistač" govori o dugo-neriješenom slučaju ubojstava i silovanja koje je počinio ubojica pod pseudonimom "RDK" (što stoji za "rape, dismember, kill", na hrvatskom "siluj, raskidaj, ubij"). Za vrijeme 1970ih u Americi je zbilja postojao ubojica, no pod pseudonimom "BTK" (što stoji za "bind, torture, kill", na hrvatsom "veži, muči, ubij") čiji su zločini, u trajanju od skoro 30 godina, do 2005. bili nerazriješeni.
Sezona 6. - epizoda "Identitet" je o bratu-sestri blizancima koji u zapravo bili jednojajčani muški blizanci ("John/Joan"), a bazirana je na slučaju Briana i Davida Remiera. Kao i te dječake, doktor koji im je bio savjetnik ih je također silovao.
Sezona 6. - epizoda "Igra" govori o popularnoj nasilnoj video igri koja je bila inspiracija za ubojstvo prostitutke. Igra u kojoj se govori i tužba podnijeta slične su onoj o franšizi igara Grand Theft Auto, koja je okrivljena za mnoge nasilne zločine koje su počinili mladi igrači.
Sezona 6. - epizoda "Čisto" govori o ženi koja dovodi djevice u opasnu situaciju tako da ih može silovati njezin muž. Detalji slučaja su skoro potpuno slični slučaju Paula Bernarda i Karle Homolke.
Sezona 6. - epizoda "Golijat" ima posla sa vojnicima koji su se vratili iz Afganistana sa dugotrajnim neuobičajenim ponašanjem, jer su bili predozirani fiktivnom drogom "Quinuam" koju su prisilno uzimali. U stvarnom životu taj je slučaj paralelan sa prisilnom davanjem Lariama vojnicima u Afganistanu koji je mogao uzrokovati psihozu i samoubilačke želje kod primatelja lijeka.
Sezona 7. - epizoda "Učionica" je bazirana na slučaja varanja Elizabeth Paige Laurie.
Sezona 7. - epizoda "Ime" govori o slučaju dječaka u kutiji iz 1957., koji je i do danas neriješen.
Sezona 7. - epizoda "Izgladnjen" koristi nekoliko detalja iz slučaja Terri Schiavo.
Sezona 7. - epizoda "Oluja" govori o slučaju zlostavljača djece koji je oteo tri djevojčice nakon Katrine u New Orleansu, dodirujući se sa izvještajem o nestalim zlostavljačima djece nakon uragana. Otkriva se da je on bio umješan i u krađu antraksa iz Vladinog laboratorija u New Orleansu. To je objavio novinar koji je dobio informaciju od Olivie i izdao je. Kada je odbio reći izvor odakle je dobio informaciju u krađi, otišao je u zatvor, to govori o slučaju Judith Miller.
Zakon i red: Odjel za žrtve ima isti uvodnik kao i njegov "roditelj" Zakon i red.
Odjel za žrtve, kao i svaki drugi odjeljak ima re-mixanu verziju uvodne glazbe njegovog "roditelja" Zakon i reda.
Prije rujna 2001., početna špica Odjela za žrtve imala je dvije zasebne slika Blizanaca. No, nakon 11. rujna slike Blizanaca su maknute i zamijenjene generičkim slikama grada. Originalna špica može se vidjeti u sindikatiziranim epizodama.
Od druge sezone i nadalje, scena u početnoj špici u kojoj su glumci išli prema kameri odbačena je i zamijenjena scenom u kojoj se cijela glumačka postava okupi ispred radnog stola. Karakteristika je simbolična zbog puno glavnih glumaca u seriji (8 od 2006.).
Fotografije Danna Floreka (od početka serije) i Ice-T-a (od 2. epizode 2. sezone) u početnoj špici ostale su iste od njihovog prvog nastupa u seriji. Fotografije Mariske Hargitay promijenila se 4 puta (1. sezona imala je jednu sliku, sezone 2-4 i prvih 5 epizoda pete sezone drugu, ostatak pete sezone treću, a sezone 6-8 četvrtu). Christopher Meloni, Richard Belzer i B.D. Wong dobili su nove slike u 5. epizodi 5. sezone (baš u epizodi u kojoj je Diane Neal imala debi kao PT Casey Novak). Diane Neal je imala jednu sliku za 5. sezonu, drugu za 6. i 7. sezonu, a treću tj. novu dobila je u 8. sezoni. Tamara Tunie, koja je u početnu špicu uvrštena tek u 7. sezoni, imala je dvije slike, jednu za 7. sezonu i drugu, novu, za 8. sezonu.
Ovo je jedna od 7 serija u kojoj je lik John Munch, kojeg u svim serijama igra Richard Belzer, nastupio. Ostale su Homocid: Život na ulici, Dosjei X, Zakon i red, Zakon i red: Suđenje pred porotom, The Beat i Arrested Development.
Jerry Orbach (detektiv Lennie Briscoe), Jesse L. Martin (detektiv Ed Green), Fred Dalton Thompson (tužioc Arthur Branch) i Leslie Hendrix (dr. Elizabeth Rodgers) su jedini glumci koji su igrali istu ulogu o sva četiri Zakona i reda (Zakon i red, Zakon i red: Odjel za žrtve, Zakon i red: Suđenje pred porotom i Zakon i red: Kriminalna namjera).
Dvije godine prije nego što je počela nastupati u serji kao PT Casey Novak, Diane Neal je glumila osobu koju je Odjel sumnjičio za silovanje stripera u epizodi "Ridicule".
Tamara Tunie je također nastupila u drugoj ulozi prije nego što je počela glumiti kao dr. Warner. Glumila je odvjetnicu u originalnoj seriji.
Broj značke FBI-a dr. Georgea Huanga je 2317616, kako je rečeno u epizodi "Karizma". Taj broj značke je isti kao i broj značke agentice Dane Scully iz Dosjeia X.
Otac Mariske Hargitay (det. Benson), Mickey Hargitay, glumio je u seriji u epizodi "Kontrola". Igrao je čovjeka na eskalatoru koji je viđen kako priča sa Oliviom, Mariskinom ulogom.
Mnogi glumci su igrali glavne uloge u HBO-voj seriji Oz, a među te glumce uključeni su i Dean Winters i B.D. Wong. Ironično da baš Christopher Meloni (det. Stabler) u Ozu glumi sadističkog ubojicu i silovatelja, a sada ih lovi u Odjelu za žrtve.
Odjel za žrtve je pretekao originalni Zakon i red, kako u gledanosti tako i u popularnosti. To se rijetko događa u TV industriji.
Stephanie March je obnovila svoju ulogu Alexandre Cabot kao šef biroa u Wolfovoj kratkotrajnoj dramskoj seriji Presuda (2006.), unatoč ulasku njezinog lika u Program zaštite svjedoka u Odjelu za žrtve.
Pretpostavlja se da su Olivia Benson i Elliot Stabler dobili ime po Wolfovoj djeci: Oliviji, Elliotu, dok je njegova treća kći, Sarina, "dala" svoje ime Olivijinoj majci. Podatak da se Olivijina majka zove Sarina saznajemo u pilot-epizodi.
Uvodna glazba u britanskoj verziji je: ";I'm Not Driving Anymore", instrumental pjesme Roba Dougana. 
Mjesto djelovanja ovod Odjela se nekad naziva i "Manhattanski Odjel za žrtve". To nije pogreška jer svaki dio grada (Bronx, Queens, Manhattan, Brooklyn i Staten Island) ima svoj Odjel za žrtve.
Parodija na Odjel za žrtve nazvana "Zakon i red: Odjel za pisma" je emitirana u prvoj epizodi 37. sezone Ulice Sezam. Sastojala se od 4 lutke koji su sličile Stableru, Oliviji, Munchu i Cragenu. U epizodi svaki od detektiva tražio je nestalo slovo "M". Tijekom segmenta, distinktivni zvuk Zakona i reda, "Chung-Chung" je parodiran. Na jedom NBC-ovom blogu piše da se Dick Wolf slaže sa parodijom i da se nada da će Ulica Sezam nastaviti taj segment koristeći i ostala slova abecede.
Mariska Hargitay je jedini član glumačke postave koji je dobio Emmya (pa i Zlatni globus) za svoju ulogu u seriji od bilo kojeg glumca iz cijele franšize Zakona i reda.
Zakon i red: Odjel za žrtve snimljen je na film u 16:9 formatu od 2003. (prva epizoda te godine također je bila u HDTV-u). To predstavlja jedinstveno ponavljanje repriza u tom formatu koja daje više (prije izrezanog) materijala nego kada je na početku snimana u 4:3 formatu. Od 2006., sve nove epizode svih Zakona i reda su emitirane u widescreenu za 4:3 ekrane, kao i druge NBC-ove serije.

Zapadno krilo (eng. The West Wing) je američka političko-dramska televizijska serija čiji je kreator Aaron Sorkin, a koja se originalno emitirala na televizijskoj mreži NBC u razdoblju od 22. rujna 1999. do 14. svibnja 2006. godine. U Hrvatskoj se serija originalno emitirala u razdoblju od 2. listopada 2000. do 15. veljače 2007. godine na HRT-u. Radnja serije uglavnom je smještena u zapadnom krilu Bijele kuće gdje se nalaze ovalni ured te uredi predsjedničkog osoblja za vrijeme osmogodišnje vladavine demokratskog američkog predsjednika Josiaha Bartleta (glumi ga Martin Sheen). Ostali članovi glavne glumačke postave uključuju Roba Lowea, Bradleyja Whitforda, Richarda Schiffa, Allison Janney, Johna Spencera, Janel Moloney, Dulea Hilla, Stockard Channing, Joshuu Malinu te u kasnijim sezonama Kristin Chenoweth, Mary McCormack, Jimmyja Smitsa i Alana Aldu. 
Seriju Zapadno krilo producirala je kompanija Warner Bros. Television. U prve četiri sezone serije postojala su tri izvršna producenta: Aaron Sorkin (glavni scenarist koji je napisao veliku većinu epizoda u tom razdoblju); Thomas Schlamme (glavni redatelj serije); i John Wells. Nakon što je Sorkin otišao iz serije, Wells je preuzeo ulogu glavnog scenarista, a kasniji izvršni producenti serije postali su redatelji Alex Graves i Christopher Misiano (u šestoj i sedmoj sezoni) odnosno scenaristi Lawrence O'Donnell Jr. i Peter Noah (u sedmoj sezoni).
Tijekom svog emitiranja serija Zapadno krilo pobrala je hvalospjeve kritičara, profesora političkih znanosti i bivših članova Bijele kuće. Sveukupno je serija osvojila tri nagrade Zlatni globus te čak 26 prestižnih televizijskih nagrada Emmy uključujući i one za najbolju dramsku televizijsku seriju četiri puta za redom u razdoblju od 2000. do 2003. godine (čime drži izjednačen rekord sa serijama Hill Street Blues i Momci s Madisona). Nakon odlaska glavnog kreatora serije Aarona Sorkina na kraju četvrte sezone (koji je do tada napisao 85 od sveukupno 88 epizoda), gledanost serije počinje opadati, ali do kraja emitiranja ipak zadržava svoju primarnu publiku s prosječno 16 milijuna gledatelja po epizodi. Godine 2013. časopis TV Guide postavio je Zapadno krilo na sedmo mjesto ljestvice 60 najboljih dramskih serija svih vremena, a Ceh scenarista Amerike postavio je seriju na deseto mjesto na svojoj listi 101 najbolje napisanih televizijskih serija u povijesti.
Serija Zapadno krilo razvila se iz vrlo uspješnog scenarija kino hita Američki predsjednik iz 1995. godine kojeg je napisao Aaron Sorkin, a u kojem je Martin Sheen glumio predstojnika ureda. Neiskorišteni elementi scenarija i prijedlog scenarista Akive Goldsmana inspirirali su Sorkina da kreira televizijsku seriju. 
Prema komentarima na DVD izdanju prve sezone, Sorkin je namjeravao bazirati seriju na liku Sama Seaborna (Rob Lowe) kao glavnog protagonista, ali i ostalim članovima predsjedničkog osoblja dok se sam Predsjednik nikad ne bi vidio u seriji. Međutim, Bartletov lik s vremenom se sve više povećavao, a njegova je uloga u zapletu postajala sve važnijom. Pozitivne reakcije kritike i publike na Sheenov portret Predsjednika dovele su do smanjenja uloge Roba Lowea. Također, prema Sorkinu, zaplet se sve manje fokusirao na Sama, a sve više na Josha Lymana, zamjenika predstojnika ureda. Sve to dovelo je do odlaska Roba Lowea iz serije u drugoj polovici četvrte sezone. Sorkin je gotovo sam napisao sve epizode iz prve četiri sezone serije, a izvršni producent i redatelj Thomas Schlamme osmislio je zanimljivu tehniku snimanja walk and talk (u slobodnom prijevodu "hodaj i pričaj") koja se sastojala od dugačkih kadrova dok likovi hodaju od jednog mjesta do drugog. Sorkinov hektičan raspored pisanja scenarija često je dovodio do prekoračenja rokova i kašnjenja produkcije pa je, nakon osobnih problema koji su uključivali uhićenje zbog posjedovanja halucinogenih gljiva, odlučio napustiti seriju poslije četvrte sezone. Thomas Schlamme je također napustio seriju nakon četvrte sezone pa je John Wells, jedini preostali izvršni producent, odlučio preuzeti kompletan posao. 
Serija Zapadno krilo emitirala se srijedom navečer u 21 sat od prve pa sve do kraja šeste sezone. Posljednja, sedma sezona prikazivala se nedjeljom navečer pa je gledanost naglo opala. Posljednja epizoda serije (Tomorrow) emitirana je 14. svibnja 2006. godine.
Tijekom sedmogodišnjeg trajanja serije mnogi od likova promijenit će svoja radna mjesta pa će tako C.J. Cregg postati Predstojnica ureda nakon što Leo doživi srčani udar; Josh Lyman otići će u Teksas i upoznati kongresmena Matta Santosa (Jimmy Smits) s kojim će krenuti u predsjedničku kampanju; Donna Moss će postati glasnogovornica predsjedničke kampanje Boba Russella i dr.
Kako je lik Sama Seaborna pred kraj četvrte sezone odlučio ostati u Kaliforniji i ne vratiti se u Bijelu kuću, na njegovo radno mjesto dolazi lik Will Bailey (Joshua Malina). U šestoj sezoni upoznajemo se s novim likovima tijekom predsjedničkih predizbornih kampanja. To su: savjetnica za nacionalnu sigurnost Kate Harper (Mary McCormack), kongresmen iz Teksasa Matt Santos, kongresmen iz Kalifornije Arnold Vinick (Alan Alda) i zamjenica osobe za odnose s javnošću u Bijeloj kući Annabeth Schott (Kristin Chenoweth).
Plaća svakog glumca serije bila je 75 tisuća dolara po epizodi, osim Martina Sheena koji je primao 300 tisuća dolara po epizodi i Roba Lowea koji je dobivao 100 tisuća dolara po epizodi. Razlike u plaćama dovele su do javnog spora - prvenstveno se to odnosilo na glumce Allison Janney, Richarda Schiffa, Johna Spencera i Bradleyja Whitforda koji su bili nezadovoljni svojim iznosima i smatrali da zaslužuju dobivati barem jednako kao i Lowe. Tijekom pregovora 2001. godine za nove ugovore (kad je serija već primila veliku količinu cijenjenih televizijskih nagrada i kad je gledanost bila na vrhuncu) kompanija Warner Bros. je svima četvero zaprijetila otkazivanjem ugovora. Međutim, četvero glumaca se udružilo i zajedničkim snagama izborilo za duplo veće plaće (nešto slično je napravila i glumačka postava serije Prijatelji). Četiri godine kasnije (2005.) četvorka će se ponovno udružiti i zahtijevati još veće plaće - što će im i uspjeti.Bradley Whitford je u intervjuu koji se nalazi u sklopu posebnih dodataka na DVD izdanju kompletne prve sezone izjavio da se na audiciji pojavio kako bi pokušao dobiti ulogu Sama, iako je Aaron Sorkin kreirao lik Josha upravo za njega. U istom intervjuu, Janel Moloney je izjavila da se ona pojavila na audiciji za ulogu C.J., a da lik Donne kojeg je ona kasnije utjelovila nije bio u prvotnom planu. Ostali glumci također su bili predodređeni za druge uloge u početku, uključujući Alana Aldu i Sidneyja Poitiera za ulogu Predsjednika SAD-a, Judda Hirscha za Lea, Eugene Levyja za Tobyja i CCH Pounder za C.J.Prva iz serije, nezadovoljna svojim statusom, otišla je glumica Moira Kelly nakon samo 22 epizode (prva sezona). Njezin odlazak nikad nije bio objašnjen u radnji serije. Pred kraj četvrte sezone, također nezadovoljan svojim statusom i razvojem lika (koji je prije početka snimanja serije trebao biti glavni, a zapravo je gotovo od početka bio identičan ostalima), otišao je Rob Lowe. Do kraja te iste sezone seriju je napustio i njezin kreator i izvršni producent Aaron Sorkin koji se htio posvetiti drugim projektima (između ostalog novoj televizijskoj seriji koju je kreirao Studio 60 on the Sunset Strip). Njegovo ime do kraja će serije ostati na uvodnoj špici, a Rob Lowe će se u posljednjih nekoliko epizoda serije vratiti i nastaviti tamo gdje je krajem četvrte sezone stao.
John Spencer, koji je glumio Lea McGarryja, umro je od srčanog udara 16. prosinca 2005. godine - godinu dana nakon što je njegov lik u seriji doživio identičan napad (početkom šeste sezone). Tijekom sedme sezone koja se tada snimala i prikazivala u SAD-u, Leo McGarry više nije bio predstojnik ureda nego demokratski kandidat za potpredsjednika. U Running Mates, prvoj epizodi prikazanoj nakon njegove smrti, glumac Martin Sheen održao je kratak memorijalni govor, a prva prava epizoda posvećena smrti glumca (ujedno i lika u seriji) bila je Election Day koja se emitirala 2. travnja 2006. godine.
Većina epizoda serije prati Predsjednika Bartleta i njegovo osoblje koje pokušava izaći na kraj sa zakonodavnim i političkim problemima. Vrlo rijetko pažnja je usmjerena na privatne živote likova (osim na Predsjednika). Većina sezona završava s tzv. cliffhangerom.
U prvoj sezoni Bartletova administracija nalazi se već skoro godinu dana u Bijeloj kući i još uvijek se pokušava "pronaći" i napraviti ozbiljne pomake u politici. Na kraju sezone pokušava se izvršiti atentat na osobnog pomoćnika Predsjednika (Charlie Young).
Druga sezona donosi pravi skandal u Bijeloj kući, nakon što se otkriva da Predsjednik boluje od multiple skleroze i da je istu bolest zataškao za vrijeme izborne kampanje. Cijeloj administraciji prijete sudske tužbe.
Treća sezona fokusira se na probleme domaćeg i inozemnog terorizma (prije početka ove sezone snimljena je posebna epizoda Isaac & Ishmael u spomen na žrtve terorističkog napada 11. rujna), a u posljednjoj nagrađivanoj epizodi Posse Comitatus Predsjednik naručuje ubojstvo terorista koji je mogao biti odgovoran za napad koji se nikad nije dogodio.
U četvrtoj sezoni Predsjednik Bartlet se zajedno sa svojim timom mora izboriti za novi mandat i osvježiti svoju izbornu kampanju, a na kraju sezone morat će se suočiti s otmicom vlastite kćerke.
Peta sezona suočava Predsjednika s novim problemima na Bliskom istoku, a na domaćoj "fronti" mora se naviknuti na novog Predsjedavajućeg (Speaker of the House) i dogovoriti s njim državni budžet.
Šesta sezona potpuna je promjena u odnosu na sve do tada: istovremeno pratimo demokratske i republikanske kandidate koji se bore za svoju kandidaturu za Predsjednika na budućim izborima i događaje u Bijeloj kući u kojoj multipla skleroza opasno prijeti Predsjedniku.
Sedma sezona direktan je nastavak na šestu u kojoj se demokratski kandidat Matt Santos (Jimmy Smits) i republikanski kandidat Arnold Vinick (Alan Alda) bore na novim predsjedničkim izborima. U međuvremenu, Predsjednik se mora suočiti s činjenicom da netko iz njegova osoblja daje povjerljive informacije novinarima.
Serija je produkcijski bila vrlo hvaljena. Svaka je epizoda koštala oko 6 milijuna dolara pa je više podsjećala na film, nego na seriju. Jedna od najvećih karakteristika serije je tzv. walk and talk (u slobodnom prijevodu "hodaj i pričaj") - metoda koju je ekipa serije uvela kako bi na što dinamičniji način publici prenijela ono što se želi reći. Radi se o dugim kadrovima u kojima dvoje likova pričaju i istovremeno hodaju dugim hodnicima Bijele kuće. Nakon nekog vremena, jedan od likova odlazi svojim poslom, a liku koji ostaje hodati pridružuje se drugi lik i njih dvoje započinju novu konverzaciju.
Osim produkcijske kvalitete (u kojoj je najviše hvaljen rad kamerom), mnogi smatraju da je najjača karika serije Zapadno krilo upravo njezin kreator Aaron Sorkin, odnosno njegovi brzi, dinamični, konkretni i izrazito humoristični dijalozi.
Svi članovi vlade u Zapadnom krilu su izmišljeni likovi. Predsjednik Bartlet tri puta je postavljao suce Vrhovnog suda i održavao vladu na okupu premda imena i titule nikad nisu otkriveni. Neki članovi vlade, kao što je npr. ministar obrane pojavljuju se češće nego ostali likovi. Mnogi drugi članovi vlade kao što su gradonačelnici, guverneri, suci, zastupnici i senatori su spominjani i viđani tijekom serije. 
Ponekad su stvarane izmišljene lokacije unutar SAD-a koji na slobodan način zapravo predstavljaju stvarna mjesta:
San Andreo je izmišljeni grad u državi Kaliforniji. Nalazi se u blizini San Diega, ima oko 42 tisuće stanovnika, a poznat je po nuklearnoj elektrani San Andreo. 
Upravo problemi s navedenom nuklearkom postaju jedna od glavnih tema tijekom Predsjedničke kampanje 2006. godine u kojoj se natječu republikanac Arnold Vinick i demokrat Matt Santos. Vinick je, naime, bio snažan zagovaratelj gradnje te nuklearke u čijem je stvaranju dao jake kontribucije, a kasnije će se pokazati da je to bio jedan od odlučujućih faktora njegovog gubitka izbora od Santosa.
Hartsfield's Landing je izmišljeni grad u državi New Hampshire. Njegova populacija iznosi tek 63 stanovnika od kojih 42 imaju pravo glasa. Upravo tih 42 ljudi glasaju jednu minutu poslije ponoći na predizborima u državi New Hampshire, nekoliko sati prije svih ostalih i upravo je tih 42 ljudi uspješno predvidjelo pobjednike Predsjedničkih izbora još od Williama Howarda Tafta tijekom Predsjedničkih izbora daleke 1908. godine. Gradić zapravo predstavlja stvarne lokacije u državi New Hampshire, Hart's Location i Dixville Notch koji u stvarnom životu zbilja glasaju prije svih ostalih.
Kennison State je izmišljeni fakultet u gradu Cedar Rapids, država Iowa u kojem je eksplodirala bomba na početku četvrte sezone serije.
Iako se nekoliko stvarnih Predsjednika ostalih vodećih država svijeta spominje, većina njih u seriji su izmišljeni. Od stvarnih osoba koji se spominju u seriji su Muammar al-Gaddafi, Yasser Arafat, Fidel Castro, Elizabeta II., švedski monarh Carl Gustaf, Bhumibol Adulyadej, Thabo Mbeki i Osama bin Laden. Međutim, nakon što je zaplet radnje uključivao mirovne pregovore između predstavnika Izraela i Palestine na početku šeste sezone serije, Predsjednik Palestine je bio izmišljeni lik Nizar Farad, a ne Arafat. (U to vrijeme Arafat je već bio mrtav, a njegov izabrani nasljednik je bio Rawhi Fattuh). 
Za potrebe zapleta radnje, kompletne države su izmišljene, ali se one nalaze u dijelovima svijeta koje muče problemi u stvarnom životu:
Qumar je izmišljena, naftom bogata i snažna zemlja Bliskog istoka. Iako se nalazila u Britanskom protektoratu, sada tom državom upravlja sultan skupa sa svojom obitelji. U njoj se nalazi i velika zračna baza SAD-a koja je izvor čestih međunarodnih problema za Predsjednika Bartleta i njegovu administraciju. Država se prvi put spominje u trećoj sezoni (epizoda Women of Qumar), a karakterizira se kao bliski suradnik SAD-a i kritizira zbog vrlo grubog načina tretiranja žena. Nakon napada koji su se dogodili 11. rujna u SAD-u, država postaje glavni prostor odigravanja podzapleta treće sezone pogotovo nakon što se otkrije dokaz da njezin ministar obrane Shareef planira izvršiti teroristički napad u SAD-u pa Predsjednik Bartlet naručuje njegovo ubojstvo.Ekvadorijski Kundu je izmišljena Afrička država gotovo uništena AIDS-om i građanskim ratom koji je podsjetio na genocid u državi Rwandi 1994. godine.
Svijet Zapadnog krila razlikuje se od stvarne povijesti nakon Predsjednika Nixona, iako postoji određeno preklapanje. Izmišljeni predsjednici koji su bili u uredu između Nixona i Bartleta uključuju demokrata D. Wirea Newmana (James Cromwell) koji je imao jedan mandat i republikanca Owena Lassitera koji je imao dva mandata. 
Leo McGarry bio je ministar rada u administraciji koja je bila na snazi 1993. i 1995. godine. U prvoj sezoni, sudac Vrhovnog suda kaže Bartletu da već pet godina želi otići u mirovinu, ali da je "čekao demokrata". U epizodi Debate Camp u četvrtoj sezoni kroz nekoliko flashbackova vidimo dane poslije inauguracije Predsjednika Bartleta kada Donna Moss upoznaje svog republikanskog prethodnika, Jeffa Johnsona, koji joj kaže da su republikanci bili na vlasti osam godina. U šestoj sezoni Leo kaže da su "republikanci bez vlasti punih osam godina", a glavna parola na republikanskoj konvenciji bila je "osam godina je dosta". 
Prolazak vremena u seriji pomalo se razlikuje od onoga u stvarnom svijetu. Iako je Sorkin u audio komentarima za epizodu druge sezone 18th and Potomac izjavio da je pokušao izbjeći stavljanje Zapadnog krila u točno određeno vrijeme, stvarne godine se ipak periodično spominju, pogotovo u kontekstu izbora i dva mandata Predsjednika Bartleta. 
Predsjednički izbori održavani su 1998., 2002. i 2006. godine što se razlikuje od stvarnih godina Predsjedničkih izbora. Također, vremenski tijek u seriji je identičan onome u stvarnom svijetu sve do početka šeste sezone kad postaje očito da se jedna godina izgubila. 
U jednom intervjuu, izvršni producent John Wells izjavio je da je radnja serije započela godinu i pol nakon dobivanja prvog mandata Predsjednika Bartleta i da su izbori koji se događaju pred kraj serije stavljeni u pravo vrijeme.U epizodi Access u petoj sezoni spominje se kriza u Casey Creeku tijekom prvog mandata Predsjednika Bartleta, a na televiziji se pojavljuje datum u studenom 2001. godine.
Bartletova prva kampanja za Predsjednika nikad nije pretjerano opisivana. Bartlet je osvojio izbore s 48 milijuna glasova. Sudjelovao je u tri debate s Republikanskim protivnikom, a posebno je napomenuto da je pobijedio u trećoj, posljednjoj debati koja je održana svega osam dana prije izbora u St. Louisu, država Missouri, a koja mu je na kraju pomogla da pobijedi. Josh Lyman je spomenuo da je u danima prije izbora "Bartlet nekoliko puta probio zid glavom", osvrćući se na činjenicu da je utrka bila vrlo neizvjesna do samog kraja. U epizodi Bartlet for America Leo McGarry kaže istu stvar: "Bilo je osam dana do izbora i nitko nije mogao predvidjeti pobjednika". 
Puno više vremena posvećeno je kampanji za demokratsku nominaciju. U epizodama In The Shadow of Two Gunmen, Part I, In The Shadow of Two Gunmen, Part II i Bartlet for America pomoću tzv. flashbackova prikazano je kako je Bartlet pobijedio senatora iz Teksasa Johna Hoynesa (Tim Matheson) i senatora iz Washingtona Williama Wileyja i osvojio demokratsku nominaciju. Flashbackovi također otkrivaju kako je Leo McGarry nagovorio Bartleta, koji je u to vrijeme bio guverner države New Hapshire, da uđe u borbu za Predsjednika te kako je i zašto na kraju Bartlet za svog potpredsjednika izabrao Johna Hoynesa.
Na predsjedničkim izborima 2002. godine sudjelovali su Predsjednik Bartlet i Potpredsjednik John Hoynes s jedne strane, te guverner Floride Robert Ritchie (James Brolin) i njegov kolega Jeff Heston iz države Wyoming s druge strane. Bartlet iz demokratske stranke nije imao poznatog protivnika, iako je senator Stackhouse u jednom trenutku krenuo u kratku nezavisnu kampanju za Predsjednika. Ritchie, kojem u početku nitko nije davao prevelike šanse za nominaciju, ipak je uspio pobijediti ostalih sedam republikanskih kandidata i to prvenstveno zbog svojih čvrstih, konzervativnih stavova. 
U jednom trenutku Bartletovo osoblje razmišljalo je promijeniti Potpredsjednika Johna Hoynesa s admiralom Percyjem Fitzwallaceom (John Amos), između ostalih. Nakon što je postalo jasno da će Ritchie dobiti republikansku nominaciju, Bartlet je odbacio ideju o zamjeni Potpredsjednika istaknuvši da je jedan od glavnih razloga taj što "bi on mogao umrijeti". 
Tijekom četvrte sezone serije nekoliko puta se spominje da će utrka za Predsjednika biti jako neizvjesna, ali nakon izvrsnog nastupa u jedinoj održanoj debati kandidata, Bartlet pobjeđuje ogromnom većinom glasova.
Dijelom zbog skorašnjeg isteka ugovora nekolicine glavnih glumaca, a dijelom i zbog smanjenja produkcijskih troškova preskočena je jedna kompletna godina u vremenskom periodu Zapadnog krila. Tako se šesta sezona serije prvenstveno bavi demokratskim i republikanskim izborima za predsjedničke nominacije, dok je sedma sezona u potpunosti posvećena predizbornim predsjedničkim kampanjama, samim izborima i tranzicijskom periodu nove administracije. Sami izbori pokriveni su u dvije epizode zaredom koje su emitirane 2. i 9. travnja 2006. godine.
Iako je htio napustiti Kongres, Matt Santos se, na nagovor Josha Lymana, u posljednji čas uključuje u predsjedničke izbore kao demokratski kandidat. Iako u početku nije bio ozbiljan kandidat i u anketama daleko zaostajao za vodećim demokratima, njegov neobičan televizijski nastup i nova seksualna afera Johna Hoynesa pomogli su mu da osvoji demokratsku nominaciju u finalnoj epizodi šeste sezone protiv tadašnjeg Potpredsjednika Boba Russella. Josh Lyman, voditelj Santosove kampanje, nagovorio je Santosa da kao Potpredsjednika izabere Lea McGarryja. 
Senator Arnold Vinick (Alan Alda) osigurava republikansku nominaciju, pobijedivši, između ostalih, Glena Allena Walkena (John Goodman) i Velečasnog Dona Butlera (Don S. Davis). U početku je Vinick htio da mu potpredsjednik bude Butler, ali ovaj ga je odbio zbog Vinickovih stavova o pobačaju. Na kraju se Vinick opredjeljuje za guvernera Zapadne Virginije Raya Sullivana (Brett Cullen). Tijekom šeste sezone Vinick je prikazan u vrlo pozitivnom svjetlu, gotovo nepobjediv zbog svoje velike popularnosti u Kaliforniji (koja je inače demokratski nastrojena država), modernih stavova i markantnosti. Međutim, zbog svojih stavova o pobačaju i zagovaranja nuklearne energije počinje dobivati kritike s raznih strana, a ozbilja nuklearna nesreća u Kaliforniji ozbiljno mu naruši šanse za pobjedu. 
U noći izbora, Leo McGarry doživi srčani udar i umire u bolnici dok su izborna mjesta još uvijek otvorena na zapadnoj obali SAD-a. Santosova kampanja s tom vijesti odmah izađe u javnost, a Arnold Vinick odbija upotrijebiti Leovu smrt kako bi se pokušao dočepati pobjede. Tijekom objave rezultata, Santos osvaja svoju državu Teksas, dok Vinick osvaja svoju državu Kalifoniju. Na kraju se sve svodi na državu Nevadu u kojoj oba kandidata moraju pobijediti kako bi postali Predsjednici. Vinick u nekoliko navrata uvjerava svoje osoblje da neće tražiti prebrojavanje glasova u slučaju poraza, a Josh Lyman to isto savjetuje Santosu. Na kraju dana Santos je proglašen pobjednikom, osvojivši Nevadu za 30.000 glasova više.
Prema izjavi izvršnog producenta Lawrencea O'Donnella, Jr. scenaristi su prvotno planirali da Vinick pobijedi na izborima. Međutim, iznenadna smrt glumca Johna Spencera prisilila je njega i njegove kolege da u zadnji čas promijene odluku o pobjedniku budući da bi Santos izgledao prevelikim gubitnikom kad bi izgubio i izbore i Potpredsjednika. Na kraju je odlučeno da će posljednjih nekoliko epizoda ponovno napisati John Wells. Međutim, John Wells je u nekoliko intervjua demantirao izjavu producenta O'Donnella i rekao da je dio o Santosovoj pobjedi napisan puno prije smrti Johna Spencera. Godine 2008. O'Donnell je izjavio pred kamerama: "Zapravo smo oduvijek planirali da Jimmy Smits pobijedi i to je bio naš prvotni plan. Međutim, Vinick je iz epizode u epizodu postajao sve jači i puno efektivniji pa je sve to postalo jedno pravo veliko natjecanje... Kako na ekranu, tako i u sobi scenarista Zapadnog krila".
Sličnosti između izmišljenih predsjedničkih izbora 2006. opisanih u seriji i pravih predsjedničkih izbora održanih 2008. godine široko su bile popraćene u medijima: mladi demokratski kandidat, pripadnik manjine (Matthew Santos u seriji, Barack Obama u pravom životu) prolazi napornu, ali vrlo uspješnu kampanju protiv puno iskusnijeg kandidata (Bob Russell u seriji, Hillary Clinton u pravom životu) i bira iskusnog potpredsjednika iz Washingtona (Leo McGarry u seriji, Joe Biden u pravom životu) dok je, s druge strane, stariji republikanski kandidat iz zapadne države određen u ranoj fazi predizbora (Arnold Vinick u seriji, John McCain u pravom životu).Scenarist Eli Attie nazvao je Davida Axelroda kako bi razgovarali o Obami nakon njegovog govora na nacionalnoj demokratskoj konvenciji 2004. godine. Priznao je da je inspiraciju za lik Santosa djelomično dobio upravo od Obame. Glumac Jimmy Smits izjavio je da je Obama bio jedan od ljudi na koje se ugledao dok je gradio svoj lik u seriji. Scenarist i producent Lawrence O'Donnell rekao je da je lik Vinicka djelomično bazirao na McCainu. Obamin prijašnji predstojnik ureda, Rahm Emanuel, navodno je poslužio kao uzor za lik Josha Lymana koji je postao Santosov predstojnik ureda. Međutim, izvršni producent Lawrence O'Donnell te je izjave demantirao.
Kako se serija približava kraju, malo toga se otkriva o Mattu Santosu i činjenici kakav će on zapravo biti Predsjednik. U posljednjih nekoliko epizoda glavnina radnje posvećena je tranzicijskom periodu dviju administracija u Bijeloj kući. Santos izabire Josha Lymana za Predstojnika ureda koji poziva bivšeg kolegu Sama Seaborna (Rob Lowe) da mu bude zamjenik. Zbog potrebe za iskusnim članovima kabineta, Santos nudi Arnoldu Vinicku mjesto državnog tajnika, vjerujući da je ovaj iskusni senator jedan od najboljih stratega, a pomogla je i činjenica da ga svjetski državni vođe izuzetno cijene. Za potpredsjednika Santos se odlučuje za guvernera Pennsylvanije Erica Bakera. 
Predsjednik Bartlet posljednje trenutke u Ovalnom uredu provodi potpisujući oproste raznim kažnjenicima, među ostalim i Tobyju Ziegleru koji je prekršio zakon i dopustio da u javnost procure strogo povjerljive informacije o vojnoj svemirskoj letjelici. Serija završava povratkom Predsjednika Bartleta u New Hampshire nakon što se pozdravio s najbližim suradnicima u svojoj administraciji i nakon što je novoizabranom Predsjedniku Santosu rekao: "Učinite me ponosnim, gospodine Predsjedniče" na što mu je Santos odgovorio: "Učinit ću sve što je u mojoj moći, gospodine Predsjedniče".
U svojoj prvoj sezoni, serija Zapadno krilo osvojila je čak 9 nagrada Emmy što do danas predstavlja rekord u najviše osvojenih Emmyja prve sezone neke dramske serije. Također, sa svojih ukupno 27 osvojenih Emmyja, Zapadno krilo je najnagrađivanija dramska serija u povijesti te nagrade (sveukupno nalazi se na četvrtom mjestu najnagrađivanijih serija svih vremena, odmah iza serija Frasier, The Mary Tyler Moore Show i Kafić uzdravlje). 
Serija je četiri godine zaredom proglašena najboljom na Emmyjima: 2000., 2001., 2002. i 2003. što ju izjednačava s rekordom koju drže serije Zakon u L.A.-u, Hill Street Blues i Momci s Madisona. Velika većina glumačke postave u nekom je trenutku bila nominirana za nagradu Emmy za svoj rad u seriji.
Uz navedene glumačke dobitnike, kreator Aaron Sorkin osvojio je nagradu Emmy za najbolji scenarij (za epizodu "In Excelsis Deo" u prvoj sezoni), a W. G. "Snuffy" Walden dobio je Emmy za najbolju originalnu glazbu na uvodnoj špici (također za prvu sezonu).
Veliki dio glumačke postave bio je nominiran za nagradu Emmy, ali nikad je nisu osvojili. To se prvenstveno odnosi na Martina Sheena koji je bio nominiran u kategoriji glavne muške uloge za šest od sveukupno sedam sezona serije. Janel Moloney bila je nominirana dvaput za sporednu glumicu, a Rob Lowe, Dule Hill i Mary-Louise Parker imali su po jednu nominaciju.
Matthew Perry, Oliver Platt, Ron Silver, Tim Matheson i Mark Harmon također su primili nominacije za svoje gostujuće uloge u seriji.
Televizijska prava na emitiranje serije u Hrvatskoj otkupio je HRT. Serija Zapadno krilo u Hrvatskoj se prikazivala sedam godina, u razdoblju od 2. listopada 2000. godine do 15. veljače 2007. godine.
White House Museum: "The West Wing of The West Wing" uključuje fotografije i usporedbe televizijske serije s pravim zapadnim krilom
Intervju o Zapadnom krilu s Martinom Sheenom i Richardo Schiffom objavljen 6. svibnja 2009. godine u trajanju od 6 minuta
Zdenka Kovačiček (Zagreb, 16. siječnja 1944.) je hrvatska jazz i rock pjevačica. Jedna je od najznačajnijih i eminentnih osoba na hrvatskoj glazbenoj sceni.
S trinaest godina svoju vokalnu karijeru započinje u duetu 'Hani', gdje pjeva zajedno s Nadom Žitnik. Nakon što se duet razišao nastupa po Europi u raznim klubovima, gdje je pjevala s mnogim pozantim glazbenicima (Bill Haley, The Kinks, INK Spots i drugima) i otkrila svoj talent prema jazzu, soulu i bluesu, a po povratku počinje suradnju s najboljim zagrebačkim jazzerima Boškom Petrovićem, Miljenkom Prohaskom, Damirom Dičićem i mnogim drugima.
Tijekom svoje glazbene karijere surađuje s mnogim kultnim sastavima poput Nirvane (zagrebački trio), Timea, Bijelog dugmeta, YU jazz-rock selekcija, dok suradnja s Telephone blues bandom traje još i danas.
Zdenka Kovačiček rođena je 16. siječnja 1944. godine u Zagrebu. Svoju karijeru započinje već kao curica nastupajući u zagrebačkom kazalištu mladih, gdje je glumila, pjevala i plesala. 1957. godine zajedno s Nadom Žitnik osniva duet Hani. Nastupaju na TV-u, snimaju film i postižu veliku popularnost. Odlaze na turneju po Europi gdje nastupaju s velikim glazbenim zvijezdama kao što su Peter Kraus, Lou Van Burg, Bill Haley.
Nakon što se duet Hani razišao, Zdenka Kovačiček krajem 1960-ih sa svojim sastavom pjeva po europskim klubovima. U to vrijeme otkriva svoj veliki talent prema jazzu, soulu, bluesu i gospelu. Po povratku kući započinje suradnju s najboljim zagrebačkim jazzerima poput Boška Petrovića, Miljenka Prohaske, Damira Dičića i drugih. 1970. godine na Opatijskom festivalu izvodi skladbu "Zbog jedne melodije davne" (Miljenko Prohaska) i osvaja prvu nagradu stručnog žirija. Ovaj uspjeh obilježio je njezin povratak na hrvatsku scenu i najavio početak njezine solo karijere.
Početkom 1970-ih nastupa na raznim festivalima i osvaja brojne glazbene nagrade. 1971. godine na Zagrebačkom festivalu izvodi skladbu Kornelija Kovača "Otvorila sam prozor", iste godine na Beogradskom proljeću izvodi skladbu Vojkana Borisavljevića "Ljubav" i osvaja nagradu kao debitant. Čitavu 1972. godinu provodi na turneji po bivšem Sovjetskom Savezu.
Nakon što se vratila s turneje po Sovjetskom Savezu okreće se rock glazbi i počinje suradnju sa zagrebačkom skupinom 'Nirvana'. 1973. godine na BOOM festivalu u Ljubljani ispred sedam tisuća gledatelja, izvode skladbu "Klik temu broj 1", koja je uvrštena na dvostruki album BOOM Pop Fest '73 (Jugoton). Od toga nastupa pa do danas nosi karizmu najprimjerenijeg ženskog rock vokala.
Sredinom sedamdesetih nastupa u rock operi "Grička vještica" (Ivica Krajač, Karlo Metikoš i Miljenko Prohaska) u kazalištu Komedija, pjeva sa YU jazz rock selekcijom i sudjeluje na snimanju albumu Pop od Tihomira Asanovića, kojeg 1976. godine objavljuje diskografska kuća Jugoton. U to vrijeme njezino ime se spominje u rock i jazz glazbi, nastupa na svakoj većoj smotri bluesa i soula, odnosi brojne nagrade i bude proglašena najboljim ženskim vokalom u državi.
Godine 1976. osniva ritam i blues, rock i soul sastav 'Zdenka express', s kojim izvodi skladbu "Hallo, Mr. Elton John", a koja se nalazi na koncertnoj kompilaciji BOOM festival '76. (PGP RTB). 1978. godine s Big bandom Igora Savina i njegovim studijskim sastavom snima album sa skladbama istaknutih skladatelja kao što su Goran Bregović, Kornelije Kovač, Vanja Lisak, Vladimir Delač i drugi. Ostvaruju suradnju s kultnim sastavima Nirvana (zagrebački trio), Time, Bijelo dugme, Telephone blues band i mnogim drugim.
Godine 1981. izdaje studijski album Frka, kojeg objavljuje diskografska kuća Jugoton. Glazbu za materijal napisao je Kire Mitrev dok je tekst iz knjige "Konstatacija jedne mačke", Slavice Maras.
1989. godine objavljuje album na engleskom jeziku Love is a game, na kojem ostvaruje suradnju s Daliborom Paulikom i Davidom Stopperom. Album promovira na festivalima u Los Angelesu, Finskoj i na Middemu u Cannesu.
U to vrijeme često nastupa s Telephone blues bandom kojeg predvodi basista Tomas Krkač (bivši član sastava Nirvana), najčešće u klubu 'Saloon' na večerima "Ruby Tuesday".
Krajem osamdesetih i početkom devedesetih ostvaruju suradnju s producentom i dirigentom Vanjom Lisak. 1991. godine izdaje album Happy jazz album, koji sadrži klasične jazz skladbe, a na materijalu gostuju Georgije Garanjani i Peppino Principe. Materijal se sastoji od jazz obrada "Dobro veče jazzeri" (obrada Bajagine skladne "Dobro jutro jazzeri") i "Mercedes-benz" (skladba Janis Joplin), a sadrži i njezinu uspješnicu "Zbog jedne davne melodije" (Prohaska/Britvić). Sastav Vanje Liska bio je u postavi Mladen Baraković na bas-gitari, Vlado Vuković na bubnjevima, Georgije Garanjani alt saksofon i Miroslav Sedak Benčić tenor saksofon.
Za vrijeme Domovinskog rata podržava sve dobrotvorne koncerte širom Hrvatske i inozemstva, gdje održava brojne koncerte u sastavu 'Cro Music Aida'.
Album Happy jazz album vol. II izdaje 1994. godine, a objavljuje ga diskografska kuća Croatia Records. Lisak i Kovačiček materijal za album snimaju 2. i 3. siječnja 1993. u B. P. klubu i u studiju radio Zagreba i uz klasične jazz skladbe sadrži i "Dok razmišljam o nama" od Josipe Lisac. Kao glazbeni gosti na albumu sudjeluju poznati zagrebački jazz glazbenici i tamburaški orkestar HRT-a. Zajedno s triom Vanje Liska održava kraću turneju po Austriji i Italiji.
Kompilacijski album Žuta ruža (Orfej), objavljuje 1996. godine, a sadrži njezine festivalske i radijske skladbe snimljene između 1959. do 1995. godine. 1999. godine ostvaruje suradnju s mladim skladateljem Markom Tomasovićem i objavljuje studijski album Zdenka Kovačiček (Croatia Records). Skladba "Žena za sva vremena" postaje velikom uspješnicom i vraća je u sam vrh popularnosti. Na Zagreb festu 2000. osvaja Grand Prix i pobjeđuje sa skladbom "Vrati se u moje dane", koja osvaja hrvatske top ljestvice.
Početkom 2000-ih za HRT snima brojne nastupe od kojih su neki "Do zvijezda zajedno" u Gavelli, jednosatni TV nastup "I to sam ja", 2001. nastupa na Dori (Hrvatska pjesma za pjesmu Europe), isto i 2003. kada osvaja 4. mjesto, nastup na HRF-u Vodice 2001., MHJ 2001., Split 2001., Etnofest Neum 2001. i mnogi drugi.
Godine 2001. potpisuje ugovor s izdavačkom kućom Cantus i objavljuje album Ja živim svoj san na kojemu je otpjevala skladbe Marka Tomasovića. Producent i aranžer na materijalu bio je Duško Mandić. Za izvedbu na tom albumu 2002. godine osvaja prestižnu hrvatsku diskografsku nagradu Porin u kategoriji za najbolji ženski vokal.
Godine 2004. za izdavačku kuću Cantus objavljuje album pod imenom To Be Zdenka, na kojemu je skladatelj bio Tomasović i na kojem je nanovo snimila skladbu "Žena za sva vremena".
1991. Happy jazz album - zajedno s Vanjom Lisak i Georgijem Garanjanom (Helidon)
1973. BOOM festival '73 - LP1-b-2 "Klik tema br. 1" - Zdenka Kovačiček i trio "Nirvana"
1977. Leteća diskoteka - Zoran Modli - "Hallo mr. Eltohn John" -  Zdenka Kovačiček
1980. Ne daj se Ines - Rade Šerbedžija - LP-b-3 "Pa to je krasno" - Rade Šerbedžija i Zdenka Kovačiček
Pierrot ili tajne noći - Guus Ponsioen pjevaju i govore : Zdenka Kovačiček, Ivica Zadro, Vitomira Lončar, Boris Svrtan, Dubravka Šeparović i Ladislav Vrgoč
1998. 1. Hrvatski jazz sabor - Vol. 1 - CD-tr.8 "Straight up & Fly right" - Zdenka Kovačiček i Damir Dičić kvartet
2. Hrvatski jazz sabor - Vol. 1 - CD-tr.2 "What a difference a day made" - Zdenka Kovačiček i Buco Meisner
Goran Bregović - CD-tr.1 "Ti nikad nećeš znati srce jedne žene" - Zdenka Kovačiček i Bijelo dugme
Big band Čakovec - Live at CZK CD-tr. 10 - "Žuta ruža", 11 - "The shadow of your smile", 12 - "Ok,all right you win" - Zdenka Kovačiček i Big Band Čakovec
Carinthian Swing combo - Live in Klagenfurt CD-tr.1 - "What a difference a day made & Whiskey drinkin' mama", 5 - "Gorgia", 12 - "New York, New York" - Zdenka Kovačiček
Big Band HRT-a i solisti - CD-tr.4 "Georgia" - Zdenka Kovačiček i Wolfgang Schreiner
2005. Krapina 2005. - CD-2-tr.7 "Dečec moj Zagorski" - Zdenka Kovačiček, Ilirci i Kaj
Zdenka Kovačiček postala je član Zagrebačkog kazališta mladih (bivšeg PIK-a) već s 5 godina gdje je pohađala satove glume, pjevanja i plesa, te je već u svojoj najranijoj mladosti s predstavama tog najpoznatijeg dječjeg kazališta obišla Europu. Sve do početka svoje pjevačke karijere ostala je član ZKM-a. Ponovni susret s kazalištem dogodio se 1979. godine u kazalištu Komedija u rock operi autra Karla Metikoša, Ivice Krajača i Miljenka Prohaske, "Grička vještica" prema romanu Marije Jurić - Zagorke. Nastupala je u preko 200 izvedbi u ulozi babe Urše.
Od 1984. godine pa nadalje slijedi pohađanje glumačke klase Marije Kohn i kasnije Krešimira Zidarića u kazalištu Bagatela koji vodi Slavica Maras. Oduševljen glumačkim talentom Zdenke Kovačiček, Krešimir Zidarić osniva glumačku grupu sastavljenu od zaljubljenika u kazalište i talentiranih glumaca pri sveučilištu Moša Pijade u Zagrebu. Tako nastaje uspješna komedija "Obljetnica braka" u kojoj glavne uloge igraju Zdenka Kovačiček i Krešimir Zidarić za koju Zdenka Kovačiček odabire i glazbene brojeve. Predstava je premijerno prikazana u kazalištu Vidra pred brojnom oduševljenom publikom. Smrt Krešimira Zidarića prekinula je na neko vrijeme velike planove i gostovanja vezana za tu predstavu.
Priliku da nanovo pokaže svoj talent glumice, imitatorice i voditeljice, dobila je 1997. godine u jednosatnoj vlastitoj emisiji na HRT-u, pod nazivom I to sam ja.
Nakon toga dobiva poziv slavnog režisera Damira Zlatana - Freya u slovensko stalno gledališće u Trstu 2002. godine i glavna uloga u rock operi "Princesa na zrnu graha" gdje Zdenka Kovačiček ponovno oduševljava publiku i kritičare u slovenskim, talijanskim i hrvatskim medijima.
Najveći kazališni uspjeh doživjela je 25. listopada 2008. godine, na premjeri njenog najnovijeg projekta  "S ljubavlju, Janis" Dobila je burne ovacije publike koje traju i danas sa svakom novom izvedbom ovog odličnog mjuzikla. Zanimljivo je da se radi o Europskoj praizvedbi i da je Zdenka Kovačiček prva "Europska Janis Joplin", a i po mnogim kritičarima je i ona jedina pjevačica koja je sposobna imitirati blues pjevačicu Janis Joplin svojim jedinstvenim vokalom i vrhunskom interpretacijom.
Mjuzikl "S ljubavlju, Janis" rađen je prema autobiografskoj knjizi koju je 1992. godine objavila Laura Joplin, sestra Janis Joplin, temeljenu na pismima koja je Janis redovito pisala svojoj obitelji, a po kojoj je Randall Myler napisao istoimeni broadwayski hit. U tim pismima i njezinoj glazbi opisan je Janisin kratak i turbulentan život. Ulogu Janis Joplin tumače u prvom redu Zdenka Kovačiček, koja pjeva većinu glazbeno zahtjevnijeg repertoara, dok ulogu Janis Joplin u mladim danima tumači Marija Borić. Na pozornici se istodobno nalazi 11 ljudi, glazbenika i glumaca, a petnaestak Janisinih hitova koji se izvode, poslagani su prema tijeku njezine životne priče, a izvode ih uz pratnju poznatih zagrebačkih rockera kao što su Branko Bogunović, Neven Mijač i drugi, dok će od glumaca tu biti još i Jasna Palić-Picukarić, Davor Svedružić i Adam Končić.
Petar Janjatović, "Ex YU rock enciklopedija", Čigoja štampa, Beograd, 2007. godine, ISBN 978-86-905317-1-4

Željeznička pruga Gabela – Zelenika bila je željeznička pruga uskog kolosijeka na jugu tadašnje Austro-Ugarske, a danas Bosne i Hercegovine, Hrvatske (odvojak prema Dubrovniku) i Crne Gore. Osnovna dionica bila je Gabela – Hum – Uskoplje – Zelenika u dužini od 155,5 km (nakon uvođenja pruge normalnog kolosijeka Čapljina – Zelenika), a postojali su odvojci Uskoplje – Gruž (Dubrovnik) u dužini od 16,5 km te Hum – Trebinje u dužini od 16,6 km. Bila je dio tadašnjeg plana povezivanja jadranskih luka (Dubrovnika, Metkovića, poslije Ploča) sa zaleđem i dalje prema srednjoeuropskim prugama. Nakon Drugog svjetskog rata izgrađena je i dionica od Nikšića do Titograda (danas Podgorice) u dužini od 56,3 km.
Nakon Berlinskog kongresa 1878. Bosna i Hercegovina je potpala pod vojnu upravu Austro-Ugarske. Nove okolnosti mijenjaju dotadašnju politiku izolacije dalmatinskih luka i izgradnja željezničke mreže u novostečenim područjima postaje imperativ. Vojni i strateški interes imao je prednost u određivanju budućih trasa u odnosu na ekonomski. U nekoliko desetljeća u Bosni i Hercegovini nastala je mreža pruga, širine kolosijeka 760 mm, često zvanog i Bosanskim kolosijekom. U vremenu od 1879. do 1891. spojeno je više pruga na pravcu Bosanski Brod – Zenica – Sarajevo – Mostar – Metković, a dvije najznačajnije su Bosanski Brod – Sarajevo, te Sarajevo – Metković (Ploče). Dubrovnik je preko posebnog konzorcija 1880. tražio da se luka u Gružu poveže s prugom Sarajevo – Metković. Nakon 9 godina Austro-Ugarska prihvaća inicijativu o produženju te pruge prema Dubrovniku i Boki kotorskoj, u to vrijeme bazi austrougarske mornarice.Iako je povezivanje Boke (samim time i Dubrovnika) bilo razmatrano kroz više varijanti (Mostar – Stolac – Trebinje – Boka kotorska, Metković – Neum – Dubrovnik...) odluka o dionici donesena je zahvaljujući Benjaminu Kallayu, tadašnjem upravitelju Bosne i Hercegovine koji je držao da bi u tehničkom, političkom i vojnom pogledu bilo daleko korisnije ako bi nova pruga išla od stanice Gabela na željezničkoj liniji Mostar – Metković preko Hutova, duž Popova polja do Gruža i s jednim ogrankom do Trebinja. Ova trasa bila bi kraća za oko 25 km i mnogo lakša.
Carskom uredbom od 7. srpnja 1898. određuje se izgradnja pruge i odobrava kredit od 33,6 milijuna kruna: 22 milijuna za hercegovački te 11,6 milijuna za dalmatinski dio, uz rok vraćanja od 60 godina. Pruga je smatrana možda i najtežim građevinskim zahvatom u tadašnjoj državi zbog težine terena, te uvjetom da pruga bude zaštićena od napada s mora. Tome je doprinosila i izgradnja kuća i okućnica za zaposlenike željeznice i njihove obitelji, a na predjelima koje je tadašnja vlast smatrala nepouzdanima, zgrade su građene poput tvrđava, s puškarnicama, a oko njih nije bila dopuštena nikakva gradnja.
Trasiranje, snimanje zemljišta i obilježavanje terena počinje 1897., a izgradnja počinje 1898. Osim teškog terena, problem prilikom izgradnje bile su epidemije malarije u dolini Neretve, osiguravanje dovoljne količine vode za radnike i lokomotive u sušnoj Hercegovini (pogotovo za vrijeme vrućih ljeta), hladne zime, te općenito nepovoljne klimatske prilike. Tako je (u svrhu osiguravanja dovoljnih količina vode) na postaji Hrasno (u mjestu Brštanica) izgrađen bazen za kišnicu zapremine 7000 m3, u to vrijeme najveća građevina od armiranog betona na Balkanu. Snimanje terena obavili su austrijski inženjeri uz pomoć lokalnog stanovništva koje im je davalo korisne informacije. O tome koliko je taj dio posla dobro obavljen svjedoči podatak da pruga nikada nije bila poplavljena niti je bila pod naletom vodenih bujica. O težini radova na ovoj pruzi u ljeto 1897. svjedočio je izvjesni geodet Regel: Sredinom lipnja postalo je tragično vruće. Bilo je mjesta kod snimanja gdje je isijavanje golih stijena bilo toliko intenzivno gdje se gubio dah, zrak pred objektivom svojim drhtanjem onemogućio svaki pokušaj očitavanja letve. Ljudi su se znojili do besvijesti, figurante, nosače letava morali smo često mijenjati, čak se govorilo o pet mrtvih u polju koji su bili pogođeni toplotnim udarom.Zbog nedostatka domaćih, stručni radnici su bili dovedeni iz različitih krajeva Monarhije (Imotski, Posušje, Lika), a u radu je sudjelovao i veliki broj stranaca, npr. Talijana, koji su radili kao zidari. Unatoč teškim uvjetima rada, domaća radna snaga je sudjelovala u izgradnji jer je rad bio dobro plaćen. Zbog teških uvjeta na terenu te poteškoća u izgradnji, posebno prilikom izgradnje tunela iznad Bajovaca, inženjeri su obavijestili Beč da se ne može i ne isplati raditi. Iz Beča je uslijedio odgovor "Može li kilogram kamena, kilogram eksploziva? Može, radite". Još je bilo objekata na kojima su inženjeri ukazivali na neopravdanost, međutim, pruga se morala graditi pod bilo koju cijenu. Jedan od dokaza neekonomskih interesa gradnje ove pruge je očit na primjeru udaljenosti Dubrovnika i Cavtata. Cestovna udaljenost je iznosila 17 km, a udaljenost željezničkom prugom 48,5 km.
Materijal za izgradnju pruge dovozio se iz više pravaca. Početni dio pruge snabdjevan je iz luke u Metkoviću te željeznicom iz Sarajeva, odakle se prijevoz dalje obavljao zaprežnim kolima do Hutova, a dalje lađama kroz Popovo polje. Postojao je i prilazni put iz Slanoga do Zavale, a od Trebinja se dolazilo do Huma. Treći smjer prema Ivanici i brdima Konavala bio je iz Dubrovnika, a iz Cavtata se materijal vozio kroz Konavle do Boke.Pruga je svečano otvorena 15. i 16. srpnja 1901. a otvorenju su nazočili najviši uglednici, političari i državni činovnici iz Beča i Budimpešte te zemaljske uprave provincije BiH. Iako su interesi tadašnje države bili vojni i strateški, gradnja pruge doprinijela je razvoju krajeva kroz koje je prolazila (posebno u Popovu polju: najveća i najkorisnija investicija u njegovoj povijesti), a doprinos ostalim gospodarskim djelatnostima nije bio zanemariv.
Pruga je po svom karakteru smatrana brdskom (jaki usponi, česta razvijanja po padinama, oštre krivine). U Gabeli, na 6 m.n.v., pruga se postupno penjala prema Dubravici (149 m.n.v.), Hutovu (310 m.n.v.) i Uskoplju (350 m.n.v.) sve do najviše točke u Glavskoj (495 m.n.v.) odakle se spuštala prema Zelenici, na 2 m.n.v. Najveći nagib na pruzi bio je 28 promila. Pruga je bila širine 760 mm, a bila je predviđena za brzine od 20 km/h.Na pruzi je bilo probijeno 46 tunela (17 na pruzi Gabela – Zelenika, 8 na dionici Uskoplje – Dubrovnik, 10 na dionici Trebinje – Bileća te 11 na dionici Bileća – Titograd). Bilo je izgrađeno tridesetak mostova i vijadukata, par stotina propusta, te brojni pružni prijelazi za ljude i stoku. Također je bilo i izgrađeno oko 85 tipskih staničnih zgrada, stražara i 6 bunkerskih objekata. Uz zgrade postaja bile su izgrađene i pomoćne zgrade poput restorana (na značajnijim postajama), skladišta, kolske vage, cisterne za vodu, a uz samu prugu betonske kućice za čuvare.U početku su okosnicu vuče na pruzi činile parne lokomotive serije BHStB 185 (snage 147 KW/200 KS) i BHStB 83 (254 KW/345 KS), proizvođača Krauss iz Linza. Mogle su postići brzinu od 35 km/h. Povećanjem obima prometa nakon Drugog svjetskog rata u uporabi su bile i parne lokomotive serije JŽ 83 (snage 345 KS i najveće brzine 35 km/h), te serije JŽ 85 (snage 300 KS i najveće brzine 40 km/h). Povremeno su vozile i lokomotive serije JŽ 92 te lokomotive UNRRA (iz paketa pomoći SAD-a koje nisu imale oznaku serije), ali zbog lošeg utjecaja na prugu nisu bile u dužoj uporabi. Početkom 1970-ih u uporabu su ušle dizelsko-hidraulične lokomotive serije JŽ 740 (snage 600 KS i najveće brzine 50 km/h) koje je proizvodila tvrtka Đuro Đaković. Od njihova uvođenja do 1976. su bile jedino vučno sredstvo na ovoj pruzi.Teretni promet je najprije obavljan dvoosovinskim vagonima nosivosti od 2 do 4 tone, a poslije su u promet uvedeni veći troosovinski vagoni nosivosti preko 10 tona. Putnički vagoni bili su klasificirani su 4 razreda. Vagoni 1. i 2. razreda imali su tapecirana sjedišta, 3. razred imao je drvena, a 4. razred bili su zapravo teretni vagoni s klupama za sjedenje. Prva tri razreda imala su plinsko osvjetljenje i parno grijanje, a u 4. razredu postojala je peć na ugljen. Treći i četvrti razred su ukinuti početkom 50-ih godina 20. stoljeća.Na ovoj pruzi prometovali su i dizelski motorni vlakovi koji su u svoje vrijeme bili vrlo udobni i luksuzno opremljeni. Prvi je bio serije Ganz/SIBr 801 mađarskog proizvođača Ganz koji je prvi put prometovao 20. srpnja 1938. i to na relaciji Beograd – Sarajevo – Dubrovnik. Šezdesetih godina 20. stoljeća prugom je prometovao i motorni putnički vlak DMV 802 koji je proizvodila tvrtka Đuro Đaković.Promet prugom u početku je bio zanemariv, ali je s vremenom rastao, pa je tako u vremenu od 4 godine prugom prevezeno 126.000 putnika i 28.000.000 bruto tona robe. U isto vrijeme, luka Gruž je po tonaži zauzimala drugo mjesto na Jadranu. Osim zapošljavanja stanovništva, prugom je omogućen prijevoz hrane i životnih potrepština, što je puno značilo za siromašni hercegovački kraj kojim je pruga prolazila. Zamjetan je bio utjecaj na demografske prilike, pa je tako 1879. na području Popova (bez Hutova i Čarića) živjelo nešto više od 5000 stanovnika, a 1938. je broj stanovnika na istom području porastao na oko 9000.
Već od svojih početaka, pruga je bila projektirana i napravljena za (prvenstveno) vojne potrebe. Uvjet je bio da gradnjom trase podno masiva pruga bude zaštićena od napada s mora. Popratni objekti (prvenstveno stanične zgrade i stražarnice) su bile čvrsto građene, s puškarnicama i pancirnim vratima i prozorima. Usprkos svemu, u Prvom svjetskom ratu pruga je bila napadnuta više puta. Prvi napad izvela je talijanska ratna mornarica 5. lipnja 1915. na otkriveni dio od Vojskog Dola do Mihanića, bez neke velike štete. U okolini Konavala i Dubrovnika 17. srpnja iste godine talijansko-francuske snage s mora su tukli postaje Vojski Dol, Cavtat i Gruž. Flota se povukla nakon što je austrougarska podmornica U-4 potopila talijanski oklopni krstaš "Garibaldi". Zabilježeni su i napadi savezničkog zrakoplovstva na dijelove pruge, te luke u Zeleniki i Dubrovniku.Ni ratna zbivanja u Drugom svjetskom ratu nisu mimoišla ni prugu. Padom snaga Kraljevine Jugoslavije, nadzor nad prugom preuzimaju snage NDH. Nakon što su talijanske snage preuzele nadzor, počinje izgradnja mnogobrojnih utvrda. Pruga je cijelo vrijeme bila metom partizanskih i četničkih diverzija. Diverzije su najčešće bile u rastavljanju kolosijeka, a poslije i miniranja, nakon čega su lokomotive vozile u sredini kompozicije. Tijekom 1943. nadzor preuzimaju njemačke postrojbe, a krajem iste godine Saveznici su izveli teško bombardiranje luke u Gružu. Napadi su nastavljani i dalje, posebno na vlakove koji su vršili opskrbu postrojbi u Gružu i Zeleniki. U svrhu zaštite pruge, od rujna 1943. njemačke postrojbe su angažirale oklopni vlak Gabela. Partizanske su ga snage onesposobile 5. listopada 1944. na pruzi između Dubrovnika i Ravnoga. Približavanjem kraja rata, Nijemci su u povlačenju minirali više objekata. Između ostaloga, minirani su tunel "Knežica", vodospremu na Hrasnu (koja nikada više nije obnovljena), vijadukt kod Sjekosa kao i najduži željezni most na Tresani kod Gabele. Vlakovi su uglavnom prometovali cijelim tijekom rata, a posljednjih godina samo danju.U Domovinskom ratu miniranjem nekih objekata na bivšoj trasi pruge često su zaustavljani prodori JNA koja je trasu pruge koristila za napredovanja prema Hutovu, te od Ivanice preko Glavske i konavoskih brda u napadima na Konavle i Cavtat. Trasom pruge od Uskoplja prema Ivanici hrvatske oklopne snage su vršile napade u operacijama za oslobađanje juga Hrvatske.
Raspadom Austro-Ugarske nova država usklađuje i dopunjava postojeću željezničku mrežu, tako i ovu prugu. Ogranak pruge Hum - Trebinje 20. studenog 1931. produžen je do Bileće u dužini od 42,3 km, a 12. srpnja 1938. do Nikšića u dužini od 71,3 km. Postojala je i ideja tzv. Jadranske željeznice prema Boki kotorskoj, međutim nikada nije realizirana. Nakon Drugog svjetskog rata pruga i dalje ima veliki značaj, a izgrađena je i dionica od Nikšića do Podgorice (tada Titograda) i puštena u promet 1948.
Zbog ograničenog kapaciteta te sve snažnije konkurencije cestovnih prijevoznika, promet pada i pruga postaje sve nerentabilnija, pogotovo izgradnjom novih pruga širokog kolosijeka (1435 mm). Modernizacijom i širenjem pruge Sarajevo – Ploče na široki kolosijek 1966. veza ove pruge s prugom Sarajevo – Ploče je kolodvor u Čapljini.  Na drugom kraju pruge, na pruzi od Nikšića do Titograda je također uveden normalni kolosijek, što je značajno smanjilo promet luke u Gružu koji je sada bio usmjeren na luku u Baru.Iako je na teškim dijelovima pruge napravljen remont, te su nabavljeni novi motorni vlakovi i dizelske lokomotive, te izvršen popravak vučnih prijeoznih kapaciteta, donešena je odluka o zatvaranju ove pruge. Reorganizacijom željezničkog prometa u SFRJ od 1. siječnja 1966. predviđen je opstanak samo rentabilnih pruga. Bio je to početak kraja ove pruge. Uvjet opstanka ove pruge bila je subvencija tadašnjih saveznih republika SFRJ: Bosne i Hercegovine, Hrvatske i Crne Gore što nikada nije ostvareno. 
Ukidanje željeznice imalo je katastrofalne posljedice po krajeve kroz koje je prolazila, a posebno za istočnu Hercegovinu gdje je trend iseljavana stanovništva prema većim središtima time bio bitno ubrzan. Unatoč obećanjima stanovništvu o izgradnji cestovne infrastrukture kao zamjenu za ukinutu prugu, te nemogućnošću putničkih cestovnih prijevozničkih tvrtki da zadovolje osnovne potrebe stanovništva, prometna izoliranost uzela je danak.  Stanovništvo naselja uz prugu je u vremenu od 1971. do 1991. više nego prepolovljeno, uz vidljiv prirast u gradovima kojima su naselja gravitirala (Čapljina, Neum, Trebinje). Hutovsku osnovnu školu (jednu od većih u tim krajevima) školske godine 1973./74. pohađala su 754 učenika. Iste godine kada je ukinuta pruga, u Hutovu je otvorena nova osnovna škola, a pad je, unatoč tome i nakon toga bio zamjetan: u školskog godini 1981./82. pohađalo ju je 499, a školske godine 1985./86. 372 učenika.Teretni su vlakovi prestali prometovati prije, a posljednji vlak iz Zelenike kreće 30. lipnja 1968. Popularni Ćiro iz Dubrovnika posljednji je put krenuo 30. svibnja 1976. čime je Dubrovnik opet postao lučki grad bez željezničke veze sa zaleđem. Već u ljeto 1976. pristupilo se demontaži pruge. Najveći dio mreže kolosijeka, gornji stroj i opremu pruge otkupila je tvrtka "Opuzenka" iz Metkovića. Pragovi i tračnice prodani su dalje u Nizozemsku, Njemačku, Italiju i Alžir te diljem SFRJ. Bez posla ostalo je 1526 željezničara.
Napomena: s.t.o. označava originalni izraz iz željezničke terminologije: saobraćajno transportno otpremništvo. Podatci prezeti iz knjige Pruge koje su život značile Stanislava Vukorepa.
Od ove pruge ostalo je vrlo malo objekata. Od pružnih vozila danas postoji u Trebinju i u Pločama po jedna parna lokomotiva serije 83, a do devedesetih godina prošloga stoljeća postojala je još jedna u Mostaru te lokomotiva serije 85 u Čapljini ali su one izrezane. U Hrasnu, Veljoj Međi i Aleksinoj Međi postoji po jedan G vagon. Od postroja pruge postoje još dva signala u Poljici kod Ravnoga te na Trubjeli, nešto pragova u Kusidama u Crnoj Gori, par metara kolosijeka na prijelazu u Gabeli te okretaljka u Bileći. Veći dio objekata je propao ili su u stanju propadanja, osim rijetkih u kojima se još stanuje ili su prodani i služe u turističke svrhe.U sklopu projekta "Bicikliranjem kroz povijest - revitalizacija stare uskotračne pruge Ćiro" rutom pruge uspostavljena je biciklistička staza. Cilj projekta je integracija gospodarstva u pograničnim područjima Dubrovačko-neretvanske županije i Hercegovine te razvoj nove zajedničke turističke ponude. Projekt je najvećim dijelom financirala Europska unija. U sklopu istog projekta Ćirinom biciklijadom u kojoj je sudjelovalo više od 200 bicklista iz Bosne i Hercegovine te Hrvatske obilježena je 115. godišnjica puštanja u promet ove pruge.
Na ovoj pruzi je (između ostalih) prometovao i lokalni vlak Čapljina - Hutovo - Čapljina. Taj vlak je imao nadimak Boko po tada vrlo čestom muškom imenu u istočnoj Hercegovini (Boško, Boko).Štangerovu ćupriju (koju lokalno stanovništvo naziva Gožđena ćuprija), jedan mostova iznad Sjekosa projektirao je Gustave Eiffel, projektant Eiffelova tornja.Izgradnju tunela Bubreg (L=246 m) iznad Sjekosa vodila su dva inženjera čijom je pogrješkom došlo do umaknuća trase koja je i danas vidljiva u samom tunelu.
mr. Slavko Burzanović, dr. Branislav Kovačević, dr. Branislav Marović, Marijan Miljić, dr. Šerbo Rastoder: 100 godina željeznica Crne Gore, Podgorica 2009.
Stanislav Vukorep: Pruge koje su život značile, Ravno 2015. (nakladnik: Općina Ravno, ISBN 9789926804305)
Kilogram kamena, kilogram zlata Hrvatski neretvanski zbornik br. 1, 2009. ISSN: 1847-1579 (pristupljeno 14. prosinca 2013.)
Velika zainteresiranost za projekt obnove željezničke pruge „Ćiro“ (pristupljeno 2. prosinca 2013.)
Zakonski članak XXIV.: 1893. zajedničkoga ugarsko-hrvatskoga državnoga sabora o gradnji uzkotračne željeznice Gabela-Boka Kotorska i krilnih pruga njenih, vodećih naprama Trebinju i Gružu, Sbornik zakonah i naredabah valjanih za kraljevinu Hrvatsku i Slavoniju, 1898. kom. I-XIV, str. 407.-408., Österreichische Nationalbibliothek (pristupljeno 26. rujna 2018.)
Željezo je kemijski element koji u periodnom sustavu elemenata nosi simbol Fe, atomski (redni) broj mu je 26, a atomska masa mu iznosi 55,845(2) .
Simbol Fe dolazi od ferrum, latinskog naziva za željezo. Ferat je naziv za željezo u anionskom kompleksu. Telursko željezo je naziv za elementarno željezo, koje je nastalo u Zemljinoj kori. Željezo ima četiri stabilna izotopa (maseni brojevi 54, 56, 57 i 58), od kojih je najobilniji 56Fe (91,72%), te s više nestabilnih, radioaktivnih izotopa (najstabilniji je 60Fe). Željeza ima u meteoritima (metalni meteoriti), na Mjesecu, spektralnom analizom ustanovljena je njegova zastupljenost i na Suncu. Na Zemlji je vrlo rašireno, ali je u elementarnom stanju rijetko, jer se lako spaja s kisikom i drugim nemetalima. Pretpostavlja se da se najdublja unutrašnjost Zemlje također sastoji od željeza.  
Željezo, kad je potpuno čisto, srebrnkastog je sjaja i mekano. Poznato je od pradavnih vremena, a danas sigurno najvažniji tehnički metal koji se upotrebljava na mnogo načina. Najvažnije je od svih metala i uglavnom se koristi kao čelik, u kojem ima ugljika (do 2,06%). Željezo hrđa na vlažnom zraku i otapa se u razrijeđenim kiselinama. Željezo je prijelazni metal 8. skupine periodnog sustava elemenata.
Željezo u prirodi najčešće dolazi kao mineral magnetit. Kristalizira u obliku crnih kubičnih kristala. U građi Zemljine kore željezo je najzastupljeniji metal, a među elementima se s udjelom od približno 5,63% nalazi na četvrtom mjestu (iza kisika, silicija i aluminija). Željezo vezano u spojevima može se naći u približno 400 minerala, od kojih su najpoznatiji hematit (udjel željeza 70,0%), magnetit (71,4%), limonit (do 62%), pirotin (62%), siderit (48,2%), pirit (46,5%). Karakteristična žuta, smeđa ili crvena boja zemlje potječe upravo od željeznih spojeva. Za tehničko dobivanje željeza isplativa je preradba ruda koje sadrže više od 25% željeza, a najcjenjenije su oksidni i karbonatni rudni minerali s približno 50 do 60% željeza, što su praktički samo hematit, magnetit, limonit i donekle siderit.  Koncentracija željeza u morima je vrlo mala (oko 4x10-3 ppm). Elementarno željezo se u prirodi nalazi samo kao meteorno, dospjelo na zemlju iz svemira i telurno prisutno u Zemljinoj kori od iskonskih vremena. Prisutnost željeza utvrđena je i u sastavu Sunca, Mjesečevim stijenama i drugim nebeskim tijelima gdje ga ima oko 14,3%, kako svjedoče meteoriti pali na Zemlju od kojih se polovina sastoji pretežno od željeza. Na površini Zemlje prirodno željezo je samo izuzetno u elementarnom stanju (telurno željezo na otoku Disko, zapadno od Grenlanda).
Podrobniji članci o temama: Alotropije željeza i Izotopi željezaElementarno željezo u čistom je stanju poput srebra bijel, razmjerno mekan, kovak metal s talištem 1 538 °C i gustoćom 7 874 kg/m³, kemijski dosta otporan. Njegova toplinska i električna provodnost iznosi samo petinu do šestinu provodnosti bakra. Također, ono je i feromagnetično, što znači da zadržava magnetska svojstva i prestankom djelovanja magnetskog polja. Željezo je kemijski vrlo reaktivno i kao neplemeniti metal otapa se u neoksidirajućim kiselinama. Na zraku je vrlo nestabilno i relativno brzo oksidira (korozija). U oksidirajućim kiselinama (koncentriranoj sumpornoj i dušičnoj kiselini) površina željeza se ne otapa, nego pasivizira stvaranjem zaštitnog sloja. 
Kristalna struktura željeza se mijenja s promjenom temperature. Čisto elementarno željezo (Fe°) ima 3 kristalne forme (alotropske modifikacije): 
alfa-željezo (α-Fe) ili ferit, stabilno na sobnoj temperaturi ispod 906 °C s prostorno centriranom kockom, magnetično je, a u čvrstom stanju može otopiti vrlo malo ugljika, feromagnetično je, a na temperaturi od 768 °C postaje paramagnetično;
gama-željezo (γ-Fe) ili austenit, stabilno između 906 i 1403 °C s nemagnetičnom plošno centriranom kockom; nemagnetično je i u čvrstom stanju može otopiti mnogo ugljika;
delta-željezo (δ-Fe) stabilno iznad 1403 °C s prostorno centriranom kockom. Alfa-željezo je feromagnetično do Curieve temperature od 770 °C (1043 K). Pri temperaturi 770 °C gubi feromagnetska svojstva, ali ne mijenja strukturu, pa se ponekad pogrešno naziva i beta-željezo. Na svojstva željeza znatno utječe već i malen udjel primjesa ili nečistoća. Tako je na primjer talište željeza koje sadrži 0,83% ugljika (eutektički sastav ili perlit) gotovo 800 °C niže od tališta čistoga željeza. 
Željezo ima 9 izotopa (maseni broj od 52 do 60) i četvrti je element po udjelu u zemljinoj kori. U prirodi se željezo nalazi kao smjesa četiri stabilna izotopa: 54Fe (5,8%), 56Fe (91,72%), 57Fe (2,2%) i 58Fe (0,28%), a ostali su izotopi radioaktivni, s kratkim vremenom poluraspada, osim izotopa 60Fe (t1/2 = 3x105 godina). Izotop 56Fe poznat je kao nuklid s najstabilnijom atomskom jezgrom, jer ima najveću nuklearnu energiju vezanja. 
Željezo se otapa u razrijeđenim kiselinama, u kiselinama s neoksidirajućim djelovanjem (na primjer u solnoj) te u vrućoj koncentriranoj natrijevoj lužini. Međutim, ne otapa se i ne nagrizaju ga koncentrirane kiseline s oksidirajućim djelovanjem (sumporna i dušična), jer u njima željezo postaje pasivno stvaranjem površinskoga oksidnog sloja (pasivnost metala). Željezo je na suhom zraku stabilno, ali na vlažnom zraku i u vodi korodira stvaranjem hrđe na svojoj površini, koja je po kemijskom sastavu hidratirani željezni(III) oksid (FeOOH). Sloj je hrđe porozan, mekan i lako se ljušti, ne štiti površinu željeza od daljnje korozije, pa je zbog toga korozija željeza velik tehnički problem. Sitnije čestice željeza mogu na zraku gorjeti, a u sasvim finom razdjeljenju željezo je piroforno, to jest samozapaljivo na zraku. Pri umjerenim temperaturama željezo se spaja u binarne spojeve s mnogim nemetalima, ponajprije s kisikom, ali i sa sumporom, ugljikom, halogenim elementima, arsenom, fosforom i silicijem te s nekim plinovima (amonijak, ugljikov dioksid) i vodenom parom.
Kao biogeni element, željezo spada u grupu esencijalnih elemenata gdje sudjeluje u prijenosu kisika. Željezo je važno za život biljaka i životinja i nalazi se u sastavu hemoglobina i kloroplasta u krvi, pa ga mora sadržavati hrana toplokrvnih životinja, kao i zemlja u kojoj rastu biljke. U organizmu odraslog čovjeka ima oko 5,85 grama željeza; od toga je 55% vezano za hemoglobin, 10% ga je u mioglobinu i 17% u staničnim heminima; oko 17% željeza nalazi se i u drugim organima (kao feritin i hemosiderin). Preparati željeza ubrajaju se u najstarija ljekovita sredstva; bili su poznati već u rimsko vrijeme. Danas se željezo u obliku topljivih ferosoli najviše upotrebljava za liječenje raznih oblika anemija. Manjak željeza dovodi do anemije, a višak može izazvati oštećenje jetre i bubrega. Za neke spojeve željeza se sumnja da su kancerogeni.
Među najvažnije željezne spojeve ubrajaju se oni s oksidacijskim brojem II i III, dvovalentno ili trovalentno željezo (prije zvani fero-spojevi, odnosnog feri-spojevi). Željezo pravi spojeve u kojima ima oksidacijski broj +2, +3 i +6, a u najvažnijima i najvećem broju spojeva ima oksidacijski broj +2 (fero) i +3 (feri). Stanje +2 je najstabilnije. Šesterovalentno željezo je ferat ion FeO4 - koji je postojan samo u lužnatom mediju, a u kiselom mediju se raspada na Fe3+ i kisik, uz nešto ozona.  Nestabilniji Fe2+ ion u vodenoj se otopini u prisustvu kisika lako oksidira u Fe3+ ion. Željezo zbog svog negativnog standardnog elektrodnog potencijala Fe2+/Fe otapa se u kiselinama uz razvijanje vodika. Ioni Fe2+ i Fe3+ imaju izraženu sposobnost stvaranja kompleksa koordinacijskog broja 6. Otopina iona Fe2+ je svijetlo zelene boje. Otopina iona Fe3+ je žute boje, osim bromida koji je crvene. Dimetil-glioksim oboji otopinu Fe2+ iona u crveno.
željezov(III) oksid (Fe2O3) i fero-feri-oksid (Fe3O4 · Fe2O3), koji nastaje kao crveni prah kad se žari Fe(OH)3, Fe(NO3)2 ili Fe2(SO4)3. Kao mineral, hematit tvori više ili manje guste stijene, mjestimice i velike crvene kristale, i najvažniji je rudni mineral za dobivanje željeza. Koristi se i kao sredstvo za poliranje i za pročišćavanje plinova, kao crveni pigment (caput mortuum, kolkotar, oker) i katalizator;željezov(II, III) oksid (FeO · Fe2O3 = Fe3O4) ili feri-fero-oksid je crni prah, nastaje pri žarenju željeza i željeznih oksida na višim temperaturama, ali je i rudni mineral magnetit (najvažnija ruda ili mineralna sirovina)), služi kao crni pigment i elektrodni materijal, sastojak je termitne smjese. Miješani oksidi nekoga dvovalentnog metala i željeza(III) poznati su pod nazivom feriti kao elektrokeramički tehnički materijali;željezov(II) hidroksid, Fe(OH)2, ispada kao bijeli do svijetlozeleni talog kad se otopini soli dvovalentnog željeza u odsutnosti kisika doda lužina. Na zraku lako prelazi u smeđecrveni, amorfni željezov(III) hidroksid, Fe(OH)3, a zapravo je željezni oksidhidrat, Fe2O3 · x H2O. Taj se taloži (s promjenjivim količinama apsorbirane vode) kao crvenosmeđi hladetinasti talog, kad se otopini soli trovalentnog željeza doda lužina. Sastojina je različitih minerala i stijena (hidrohematit, turgit, limonit, ksantosiderit, getit, stilpnosiderit, oker, lepidokrokit).
željezov(II) nitrat (Fe(NO3)2) nastaje kada se željezo otapa u razrijeđenoj dušičnoj kiselini koja je potrebno da bude vruća. Hladna koncentrirana HNO3 ne otapa željezo jer na površini nastaje zaštitni sloj oksida. Kristalizira iz otopine sa 6 ili 9 molekula (Fe(NO3)2 i Fe(NO3)3) vode u bezbojnim kristalima koji se otapaju u vodi i zbog hidrolize daju smeđu otopinu. Upotrebljava se u medicini kao adstringens protiv krvarenja u želucu i crijevima. Također služi za otežavanje svile, za štavljenje kože, kao močilo u bojadisarstu i bojadisarskom tisku, za proizvodnju berlinskog modrila i drugo. Željezov(II) nitrat otopljen u vodi otopina poprimi zelenu boju;željezov(III) nitrat željezova je sol kemijske formule Fe(NO3)3. Budući je higroskopan, često se nalazi u nonahidratnom obliku, Fe(NO3)3 x 9H2O), koji je kristalna tvar bezbojne do blijedo ljubičaste boje. Nastaje reakcijom željeza ili željezovih oksida s dušičnom kiselinom.
željezov karbid ili cementit (F3C) je vrlo tvrd i krt spoj, sastojina je tehničkog željeza koja uzrokuje njegovu tvrdoću;željezov(II) karbonat (FeCO3, siderit) je poznata karbonatna ruda željeza, nalazi se u prirodi kao mineral siderit. Nastaje kao bijel amorfan talog kad se otopina soli dvovalentnog željeza (bilo koje željezove(II) soli) pomiješa s otopinom sode bikarbone. Na zraku gubi ugljikov dioksid i oksidira se na Fe2O3. U vodi ima topljivost 3,13 x 10-11. U vodi koja sadrži otopljeni ugljikov dioksid polako se otapa u obliku hidrokarbonata (Fe(HCO3)2), sastojaka mnogih temeljnih i mineralnih voda. Tako nastaju mineralne vode (voda koja sadržava ugljikov dioksid), željezovite kiselice. Iz njih se u dodiru sa zrakom taloži smeđi oksidihidrat, pa stoga prirodne vode s mnogo željeza nisu prikladne za piće i u industrijske svrhe.
Željezovi(II) halogenidi su FeBr2, FeF2, FeI2 i FeCl2 i svi su topljive soli, dok su željezovi(III) halogenidi FeF3, FeCl3 i FeBr3, od kojih je željezov(III) fluorid neznato topljiv:
željezov(II) klorid (FeCl2 x 4H2O) tvori modrozelene monoklinske kristale koji se na zraku raskvasuju i topljivi su u vodi; dobiva se otapanjem željeza u klorovodičnoj kiselini ili direktnom sintezom iz elemenata. Služi kao reducens u proizvodnji bojila, kao sredstvo za reduciranje. Iskristalizira kao hidrat iz otopine dobivene otapanjem željeza u solnoj kiselini. Razrijeđena otopina je žuta, a koncentriranije budu crvene. Bezvodni se dobije grijanjem željeza u atmosferi klorovodika. Dobiva se otapanjem željeza u klorovodičnoj kiselini ili direktnom sintezom iz elemenata. Željezo na zraku brzo zahrđa jer je vlažno i puno elektrolita. Otud zelena boja željezovim(II) solima, osim hidroksida i sulfida.željezov(III) klorid heksahidrat (ili tetrahidrat, FeCl3 x 6 H2O). Hidratiziran je žute boje. Na zraku se raskvasuje, pa je lako topljiv u vodi, alkoholu i eteru. Rabi se kao kemijski reagens, kao koagulans u čišćenju površinskih voda, oksidacijsko i kondenzacijsko sredstvo, kao prenosilac klora u sintezi bojila, močilo u bojadisarstvu pri bojenju tekstila, za nagrizanje metala (izradba tiskanih pločica u elektrotehnici), u medicini kao adstrigens (vata za zaustavljanje krvarenja rana), i tako dalje. Dolazi u trgovinu u obliku prljavožutih kristalnih gruda (obično kao heksahidrat - sa 6 molekula vode). Bezvodni klorid je higroskopna tvar. Nastaje žarenjem željeza u struji suhog klora ili otapanjem željeza u klorovodičnoj kiselini uz uvođenje klora. Kristalizira iz vodene otopine dobivene otapanjem željezovog(III) oksida u solnoj kiselini.
željezo(II) sulfid (FeS) u prirodi dolazi kao mineral pirotin (brončane boje), dobiva se u obliku tamnosivih ili crnih gruda, ploča ili štapića s metalnim sjajem time što se rastavljena smjesa željeza i sumpora lijeva na odgovarajuću površinu ili u kalup; u razrijeđenim kiselinama otapa se uz razvijanje sumporovodika H2S, pa se u laboratoriju upotrebljava za dobivanje toga plina. Sulfid ion (S2-) taloži crni talog u neutralnoj otopini, koji nije topljiv u vodi, ali je topljiv u kiselinama:Fe2+ + S2- → FeSFeS + 2 H+ → Fe2+ + H2Sželjezov disulfid (FeS2) poznata je sulfidna ruda željeza i vrlo je raširen u prirodi kao mineral pirit (manje kao markazit) koji je zlatnožute boje s metalnim sjajem. Iz njega se prženjem dobiva sumporov dioksid za proizvodnju sulfita (time i sumporaste kiseline) i sulfatne kiseline. Sumporovodik u kiseloj otopini reducira željezo uz izlučivanje sumpora:2 Fe3+ + H2S ⇌ 2 Fe2+ + S2H+Amonijev sulfid ((NH4)2S) taloži crni talog koji je topljiv u kiselini:2 Fe3+ + 3S2- ⇌ Fe2S3Fe2S3 + 6 HCl --> 2 FeCl3 + 3 H2Sželjezov(II) sulfat (FeSO4 x 7H2O) ili zelena galica dobiva se u obliku svijetlozelenih monoklinih prizama iz otopine željeza u sumpornoj kiselini; u tehnici se dobiva i oksidacijom pirita na vlažnom zraku, a otpada u znatnim količinama kao sporedni proizvod pri cementaciji bakra, pri dobivanju kositra, pri proizvodnji krom alauna i titanskog bjelila; najvažnija je tehnička željezna sol i služi za dobivanje drugih spojeva željeza, također za proizvodnju tinte, za uništavanje štetnika (insekticid) i korova, u bojadisarstvu i kožarstvu, za dezinfekciju i dezodorizaciju, za konzerviranje drveta, u veterinarskoj medicini kao adstringens, kao flokulant ili bistrilo u čišćenju vode i tako dalje;željezov(III) sulfat (Fe2(SO4)3) tvori bijeli ili sivobijeli prah koji se u vodi polako topi, a na zraku se raskvasuje dajući smeđu tekućinu; dobiva se tako da se kisela otopina zelene galice oksidira dušičnom kiselinom; služi kao močilo u bojadisarstu, u proizvodnji berlinskog modrila i željeznih alauna, koji se upotrebljavaju u bojadisarstvu, fotografiji i kemijskoj analizi;amonijev željezov(II) sulfat heksahidrat (NH4)2Fe(SO4) x 36H2O poznat je kao Mohrova sol.
željezov(II) acetat, (CH3COO)2Fe x 4H2O ili Fe(C2H3O2)2 ili Fe(CH3COO)2) dobiva se otapanjem željeza u octenoj kiselini, a upotrebljava se u bojadisarstvu kao močilo i u medicini kao adstringens:2CH3COOH + Fe → (CH3COO)2 Fe + H2željezov(III) acetat (Fe(CH3COO)3) u vodi tvori crveni talog. Inače tako se općenito dokazuje Fe2O3 (→ 6CH3COOH + 2Fe → 2(CH3COO)3Fe + 3H2);željezov amonijev oksalat, (NH4)3Fe(C2O4) x 3H2O, zeleni, u vodi lako topljivi kristali koji na svjetlu gube oksalnu kiselinu oksidacijom na CO2, pri čemu trovalentno željezo prelazi u dvovalentno. To se svojstvo upotrebljava za mjerenje količine svjetla i za kopiranje nacrta i slično. U istu svrhu, a i kao lijek protiv slabokrvnosti, upotrebljava se i željezov(II) citrat.
Željezo gradi mnoge složene spojeve, od kojih su među najstabilnijima cijano-kompleksi: 
kalijev heksacijanoferat(II) trihidrat, K4[Fe(CN)6] · 3H2O ili žuta krvna sol, industrijska je kemikalija (bojenje tkanina, elektroplatiranje, graviranje, litografija, kemijska analiza). Oksidacijom kisikom iz zraka nastaje berlinsko modrilo, Fe4[Fe(CN)6]3, poznat željezni pigment. Ako se u njem jedna cijanidna skupina zamijeni drugim ligandom, na primjer s H2O ili NH3, nastaju prusijati;kalijev heksacijanoferat(III), K3[Fe(CN)6] ili crvena krvna sol, koristi se za štavljenje kože, proizvodnju pigmenata i kao katalizator. Od njega se odvodi plavi pigment Turnbullovo modrilo, sastava identičnoga berlinskomu modrilu;s ugljikovim monoksidom željezo tvori karbonilne komplekse, među kojima je najpoznatiji pentakarbonilželjezo(0), Fe(CO)5; na njegovu se raspadu temelji jedan od postupaka dobivanja čistoga željeza;poznat je i ferocen (diciklopentadienil-željezo), (C5H5)2Fe, organometalni kompleksni spoj željeza s takozvanom strukturom sendviča, vrlo djelotvoran katalizator reakcija polimerizacije.
Željezo je najkorišteniji od svih metala i njegova proizvodnja čini 95% (maseno) od ukupne svjetske proizvodnje metala. Razlog tome je kombinacija niske cijene i pogodnih fizičkih svojstava, zbog čega je željezo neizostavni materijal u automobilskoj industriji, brodogradnji i graditeljstvu.
Tehničko željezo predstavlja redovito leguru željeza s većim ili manjim količinama ugljika, silicija, mangana, sumpora i fosfora, pa mu svojstva uvelike ovise o količini tih sastojina, odnosno primjesa. Dodacima drugih metala, kao kroma, titanija, molibdena, nikla, tantala, vanadija, kobalta, niobija, volframa i drugog, svojstva željeza se mogu i dalje mijenjati u širim granicama nego bilo kojeg drugog tehničkog metala. Stoga danas ima na tisuće vrsta tehničkih željeza za najrazličitije namjene. Tehničko željezo, osim vrsta koje su posebnim dodacima (napose nikla i kroma) učinjene kemijski otpornima (nehrđajući čelik), kemijski je manje otporno nego čisto. Ono na vlažnom zraku hrđa, to jest prevlači se slojem hidroksida koji ne štiti metal od daljeg nagrizanja. Željezo grijano na višu temperaturu pokriva se crvenom prevlakom oksida Fe3O4.
Željezo je čovjeku bilo poznato već u prapovijesno doba, u kojem je obilježilo jedno cijelo tehnološko i kulturno razdoblje (željezno doba). Od davnine do danas ono je u obliku čelika najvažniji tehnički materijal, bez kojega je suvremena civilizacija nezamisliva. Od kemijskih elemenata, izuzevši kisik, najviše se u elementarnom obliku koristi željezo, jer je rašireno, lako se dobiva i prerađuje i ima poželjna mehanička i uporabna svojstva. Od njega se izrađuju golemi proizvodi kao što su najrazličitiji strojevi, vozila, brodovi, mostovi i građevine, ali i bezbrojni manji predmeti potrebni u svakodnevnom životu. Željezo je vrlo važno i za život biljaka i životinja, pa ga mora sadržavati hrana toplokrvnih životinja i zemlja u kojoj rastu biljke. Nalazi se u svim živim stanicama: sastojak je hemoglobina, koji je bitan u procesu disanja, te mioglobina, u kojem se kisik privremeno pohranjuje u mišićima za daljnje potrebe staničnoga disanja, zatim služi kao oksidans u enzimima, sudjeluje u vezanju atmosferskoga dušika i drugo. U organizmu se nakuplja u bjelančevini feritinu u jetri, slezeni i koštanoj srži, odakle se po potrebi može brzo mobilizirati. Biljke uzimaju željezo iz tla u obliku njegovih u vodi topljivih spojeva, ioni Fe2+ oksidiraju se u ione Fe3+, a oni tvore kelatne komplekse, pa se željezo u tom obliku prenosi u zelene dijelove biljaka. Preparati željeza ubrajaju se u najstarija ljekovita sredstva i bili su poznati već u rimsko doba. Danas se željezo u obliku topljivih spojeva primjenjuje u liječenju anemije.
Kemijski čisto željezo proizvodi se rijetko jer su mu, u usporedbi s čelikom, fizikalna i mehanička svojstva slabija, proizvodni postupci složeniji, pa i troškovi veći, a upotreba ograničena samo na područje metalurgije praha, katalizu te proizvodnju specijalnih magneta. Tehnički čisto (99,5 do 99,9% Fe) i čisto željezo (99,90 do 99,99% Fe) dobiva se redukcijom čistoga željeznog oksida ili hidroksida vodikom pri 700 °C, raspadom pentakarbonilželjeza pri 250 °C ili elektrolizom nekih željeznih spojeva, a vrlo čisto željezo (više od 99,99% Fe) zonskim taljenjem čistoga karbonilnog ili elektrolitičkoga željeza.
Tehničko željezo, to jest različite vrste željeza koje se koriste kao tehnički, konstrukcijski materijal, dobiva se ponajprije redukcijom rudnih minerala ugljikom iz koksa u visokoj peći. Tako nastaje sirovo željezo, koje obično sadrži 3,5 do 4,5% ugljika, 0,5 do 3,5% silicija, 0,5 do 6% mangana, 0,1 do 2% fosfora i 0,01 do 0,05% sumpora. Zbog velikog udjela ugljika sirovo željezo vrlo je krhko i ne može se plastično deformirati, a u proizvode se može izravno oblikovati jedino lijevanjem (lijevano željezo). U te se svrhe troši samo manji dio proizvedenoga sirovog željeza, dok se njegova glavnina prerađuje u čelik. Redukcijom u visokoj peći proizvodi se 95% tehničkog željeza. Ostatak se proizvodi drugim postupcima, koji su rezultat nastojanja da se izbjegne primjena visokokvalitetnoga metalurškoga koksa, nužnoga za proces u visokoj peći. To je posebno važno za zemlje koje nemaju vlastitih nalazišta ugljena prikladnoga za proizvodnju metalurškoga koksa, a imaju drugih vrsta ugljena ili jeftine izvore električne energije. Osim redukcijom u električnim pećima (u kojima je izvor topline električni luk) te procesom u kojem se redukcija povezuje s isplinjavanjem ugljena, željezo se u tim zemljama dobiva i izravnim redukcijskim procesom, koji se sastoji u redukciji oksidnih ruda u obliku peleta u niskim jamskim ili rotacijskim pećima na temperaturama između 750 i 1050 °C. Reducensi su obično plinoviti (ugljikov monoksid, vodik ili njihova smjesa), a rjeđe ugljen proizvoljne kvalitete i krupnoće. Tako nastaje takozvano spužvasto željezo, čvrst proizvod velike poroznosti, koji se daljnjom obradbom u elektrolučnim pećima može preraditi u kvalitetan čelik. Prije poznavanja proizvodnje u visokoj peći, proizvodilo se samo spužvasto željezo.
Željezna je ruda po količini na drugom mjestu među robom kojom se u svijetu najviše trguje. Njezina najveća ležišta nalaze se u Brazilu i Australiji. Te su zemlje ujedno i najveći ponuđači željezne rude na svjetskom tržištu, a glavni je uvoznik Japan. Godine 2007. u svijetu je iskopano 1,9 · 109 tona željezne rude, a proizvedeno je 946 · 106 tona sirovoga željeza (Kina 469,5 · 106 tona, Japan 86,8 · 106 tona, Rusija 51 · 106 tona, SAD 36,2 · 106 tona, Ukrajina 35,6 · 106 tona, Brazil 35,5 · 106 tona, Njemačka 31,2 · 106 tona, i tako dalje) te 55 · 106 tona spužvastoga željeza.
Podrobniji članak o temi: ČelikPrimjena željeza je prvenstveno u obliku čelika, a manje kao sirovog ili lijevanog željeza. Čelik je legura željeza s 0,05 do 2,06% ugljika. To je najvažniji tehnološki i konstrukcijski materijal, a do danas je poznato više od tisuću vrsta čelika. Odlikuju se velikom čvrstoćom, tvrdoćom, žilavošću, mogućnošću lijevanja i mehaničke obrade, te velikom elastičnošću.
Podrobniji članak o temi: Lijevano željezoLijevano željezo ili željezni lijev je legura željeza i ugljika, te nekih drugih legirnih elemenata, gdje je sadržaj ugljika veći od 2,06% (maseni udio). Za razliku od lijevanog željeza, čelik je legura željeza i ugljika, s manje od 2,06 % ugljika, uz prisutne pratioce (silicij, mangan) i nečistoće (fosfor, sumpor i druge) i eventualni dodatak jednog ili više legirnih elemenata. U praksi se pod lijevanim željezom obično podrazumijeva sivi lijev, koji se najviše primjenjuje.
Lijevano željezo dobiva se lijevanjem sirovog željeza u visokim pećima. Sadržaj ugljika je kod lijevanog željeza obično između 2,5 i 3,5%. Struktura lijevanog željeza može biti feritna, feritno–perlitna i perlitna, zbog čega je sivom lijevu čvrstoća u rasponu od 100 N/mm2 za feritnu strukturu, do 400 N/mm2 za perlitnu strukturu, te od 380 do 700 N/mm2 kod žilavog lijeva (nodularni lijev).
Podrobniji članak o temi: Povijest metalurgije željezaArheološki dokazi upotrebe "meteoritskog željeza" za izradu sitnog nakita i oružja sežu do 5. tisućljeća pr.Kr., u današnjem Iranu i vrhovi koplja, koji datiraju iz 4. tisućljeća pr.Kr. iz drevnog Egipta. Zapisi hijeroglifima iz 2. stoljeća pr.n.e govore o "crvenom balonu s neba", što se odnosi na meteoritsko željezo. Ovo  se je željezo koristilo kao ukrasni dio na vrhovima koplja. To željezo ljudi tada nisu dobivali lijevanjem ili taljenjem željeznih ruda, nego su ga obrađivali kao što su obrađivali kamen.
Negdje između 3. i 2. tisućljeća pr. Kr. pronalaze se ostaci obrađenog željeza u području Mezopotamije, Anatolije i Egipta. Ovakvi rani počeci obrađenog željeza razlikuju se od željeza meteoritskog porijekla, jer ne sadrže nikal u svom sastavu. Čini se da su ljudi tada ovo željezo koristili isključivo u religijske svrhe, a željezo je tada bilo vrijednije od zlata i vjerojatno je nastalo kao višak kod proizvodnje bronce. 
Između 16. i 12. stoljeća pr. Kr. željezo se počinje snažnije koristiti; doduše i u to vrijeme bronca je se još uvijek snažno koristila. No od 1200. pr. Kr. počinje prijelaz brončanog doba u željezno doba. Smatra se da ovaj prijelaz ljudskog društva nije potaknula premoć i kvaliteta jednog materijala nad drugim, nego nedostatak kositra (koji je naime neophodan za dobivanje bronce). Ovi prvi koraci obrade željeza na počecima željeznog doba uključivali su i korištenje drvenog ugljena tijekom obrade, a rezultat ovakve obrade željeza bio je prvi proizvedeni čelik (površinski sloj željeza). Hlađenjem ovako obrađenog željeza (u pravilu pomoću neke tekućine) dobiveni materijal dobivao je elastičnost i čvrstoću, koja je bila nadmoćna osobinama nad broncom.
Željezo se počelo dobivati iz ruda, najvjerojatnije hematita (Fe2O3), oko 1500. pr. Kr., najprije u Anatoliji, današnjoj Maloj Aziji, kao tzv. “spužvasto željezo”. U to vrijeme, zbog nedovoljne temperature primitivnih peći, nije bilo moguće dobivanje lijevanog željeza, već je nastajalo “spužvasto željezo”, koje se kovanjem pretvaralo u upotrebljiv metal. Nalazišta u Uru (Irak), te u Egiptu svjedoče o ranom dobivanju željeza iz ruda. Željezo je u to vrijeme bilo nevjerojatno važan strateški materijal. Smatra se, da je pleme Hetita iz Male Azije postiglo svoju veliku vojnu moć upravo zbog rane proizvodnje željeznog oružja. U to je vrijeme cijena željeza bila veća od cijene zlata, a način njegovog dobivanja čuvao se kao najstroža tajna.
U staroj Grčkoj željezno doba počinje oko 1300. pr. Kr., a 1200. pr. Kr. željezo je već poznato u čitavom “starom svijetu”. Očvršćavanje željeza zakaljivanjem bilo je poznato oko 900. pr. Kr, a također i oporavljanje (popuštanje) zagrijavanjem. O tome svjedoče nalazi i pisani dokumenti iz Rima, Halstatta (Njemačka) i La Tene (Francuska).
Željezo je čovjeku bilo poznato već u prapovijesnim vremenima, a danas je ono kudikamo najvažniji tehnički metal. Od njega se prave mostovi, željeznice, strojevi, brodovi, građevine, itd. kao i bezbroj sitnica potrebnih u svakodnevnom životu: igle, čavli, vijci, pera, kvačice za spise, kutije za konzerve itd.
Za dobivanje željeza danas se uglavnom koriste oksidne, a rjeđe karbonatne rude. Crvena željezna ruda sadrži mineral hematit. Druge rude sadrže mineral magnetit, koji je crne boje i magnetičan. Željezo rijetko nalazimo u elementarnom obliku koji se nalazi u okolici vulkana i u meteorima. Velike količine željeza korištene od željeznog doba, u prvom tisućljeću prije Krista, dobivene su taljenjem željeznih minerala, kao što je hematit.
Iz oksidnih ruda željezo se dobiva redukcijom ruda koksom, odnosno ugljikovim(II) oksidom (ugljikov monoksid) u visokim pećima. Iz ruda koje su siromašne željezom (npr. limonita), željezo se dobiva tzv. kiselim taljenjem i Kruppovim postupkom.
Kroz gornji otvor visoke peći (grotlo), peć se naizmjenično puni slojevima koksa i rude s talioničkim dodacima. Ovisno o rudi, talionički dodatak je vapnenac ili dolomit (ako su rude kisele, jer jalovine sadrže silikate i aluminijev oksid) ili kvarcni pijesak (ako su rude alkaline, jer jalovine sadrže kalcijev oksid). Najdonji sloj koksa se zapali, a dovodi mu se vruć zrak (do 800 °C) obogaćen kisikom. Pri tom koks izgara dajući najprije CO2, a zatim prolaskom kroz sljedeći sloj koksa prelazi u CO:
2 C + O2 → 2 CONastali ugljikov(II) oksid (ugljikov monoksid) glavno je redukcijsko sredstvo koje postupno, ovisno o temperaturi pojedinih zona peći, sve više reducira okside željeza, dok konačno ne nastane tzv. spužvasto željezo, a sve reakcije se sumarno mogu svesti na:
Fe2O3 + 3 CO → 2 Fe + 3 CO2Reakcijama oslobođeni CO2 (koji nastaje raspadom karbonata) reagira s ugrijanim koksom dajući ponovo CO, koji se u manje vrućim dijelovima peći raspada na CO2 i fino dispergirani ugljik, koji se otapa u spužvastom željezu. Ugljik tako snizuje talište reduciranog željeza na 1100 - 1200 °C. Rastaljeno željezo se, zbog veće gustoće, slijeva polagano u donji dio peći i skuplja se na dnu odakle se ispušta u kalupe ili vagonete kojima se odvozi na daljnju preradu. Tekuća i lakša troska pliva na rastaljenom željezu i ispušta se kroz nešto više smješten ispust. 
Sirovo željezo. Polaganim hlađenjem dobiva se sivo sirovo željezo iz kojeg se izlučio grafit. Naglim hlađenjem dobiva se bijelo sirovo željezo iz kojeg se grafit nije stigao izlučiti. Međutim, sirovo željezo obično se ne hladi nego odmah prerađuje u čelike.Troska ili zgura, koja je uglavnom kalcijev alumosilikat, upotrebljava se za proizvodnju cementa i kao izolacijski materijal.Grotleni plin nastaje kao proizvod navedenih procesa gorenja, a sastoji se od dušika, ugljikovog dioksida, ugljikovog monoksida, vodika i metana. Koristi se za zagrijavanje zraka koji se upuhuje u peć.
Sirovo željezo je zbog većeg sadržaja nečistoća i ugljika, jako krhko i nepodesno za obradu ili primjenu. Može se koristiti samo za lijevanje najgrubljih masivnih predmeta (npr. postolja), koji nisu mehanički ili toplinski opterećeni. Da bi se dobilo kvalitetnije željezo ili čelik, sirovo se željezo prerađuje, što uključuje smanjenje sadržaja svih primjesa i podešavanje željenog sadržaja ugljika, koji bitno određuje kvalitetu čelika. Čelikom se smatra legura željeza od 0,05 do 2,06% ugljika. Pročišćeno sirovo željezo koje sadrži više od 1,7%, a manje od 2,5% ugljika obično zovemo lijevano željezo, a koristi se za izradu masivnijih željeznih odljevaka za razna postolja, nosače, kostrukcijsko i građevinsko željezo itd. Mješanjem sirovog željeza s talinom kvarcnog pijeska i pretaljivanjem te smjese u pećima obloženim Fe2O3, u talini se dobiva spužvasto, porozno željezo, u kojem prisutni Fe2O3 oksidira većinu primjesa. Dobiva se tzv. profilno željezo jer se direktno iz peći, pod tlakom koji istiskuje silikatnu masu s otopljenim primjesama, izvlače profilni proizvodi željeza (cijevi, tračnice, šipke itd.).
Primjese znatno utječu na fizikalna svojstva željeza. Talište čistog željeza je 1535°C, a željeza sa svega 0,83% ugljika 740°C.
neposrednim propuhivanjem kisika ili zraka obogaćenog kisikom kroz rastaljeno željezo u konverterima. Najviše se koriste Bessemerov i Thomasov postupak. Razlikuju se u tome što se Thomasovim postupkom iz sirova željeza može ukloniti i fosfor.posrednom oksidacijom koja se provodi u Siemens - Martinovim pećima. Kod ovog postupka oksidaciju vrši kisik iz plinova iznad taline.LD postupkom s čistim kisikom (99,9%), u kojem se kisik ne provodi kroz talinu, nego provodi kroz vodom hlađenu kapljastu cijev, koja seže do jednog metra iznad taline. Danas se ovaj postupak sve više primjenjuje.elektrolučni postupak u kojem se sirovo željezo tali električnim lukom. Ovo je moderniji postupak dobivanja legiranih čelika u kojima je udio drugih metala veći od 5%.
Željeza ima u sastavu Mjeseca, Sunca i drugih nebeskih tijela kao i na Zemlji gdje je najrasprostranjeniji metal. Zemljina se jezgra najvećim dijelom sastoji od kovinasta željeza, s nešto nikla, a upravo taj sastav željeza u vanjskoj tekućini jezgre i u njezinim čvrstim unutrašnjim dijelovima daje Zemlji njezino magnetno polje. Može se naći kao i mineral, ali rijetko, jer željezo se spremno spaja s kisikom i vodom pa stvara okside i druge minerale. Povremeno se nalazi u nekim promijenjenim bazaltima, gdje su željezni minerali svedeni na urođeno željezo.
Željezni cvijet ili željezni šešir nazivaju rudari dijelove ležišta željezne rude (pirita, hematita, magnetita, siderita), gdje su one prešle u limonite.
U prirodi (na mnogim mjestima Zemljine površine) spojeno se željezo nakupilo u većim koncentracijama, a stijene koje sadržavaju 20% i više željeza mogu služiti kao željezne rude. Najčešće i najvažnije rude od njih sadržavaju minerale hematit (Fe2O3 x H2O), najmanje zastupljen limonit (FeO(OH) x nH2O) i magnetit (Fe3O4) koje su oksidne rude, te vrlo rašireni pirit (FeS2) koji je sulfidna ruda, te siderit (FeCO3) koja je karbonatna ruda. Vivijanit je kristal, željezni fosfat. Željezo još nalazimo i u silikatnim rudama (spojevima).
Sve rude se moraju pržiti prije preradbe u sirovo željezo da prijeđu u oksid. Iz rude se sirovo željezo dobiva preradbom u visokoj peći. Tako dobiveno sirovo željezo upotrebljava se manjim dijelom za proizvodnju predmeta lijevanjem, a većim dijelom prerađuje se u čelik.
Za dobivanje 1 tone sirovog željeza potrebno je: 1,65 t rude s dodatcima, 0,5 t koksa, 1,5 – 2,5 t vrućeg zraka i 10 m3 vode za hlađenje. Pritom još nastaje: 0,3 t troske, 3 - 3,5 t grotlenih plinova i prašine.Eiffelov toranj sagrađen je 1889. Povodom svjetske izložbe u Parizu. Iako je Aleksandar Gustav Eiffel (1832.-1923.) imao najviše usjeha u projektiranju čeličnih mostova, njegov najznačajniji projekt je poznati pariški čelični toranj koji je po njemu dobio ime. Sa četiri rešetkasta nosača uzdiže se do visine oko 300 metara, a teži 9 700 tona. Čelični nosači spajaju tri platforme na visinama 58, 116 i 276 metara koje su posjetiteljima pristupačne dizalom ili stubama. S jedne od turistički najpoznatijih građevina na svijetu pruža se pogled oko 140 km u daljinu. Na tornju se nalazi meteorološka postaja, a služi i kao antenski stup.
Hrvatska enciklopedija, Broj 11 (Tr-Ž), str. 400.. Za izdavača: Leksikografski zavod Miroslav Krleža, Zagreb 2000.g. ISBN 953-6036-32-0 .