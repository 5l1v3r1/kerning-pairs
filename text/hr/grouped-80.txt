
Grumman TBF Avenger (poznat i pod oznakom TBM za zrakoplove koje je po licenci proizvodila tvrtka General Motors) je bio torpedni bombarder razvijen tijekom Drugog svjetskog rata prvenstveno za američku ratnu mornaricu i američke marince. U uporabu je ušao 1942. godine i prvo djelovanje je imao tijekom Bitke za Midway.
Douglasov TBD Devastator bio je primarni torpedni bombarder američke mornarice, uveden još 1935. godine, no zastario već 1939. godine i stoga je trebalo pronaći adekvatnu zamjenu za istoga. Nekoliko tvrtki se uključilo u natječaj za njegovu zamjenu, a pobijedio je Grummanov dizajn - TBF. Dizajniran od Leroya Grummana, prvi prototip je nazvan XTBF-1. Iako se jedan od prva dva prototipa srušio u blizini mjesta Brentwood, proizvodnja se ipak ubrzano nastavila.
Grummanov prvi torpedni bombarder je bio najteži jednomotorni zrakoplov Drugog svjetskog rata i bio je također prvi zrakoplov na kojem je predstavljen novi mehanizam za sklapanje krila s ciljem dobivanja dodatnog prostora na nosačima zrakoplova. F4F-4 i kasnije inačice Wildcata su posjedovale sličan mehanizam, kao i F6F Hellcat.  Motor zrakoplova je bio Wright R-2600-20 koji je proizvodio 1.900 KS/1.417kW. Posadu su činila tri člana: pilot, stražnji strijelac i radio operater/bombarder/donji strijelac. 
Tijekom Bitke za Midway sve tri torpedne grupe s nosača USS Hornet (CV-8), USS Enterprise (CV-6) i  USS Yorktown (CV-5) su pretrpjele ogromne gubitke. Jedna grupa je imala tek jednog preživjelog člana posade. Prva pošiljka Avengera je pristigla na nosače tek nekoliko sati prije negoli će isti isploviti iz Pearl Harbora (dok je 6 zrakoplova sudjelovalo u bitci djelujući izravno s otočja Midway, od čega je 5 oboreno, a jedan se vratio teško oštećen bez jednog člana posade koji je poginuo).
Avenger je imao veliki spremnik bombi ispod trupa u kojem je mogao nositi jedan Mark XIII torpedo, ili jednu bombu od 907 kg ili 4 bombe od 227 kg. S dobrom radio opremom, dobrim upravljanjem i velikim doletom Avenger je bio bolji od bilo kojeg prethodnog američkog torpednog bombardera, kao i od konkurentskog japanskog  Nakajima B5N "Kate". Kasnije inačice Avengera su nosile radarsku opremu za protupodmorničko djelovanje kao i za rana upozorenja od nailaska neprijatelja. Kako je radarska oprema u to vrijeme bila na početku svog razvoja i vrlo nezgrapna, tako je Avenger bio jedini zrakoplov sposoban da se ista ugradi u njega, što nije bilo moguće na manjim i bržim lovačkim zrakoplovima.
Mornari na pratećim nosačima zrakoplova su smatrali Avengera lakom metom zbog njegove veličine i skromnih manevarskih sposobnosti u odnosu na F4F Wildcat.
Popodne 7. prosinca 1941. godine tvrtka Grumman je održavala ceremoniju otvaranja nove tvornice i predstavljanja TBF-a javnosti. Istog dana Japanci su napali Pearl Harbor.  Nakon toga tvornica je krenula s proizvodnjom i početkom lipnja 1942. godine mornarici je isporučeno više od 100 komada zrakoplova, od kojih je većina stigla prekasno da bi sudjelovala u bitci za Midway.
No, 6 zrakoplova TBF-1 je bilo prisutno na otočju Midway u sastavu torpedne eskadrile broj 8 (VT-8), dok je ostatak eskadrile letio na Devastatorima s nosača USS Hornet. Nažalost, i jedni i drugi su doživjeli teške gubitke sa samo jednim preživjelim zrakoplovom, no ipak im se pripisuju zasluge za odvraćanje pozornosti Japancima s obrušavajućih bombardera SBD Dauntless.
Autor Gordon Prange u knjizi „Miracle at Midway“ tvrdi da su zastarjeli Devastatori i nedostatak novih zrakoplova doprinijeli tome što s istima nije postignuta potpuna pobjeda kod Midwaya (umjesto toga 4 japanska nosača su potopili obrušavajući bombarderi). Ostali navode da su uzrok neuspjeha torpednih bombardera bili neiskusni američki piloti i nedostatak potpore lovaca. Kasnije tijekom rata poboljšanom zračnom superiornošću, koordinacijom napada i s iskusnijim pilotima Avengeri su postali sposobni za obnašanje ključnih uloga u sljedećim bitkama protiv japanskih snaga.Dana 24. kolovoza 1942. godine odigrala se iduća velika pomorska bitka - Bitka u Istočnim Solomonima. Dvadeset četiri Avengera s nosača USS Saratoga (CV-3) i USS Enterprise (CV-6) su uspjeli potopiti japanski nosač „Ryūjō“ te oboriti jedan zrakoplov uz gubitak 7 Avengera.
To je bila prva značajna „nagrada“ za TBF-ove (kojima je ime Avenger dodijeljeno u studenom 1941. godine),  
Iduća bitka je bila ona za Guadalcanal u studenome 1942. godine kada su marinski i mornarički Avengeri pomogli pri potapanju japanskog bojnog broda „Hiei“. 
Nakon stotine proizvedenih primjeraka originalnih TBF-1 modela, s proizvodnjom je započela inačica TBF-1C s dodatnim prostorom unutrašnjih spremnika goriva, kao i onih koji su se montirali ispod krila, što mu je udvostručilo dolet. Do 1943. godine Grumman se počeo prebacivati na proizvodnju lovca F6F Hellcat, dok je proizvodnja Avengera prepuštena tvrtki „Eastern Aircraft Division of General Motors“. Njihovi Avengeri su nosili oznaku TBM.  Sredinom 1944. godine započela je proizvodnja inačice TBM-3, koja je postala najbrojnija inačica (oko 4600 proizvedenih primjeraka, iako je i većina starih Avengera dočekala kraj rata u službi.
Usprkos tradicionalnoj ulozi napada brodova torpedima, Avengeri su uspjeli potopiti i tridesetak podmornica.
U lipnju 1943. godine budući predsjednik SAD-a George H. W. Bush je postao najmlađi mornarički pilot tog vremena. Dok je letio na TBM-u iz eskadrile VT-51 s pratećeg nosača USS San Jacinto (CVL-30), njegov TBM je oboren 2. rujna 1944. godine iznad otoka Chichi Jima.Još jedan poznati pilot Avengera je bio glumac Paul Newman, koji je letio kao stražnji strijelac, jer nije uspio proći obuku za pilota budući je bio daltonist. Newman je služio na pratećem nosaču USS Hollandia (CVE-97|2) te je bio udaljen oko 500 km od Japana kada je zrakoplov Enola Gay ispustio prvu atomsku bombu na grad Hiroshimu.
Avenger je sudjelovao u potapanju dva japanska super bojna broda „Musashi“ i „Yamato“.Avengere je koristila i Britanska kraljevska ratna mornarica u početku pod nazivom „Tarpon“ koje je kasnije promijenjeno u Avenger. Prva 402 zrakoplova pod oznakom Avenger Mk I, 334 Grummanova TBM-1 kao Avenger Mk II i 334 TBM-3 kao Mark III.  
Uz SAD i Veliku Britaniju jedini korisnik Avengera u Drugom svjetskom ratu bio je još samo Novi Zeland.
Tijekom rata je američki aeronautički istraživački centar (NACA) upotrijebio Avengera u opširnom istraživanju otpora strujanja zraka u zračnom tunelu njihovog velikog istraživačkog centra u Langleyu (Langley Research Center).. Ispitivanja su pokazala impresivne rezultate o tome kada praktični zrakoplov nije morao biti „praktičan“. 
100 mornaričkih TBM-3E su 1953. godine dostavljeni Velikoj Britaniji u sklopu zajedničkog obrambenog programa. Na iste je ugrađivana britanska oprema te su pod oznakom „Avenger AS.4“ isporučeni u nekoliko eskadrila. Isti su od 1954. godine zamjenjivani zrakoplovima Fairey Gannet i proslijeđeni u pričuvne eskadrile. Preživjeli zrakoplovi su naposljetku prebačeni Francuskoj mornarici tijekom 1957.-1958. godine.   
Jedna od glavnih poslijeratnih korisnika Avengera bila je Kraljevska kanadska mornarica, koja je dobila 125 bivših američkih TBM-3E početkom pedesetih kako bi zamijenili zastarjele Fairey Firefly. 
98 kanadskih Avengera je preinačeno u protupodmorničke zrakoplove. Preinačeni Avengeri su označeni kao AS 3. Određeni broj ovih zrakoplova je kasnije opremljen velikim detektorom magnetskih anomalija (MAD) i označeni kao AS 3M. No u kanadskoj mornarici su već 1954. godine zamijenili „AS 3“ s S-2 Tracker, dok su Avengeri prebacivani u jedinice za obuku i službeno povučeni u lipnju 1960. godine.
Mnogi Avengeri su uspjeli ući u 21. stoljeće kao protupožarni ili avioni za zaprašivanje diljem Sjeverne Amerike, pogotovo u kanadskoj regiji New Brunswick.
Tvrtka Forest Protection Limited (FPL) iz grada Fredericton, New Brunswick je nekad posjedovala i upravljala najvećom civilnom flotom Avengera na svijetu. FPL koristiti Avengere 1958. godine nakon što su od mornarice kupili 12 TBM-3E. Najveći broj zrakoplova bio je u uporabi 1971. godine kada su 43 Avengera činila njihovu flotu. Tvrtka je prodala 3 Avengera 2004. godine (C-GFPS, C-GFPM i C-GLEJ) muzejima i privatnim kolekcionarima. Središnji šumarski muzej u New Brunswicku (engl. Central New Brunswick Woodsmen's Museum) posjeduje statični Avenger u svojoj zbirci. FPL-ov Avenger koji se srušio 1975. godine u jugozapadnom New Brunswicku kasnije su obnovili djelatnici muzeja Atlantic Canada Aviation i trenutno se nalazi u njihovom stalnom postavu. 
Tvrtka FPL još uvijek upravlja s 3 Avengera u 2009. godini, koji su prepravljeni u protupožarne avione i stacionirani na aerodromu Miramichi.
TBF-1C - TBF-1 s dvije strojnice 12,7mm u krilima i povećanim kapacitetom goriva
Najpoznatija zanimljivost vezana uz zrakoplov TBF Avenger je nestanak „Leta 19“ (engl. Flight 19), eskadrile od 5 Avengera koji su izgubljeni u prosincu 1945. godine, čime je započeo misterij poznat kao Bermudski trokut.
naoružanje: 1 × 7,62 mm M1919 Browning strojnica u nosu (ranije inačice), 2 × 12,7 mm M2 Browning strojnice u krilima, 1 × 12,7 mm M2 Browning strojnica straga, 1 × 7,62 mm M1919 Browning strojnica u trupu, ispod repa, 907 kg bombi ili 1 x Mark XIII torpedo od 907 kg
Drendel, Lou. TBF/TBM Avenger Walk Around. Carrollton, Texas: Squadron/Signal Publications, Inc., 2001. ISBN 0-89747-424-4.
Drendel, Lou. "Grumman TBF/TBM Avenger". U.S. Navy Carrier Bombers of World War II. Carrollton, Texas: Squadron/Signal Publications, Inc., 1987, pp. 89–120. ISBN 0-89747-195-4.
Fletcher, R.G. Front Line Avenger Squadrons of the FAA. Bury St. Edmunds, Suffolk, UK: R.G. Fletcher, 1995. ISBN 0-9518877-1-8.
Francillon, René. Grumman (Eastern) TBF (TBM) Avenger (Aircraft in Profile 214). London: Profile Publications Ltd., 1970. No ISBN.
Jackson, B.R. and Thomas E. Doll. Grumman TBF/TBM "Avenger" (Aero Series 21). Fallbrook, California: Aero Publishers, Inc., 1970. ISBN 0-8168-0580-6.
Jackson, B.R. and Thomas E. Doll.  Supplement to Grumman TBF/TBM "Avenger". Fallbrook, California: Aero Publishers, Inc., 1970. ISBN 0-8168-0582-2.
Kinzey, Bert. TBF & TBM Avenger in Detail & Scale. Carrollton, Texas: Squadron/Signal Publications, Inc., 1997. ISBN 1-888974-06-0.
Pelletier, Alain. Grumman TBF/TBM Avenger (in French). Paris: Ouest France, 1981. ISBN 2-85882-311-1.
Prange, Gordon William et al. Miracle at Midway. New York: Viking, 1983. ISBN 0-14-006814-7.
Scrivner, Charles L. TBF/TBM Avenger in Action. Carrollton, Texas: Squadron/Signal Publications, Inc., 1987. ISBN 0-89747-197-0.
Skulski, Przemyslaw. Grumman Avenger (Seria Pod Lupa 5). Wroclaw, Poland: Ace Publications, 1997. ISBN 83-8615-340-7.
Tillman, Barrett. Avenger at War. London: Ian Allan Ltd., 1979. ISBN 0-7110-0957-0.
Tillman, Barrett. TBF/TBM Avenger Units of World War 2. Botley, UK; Osprey Publishing Ltd., 1999. ISBN 1-85532-902-6.
Treadwell, Terry C. Grumman TBF/TBM Avenger. Mount Pleasant, South Carolina: Arcadia Publishing, 2001. ISBN 0-75242-007-0.

Teheran (perz. تهران; Tehrān, IPA: [teɦˈrɔːn]) je glavni i najveći grad Irana, sjedište Teheranske pokrajine i jedan od najvećih gradova svijeta.
Smješten je na južnim obroncima gorja Alborz, dok je na jugoistoku izložen pustinji Dašt-e Kavir. Klima u gradu je polusuha (stepska) i kontinentalna, a prosječna godišnja temperatura je 17,3°C. Iako se nalazi na istoj zemljopisnoj širini kao i sjever Sahare, njegova nadmorska visina od 1000-1800 m i utjecaj sjevernih planina zimi rezultiraju dvomjesečnim zadržavanjem snijega. U odnosu na druge svjetske gradove slične veličine Teheran je vrlo zelen grad s obzirom da se u njemu nalazi između 700-800 dobro održavanih parkova.
Teheran je multikulturalan grad u kojem osim većinskih Perzijanaca žive i na stotine tisuća pripadnika etničkih manjina poput Azara, Kurda, Mazanderana, Paštunaca, Beludža, Turkmena, Armenaca, Asiraca, Arapa i Židova, a u gradu se nalazi i 37 crkava, 29 sinagoga i pet zoroastrijskih hramova vatre. Prema posljednjem službenom popisu stanovništva iz 2006. godine Teheran je imao 7,088.287 žitelja, no njegova anglomeracija koja uključuje velegrad Karadž i brojna naselja izvan njegove administrativne zone (865 km²) ima oko 12 milijuna ljudi.
Povijest Teherana kao grada relativno je kratka s obzirom da je tisućama godina bio maleno naselje, no usko je vezana uz Raj koji je kontinuirano naseljen od oko 6000. pr. Kr. i s kojim je neprekidno bio u bliskoj interakciji. Stanovnici ovog grada naselili su teheranske plodne vrtove nakon razarajuće mongolske invazije u 13. stoljeću, a danas je Raj sastavni dio teheranskog gradskog područja. Teheran se kao grad prvi put pojavljuje u tekstovima arapskih i europskih putopisaca iz kasnog srednjeg vijeka, a razvijao se kao važna strateška točka tijekom vladavine safavidske i zandijske dinastije. Nakon uspona dinastije Kadžara, odlukom Muhamed-hana iz 1786. godine Teheran postaje (38. po redu) glavnim gradom Irana.
Danas je Teheran daleko najvažnije političko, gospodarsko, obrazovno, prometno i kulturno središte Irana. U njegovoj okolici nalazi se 50% iranskih industrijskih postrojenja, a odlikuje se i kvalitetnom gradskom odnosno razvijenom izvangradskom prometnom mrežom. Zahvaljujući malim stopama poreza, niskim cijenama energenata i relativno visokim plaćama, troškovi života u Teheranu vrlo su niski i prema zapadnim procjenama najjeftinija je metropola svijeta. Teheransko sveučilište najstarije je u Iranu, a uz njega aktivno je i 50-ak drugih većih sveučilišta i fakulteta. Uz ostale visoke škole, akademije i razne institute, Teheran ima više od 300 visokoobrazovnih ustanova. Grad također obiluje i brojnim kulturnim objektima poput palača iz kadžarske i pahlavijske epohe, odnosno 60-ak raznih muzeja.
Neke od znamenitosti ovog megalopolisa po kojima se ističe na svjetskoj razini su najveći bazar, jedna od najdužih ulica, jedna od najprometnijih podzemnih željeznica odnosno najviših i najdužih žičara, najveće zbirke kraljevskih dragulja i djela zapadnih umjetnika u Aziji, neka od najposjećenijih šijitskih svetišta, džamija s najvišim minaretima, šesti najviši najviši betonski toranj, četvrti najveći nogometni stadion, najpopularniji azijski nogometni klub, najveće privatno sveučilište, jedno od najkvalitetnijih tehničkih sveučilišta, najveći azijski sajam knjiga, itd.
Podrijetlo imena „Teheran” još je danas predmetom rasprave i postoji više različitih tumačenja. Najpopularnija interpretacija temelji se na srednjovjekovnim djelima islamskog zemljopisca Jakuta koji tvrdi da ime Tah+rān podrazumijeva „Onaj koji lovi (gura)” ili „Onaj koji stanuje pri podnožju (u zemlji)” što ukazuje ili na podzemni život tamošnjih stanovnika u 13. stoljeću, ili na zemljopisni smještaj grada s obzirom da se zaista nalazi pri dnu planine Točal (ogranak Alborza).
Nizozemski iranist Albert Houtum-Schindler svoju pretpostavku temelji na početnom slogu oblika Tir-ān pri čemu Tir označava „ravnicu” odnosno „pustinjsku ravnicu”, a sam morfološki oblik objašnjava specifičnim narječjem lokalnog stanovništva. Schindler također povlači etimološke paralele sa Šemrānom, obližnjim selom na sjeveru gdje je bio smješten veliki vodospremnik, na temelju čega Kasravi kasnije tvrdi kako Teheran (Tahrān) podrazumijeva „toplo mjesto” ili „donje mjesto” odnosno Šemiran (Šemrān) „hladno mjesto” ili „gornje mjesto”.
Treću pretpostavku predložio je ruski jezikoslovac Vladimir Minorski koji sugerira da bi Tahrān mogao značiti „Onaj što leži ispod Raja” (starovjekovnog grada nedaleko od Teherana), na temelju spoja slogova Tah („dubina” u brojnim iranskim narječjima na sjeveru) i Raj (Raḡān = Rajān = Rān). Međutim, ova teorija nije kompaktibilna s činjenicom da sjeveroistočno od Isfahana (stotinama kilometara od Teherana) postoji veliko selo koje također nosi povijesno ime „Teheran” što etimološku poveznicu s Rajom dovodi u pitanje.
Sve navedene pretpostavke u jezikoslovnim krugovima smatraju se nagađanjima, a etimološku problematiku otežava i očigledna promjena slovopisa. Primjerice, početno slovo ṭ (ط) dugo se vremena koristilo kao zamjena za obično slovo t (ت) sve do početka 20. stoljeća. Zemljopisac Jakut je oko 1300. godine koristio arapski početni oblik Tâ iako je jasno naglašavao da je riječ perzijska što podrazumijeva da je lokalno stanovništvo svoje mjesto imenovalo kao Tehrān.
Najstarija arheološka nalazišta u okolici Teherana datiraju se u mlađe kameno doba odnosno oko 6000. pr. Kr. što podrazumijeva da se radi o jednom od najstarijih iranskih gradova zajedno sa Suzom, Jazdom i Ekbatanom (Hamadanom) odnosno da je bio naseljen i prije dolaska arijskih (indoiranskih) plemena. Jedno od takvih nalazišta je brežuljak Češme-Ali („Alijeva česma“) na kojem je od 1934. do 1936. godine u suradnji Sveučilišnog muzeja Pennsylvania i Bostonskog muzeja finih umjetnosti iskapanja vodio slavni arheolog Erich Friedrich Schmidt, a brojni pronađeni artefakti danas su izloženi u muzejima diljem Irana, Chicaga i Philadelphije. Ostala značajnija nalazišta iz tog razdoblja uključuju i 3000 godina staru utvrdu Gebri iz ranog arijskog razdoblja u sklopu koje je postojalo i zoroastrijsko groblje, te Kajtariju i Darus sjeverozapadno od današnjeg grada.
Uz toponime u okolici Teherana vezuju se brojne legende iz iranske mitologije od kojih neke datiraju još iz 2. tisućljeća pr. Kr. Raj se kao Raḡā spominje na dva mjesta u zoroastrijskoj svetoj zbirci Avesti: u liturgijskoj „Jasni” spominje se u kontekstu prijestolnice značajnog Zarathuštrinog podanika, dok se u tekstovima „Vendidada” pojavljuje kao dvanaesta pokrajina stvorena od Ahura Mazde u kojoj stoluju tri rase (klase: svećenici, ratnici i ratari). U nekim djelima na srednjoperzijskom jeziku Raj se spominje i kao rodno mjesto samog Zarathuštre, no brojni suvremeni povjesničari smatraju da je ono ipak u Horasanu na istoku.
Damavand, visoki planinski vrh u blizini Teherana, zauzima važno mjesto u Firdusijevoj „Šahnami” (iranski nacionalni ep iz 1000. godine) koja također obiluje legendarnim pričama iranske mitologije. Kajūmarṯ iz „Šahname” kao prvi čovjek na Zemlji prema zoroastrijskoj verziji postanka svijeta živio je na Damavandu i pripisuje mu se osnivanje grada podno planine. Mitološki strijelac Araš koji je požrtvovno izgubio život prilikom razgraničenja Irana i Turana, odapeo je graničnu strijelu s iste planine. Ova se legenda slavi i dan danas tijekom godišnjeg iranskog festivala Tiregana. Damavand je također i mjesto na kojem Frejdun zarobljava zmaja Zahaka, odnosno rodno mjesto legendarnog kralja Manučera.
Raj je bio vrlo značajan grad tijekom medijskog i ahemenidskog razdoblja iranske povijesti. Nalazio se na važnom putu koji je povezivao Ekbatanu (Hamadan) na zapadu i Tus (pokraj Mašhada) na istoku, a preko grada prolazile su sve karavane koje su spajale zapadni Iran i Mezopotamiju s Margijanom odnosno Kinom na sjeveroistoku, te Arijom i Arahozijom odnosno Indijom na jugoistoku. Osim toga, grad je putovima uz rubne dijelove pustinje Dašt-e Kavir bio povezan i s Parsom na jugu, dok su ga tri planinska puta preko Alborza povezivala i s Kaspijskm jezerom na sjeveru. 
Poznato je da je Raj bio zoroastrijsko središte Medijskog Carstva, a o religijskoj važnosti svjedoče i putopisi arapskog zemljopisca Jakuta koji gotovo 2000 godina kasnije spominje da je grad bio sjedištem zoroastrijskih svećenika Maga. Raj se također spominje i u ahemenidskim epigrafskim natpisima perzijskog vladara Darija Velikog u Behistunu koji navode kako je Darije 521. pr. Kr. poslao vojsku iz Raja da pomogne ocu Histaspu u pobjedi protiv pobunjenika u istočnoj satrapiji Partiji. Oko dva stoljeća kasnije kroz Raj se pred Aleksandrom povlači posljednji ahemenidski vladar Darije III. Kodoman, a helenistički povjesničar Duris sa Samosa spominje razoran potres koji je istovremeno pogodio grad i okolicu. Grad je obnovljen nedugo kasnije u vrijeme seleukidskog vladara Seleuka I. Nikatora i kratko je bio poznat pod imenom Europos, a u partskom razdoblju nosio je ime Arsakija i bio je proljetnom prijestolnicom partskih vladara. Prema zemljopiscu Izidoru iz Haraksa, grad je bio najsnažnijom utvrdom u čitavoj Mediji. Raj se spominje i u starozavjetnim biblijskim knjigama o Tobiji i Juditi što svjedoči da su Židovi možda naseljavali grad u 7. stoljeću pr. Kr.Tijekom sasanidskog razdoblja, Raj je bio prijestolnicom iranske plemićke obitelji Mihran iz koje potječe Bahram Čobin, general i uzurpator sasanidskog prijestolja koncem 6. stoljeća. Posljednji sasanidski vladar Jezdegerd III. iz Raja je 641. godine izdao njegov posljednji proglas narodu prije povlačenja u Horasan, a grad je ostao u rukama Čobinovog unuka Sijavahša koji je vodio neuspješnu obranu protiv arapske invazije. Grad je prilikom opsade srušen zbog odmazde, no novi namjesnik Faruhan dao ga je obnoviti nedugo kasnije. Žensko svetište Bibi Šahrbanu u ogranku modernog Teherana povezuje se s Jezdegerdovom kćeri koja je prema tradiciji postala supruga Huseina ibn Alija, trećeg šijitskog imama. Postoji i vjerojatnost da je svetište u starom vijeku bilo posvećeno zoroastrijskoj božici Anahiti, te da je nakon dolaska islama samo promijenilo funkciju.
U početnim stoljećima islamskog razdoblja iranske povijesti Raj je bio poprištem brojnih sukoba između lokalnih Perzijanaca i arapskog kalifata. Vjerojatno najpoznatija ličnost iz ovog razdoblja je Harun al-Rašid, abasidski kalif rođen 763. u Raju, čiji se raskošni dvor dovodi u vezu s poznatim pričama iz „Tisuću i jedne noći”. Kasnije su u njemu ratovale i lokalne iranske dinastije, a potom Iranci protiv nadolazećih turkijskih Oguza čija je provala na Iransku visoravan rezultirala osnivanjem dinastije Seldžuka. Najznačajniji seldžučki vladar Togrul odabrao je Raj za svoju prijestolnicu, a nakon njegove smrti u čast mu je podignut 20-metarski toranj koji je očuvan do današnjeg dana.
Istovremeno, oko šest kilometara sjeverno od Raja, središte današnjeg Teherana razvijalo se kao malo seosko naselje čije se gospodarstvo temeljilo na poljoprivredi. Uzgoj voća i povrća u brojnim vrtovima bio je moguć zahvaljujući sofisticiranom sustavu kanata kao i potocima koji su se slijevali s Alborza i navodnjavali obližnje ravnice, a trgovina je cvala zahvaljujući blizini Rajske utvrde odnosno strateškom položaju na Putu svile. Povjesničari za ovo razdoblje teheranske povijesti koriste i izraz „naseljeni vrt”.
Teheran se kao naselje prvi put spominje u tekstovima iz ranog 12. stoljeća, iako je sigurno da je pod tim imenom postojao stoljećima ranije. Naime, bagdadski povjesničar Al-Katib al-Bagdadi u svojim zapisima spominje da je 874. ili 884. godine u palestinskom gradu Askalānu umro znanstvenik pod imenom Ḥammād al-Ṭehrāni al-Rāzi čije prezime jasno implicira toponimsko podrijetlo. Najstariji zapis u kojem je Teheran zabilježen kao naselje jest Farsname („Knjiga o Perziji”), djelo iranskog znanstvenika Ibn Balhija iz Horasana pisano između 1108. i 1116. godine koje spominje izvrsnu kakvoću teheranskog mogranja.
Detaljniji opisi Teherana pojavljuju se početkom 13. stoljeća u zapisima brojnih prolaznika na Putu svile. Najznačajniji među tim putopiscima bio je arapski zemljopisac Jakut al-Hamavi koji nije osobno posjetio Teheran, no 1220. godine boravio je u susjednom Raju (osam godina prije mongolske invazije) odakle je prikupljao podatke koji se danas smatraju vrlo vjerodostojnima. Drugi značajni izvor su zapisi perzijskog znanstvenika i zemljopisca Zakarije al-Kazvinija iz 1275. godine koja su u velikoj mjeri prijepis ranijih Jakutovih radova, ali nude i neke nove podatke. Jakut opisuje Teheran kao poveći „gradić-tržnicu” (arap. karijaton kabiraton) koji se sastoji od dvanaest kvartova (arap. maḥala). Kazvini piše da su navedenim kvartovima vladale starješine koji su bili u neprijateljskim odnosima zbog čega se stanovnici nisu usuđivali ući u tuđi kvart. Stanovnici Teherana bili su i u lošim odnosima s lokalnim horezmijskim pokrajinskim namjesnikom zbog njegovog ubiranja visokih poreza. 
Tijekom ovog razdoblja, Teheran je bio poznat po proizvodnji voća i povrća, te trogloditskim naseljima podno planine. Stočarstvo prema starijim izvorima uopće nije ni postojalo, no takvi se zaključci danas smatraju pogrešnom interpretacijom Jakutovih tekstova. Teheran je predstavljao općepoznati primjer razvijenog poljoprivrednog obrasca koji se mogao naći u svakoj oazi odnosno mjestu na Iranskoj visoravni, a temeljio se na kombinaciji korištenja gnojiva, intezivnom kolektivnom radu i navodnjavanju pomoću kanata. Brojni od tih drevnih vodovodnih sustava otkriveni su u 21. stoljeću prilikom prokopavanja suvremenih tunela. Prema jednoj anegdoti koju u 17. stoljeću spominje talijanski putopisac Pietro Della Valle, safavidski šah Abas Veliki jednom se prilikom toliko najeo ukusnog teheranskog voća da mu je pozlilo zbog čega je odlučio ubuduće izbjegavati posjete gradu. Podzemna i polupodzemna naselja znanstvenici pripisuju oštrim zimskim uvjetima na iranskom sjeveru, dok se između ostalog navode i sigurosni razlozi. Iako se naselja takve vrste ne spominju još od safavidskog razdoblja, engleski putopisac Robert Ker Porter tvrdi kako ih je 1818. godine primjetio u siromašnim teheranskim predgrađima. Stanovnici Teherana u ovom su razdoblju nosili negativnu reputaciju i bili su poznati po svadljivosti i tvrdoglavosti, no suvremeni povjesničari to pripisuju animozitetu između islamskih ogranaka: srednjovjekovni autori uglavnom su bili suniti, a teheranski stanovnici još od bujidskog vremena šijiti.
Preobrazba Teherana iz sela odnosno malenog naselja u važan grad uvjetovana je razarajućom mongolskom invazijom iz 1228. godine kada je većina gradova u Iranu pretrpjela katastrofalna oštećenja. Među takvima je bio Raj, ali i sam obližnji Teheran. Hamd-Alah Mostavfi, povjesničar i zemljopisac iz ilhanidskog razdoblja, oko 1340. godine opisuje Teheran „važnim gradićem” (perz. kaṣaba-je moʿtabar) ali istovremeno naglašava da nije bio naseljen kao u ranija vremena. Ono što je poznato jest da je Raj kao utvrđeni grad pretrpio puno veća oštećenja, pa njegove ruševine više nisu bile atraktivne preživjelom stanovništvu koje se ubrzo preselilo u Teheran, ruralno naselje bogato vrtovima i vodom. Tijekom idućih stotinu godina, Teheran je postao značajnim gospodarskim žarištem okolne regije. Ilhanidski tekstovi iz 1284. i 1294. godine oslovljavaju grad kao „Teheran kod Raja” što svjedoči kako je još krajem 13. stoljeća bio u sjeni nekadašnje popularnosti obližnjeg Raja. Mostavfi navodi kako je ilhanidski vladar Gazan-han pokušao obnoviti Raj, no njegov plan se izjalovio pa je naposljetku pokrajinskim sjedištem postao Varamin, gradić smješten 45 km jugoistočno od Teherana i Raja. Varaminska pokrajina sastojala se od četiri okruga među kojima je bio i Teheran, dok je Raj bio u njegovom sastavu.
Ruy Gonzáles de Clavijo, veleposlanik španjolskog kralja Henrika III. Kastiljskog na Timurovom dvoru, vjerojatno je prvi Europljanin koji je posjetio Teheran. Gonzáles de Clavijo u svom putopisu navodi da je posjetio Teheran 6. srpnja 1404. godine, a opisuje ga „velikim gradom” bez fortifikacija koji obiluje svim mogućim proizvodima. U gradu je bila smještena kraljevska palača i dvije znamenite građevine, a u jednoj od njih živio je Timurov nećak. Timuridska palača od ruševina drevnog Raja bila je udaljena dvije španjolske lige (oko 8,5 km) što je približno dva kilometra više od Jakutove procjene dva stoljeća ranije. Unatoč mogućnostima odstupanja u procjenama, razlika ima veliku povijesnu važnost jer na temelju iste suvremeni povjesničari smatraju kako su Timuridi premjestili središte grada prema sjeveru, a taj se trend nastavio i tijekom vladavine sljedećih iranskih dinastija. Precizne granice timuridskog sjedišta u današnjem gradu mogu se lako rekonstruirati zahvaljujući očuvanosti imamzada (šijitskih grobnica-svetišta) i groblja iz tog razdoblja. Jugoistočna međa Teherana bila je otprilike određena kupolom imamzade Sajeda Ismaila, izgrađenom prije 1481. godine o čemu svjedoči zapis na drvenim vratima mauzoleja (ujedno i najstariji očuvani datum u gradu). Sjeverozapadna međa navedenog kotara bila je određena imamzadom Jahje koja se datira prije 1231. godine, a timuridska palača nalazila se još sjeverozapadnije ali u okvirima Teheranske utvrde odnosno na mjestu današnje Golestanske palače. Krajnja jugozapadna točka nalazila se kod imamzade Sajeda Nasr al-Dina koja je izgrađena u 15. stoljeću, a četvrta odnosno jugoistočna točka nalazila se kod Zaidove imamzade iz 1497. godine na kojoj se danas nalazi teheranski bazar. Približna površina timuridskog Teherana iznosila je jedan četvorni kilometar.
Teheran široke urbanističke razmjere počinje poprimati tijekom safavidskog razdoblja, posebno u vrijeme vladavine Tahmaspa I. koji je u gradu dao sagraditi veliki središnji bazar okružen zidinama. Bazar kao glavna tržnica bio je obilježje gospodarskog prestiža starovjekovnih i srednjovjekovnih iranskih gradova, no sudeći prema djelima Gonzálesa de Clavija grad prilikom njegova posjeta 1404. godine nije imao ni zidine ni organizirani bazar već isključivo manje trgovačke ulice. Safavidski bazar tipološki je bio jednostavnog oblika, linearan u formaciji s redovima trgovina poredanih jedni pored drugih, iza kojih se postepeno diže broj skladišta. Sudeći prema kasnijim dokumentima, ovakav se raspored zadržao sve do ranog 19. stoljeća. Prilikom posjete Thomasa Herberta 1627. godine, samo jedan dio bazara bio je natkriven, a engleski putopisac opisuje i potoke s Alborza koji se račvaju u gradu i dijele ga na dva dijela. Grad je bio omeđen jarcima, a zidine su se sastojale od 114 tornjeva što odgovara broju sura u Kuranu. Na osnovi kasnijeg plana grada vidljivo je da se takav tlocrtni raspored zadržao do 1858. godine, a pristupano mu je pomoću četiriju gradskih vrata. Peta gradska vrata na sjeveru utvrde dodana su početkom 18. stoljeća u vrijeme vladavine paštunskih Hotakijaca, što se prema tradiciji tumači kao pokušaj osiguravanja izlaza za bijeg u slučaju gradske pobune.
Safavidski interes za unaprjeđenje Teherana danas se tumači dvjema činjenicama. Prva glasi da je Sajed Hamza, jedan od safavidskih predaka, pokopan u obližnjem Raju pokraj mauzoleja Abdul Azim-šaha. Prema drugoj, sam Teheran imao je dugu šijitsku tradiciju što najbolje potvrđuju brojni vjerski spomenici šijitskog karaktera. Ovi čimbenici sentimentalne su prirode i zasigurno su imali određenu ali ne i presudnu ulogu, jer takva se pripisuje žestokim iransko-osmanlijskim ratovima iz tog vremena što je svakako impliciralo poticajem na što bolju zaštitu fortifikacijama. O ovom svjedoči i činjenica da su Safavidi zbog izloženosti osmanlijskim napadima prijestolnicu prvo premjestili iz Tabriza u Kazvin, a zatim još jugoistočnije u Isfahan. Urbanistički razvoj u Teheranu dovodi se u vezu s ovim promjenama prijestolnica jer je premašivao potrebe stanovništva, pa postoji vrlo velika mogućnost da je sam Teheran trebao postati glavnim gradom. U prilog tome, Xavier de Planhol ističe nerazmjernost površine grada i broja stanovnika odnosno kućanstava: gradske zidine protezale su se oko osam kilometara što podrazumijeva površinu od oko 4,5 km2, a broj stanovnika kretao se između 15 i 20 tisuća sudeći prema Herbertovim zapisima koji spominju 3000 kuća 1627. godine. Zahvaljujući Tahmaspovim fortifikacijama, grad je mogao primiti barem 100.000 ljudi pa nije bilo potrebe za daljnjim urbanističkim širenjem sve do 19. stoljeća kada je Teheran dosegnuo tu brojku. Europske putopise iz Teherana, u kojima se ističe veličina grada, suvremeni povjesničari tumače upravo ovim nerazmjerom urbano-populacijskog odnosa i smatraju da su putopisci kao Pietro Della Valle precjenjivali njegovu važnost. Vodeći iranski gradovi u to vrijeme bili su Isfahan, Kašan i Tabriz, dok je Teheran safavidskoj dinastiji desetljećima služio prvenstveno kao vojna utvrda. Safavidi ovdje nisu izgradili velike džamije i druge prestižne građevine kao u Isfahanu, a u prilog tome idu i djela francuskog putopisca Jean Chardina koji Teheran krajem 17. stoljeća naziva „malenim gradićem”. Ipak, u gradu je bio izgrađen veliki čaharbag (perzijski vrt), a u vrijeme vladavine iranskog šaha Sulejmana I. Teheran je dobio i carsko tajništvo (perz. divān-ḵāna) u kojem su se 1720. godine sastali šah Sultan Husain i osmanski veleposlanik Ahmeda III.. Grad je stradao 1720-ih godina prilikom invazije hotakijske dinastije na zapad Iranske visoravni.
Teheran je nastavio biti relativno malenim gradom ali ujedno velikom vojarnom i tijekom razdoblja zandijske dinastije koji vladaju iz Širaza u Farsu. Između 1755. i 1759. godine zandijski vladar Karim-han planira premještanje glavnog grada u Teheran i daje sagraditi brojne zgrade unutar carske četvrti među kojima je i popularno odmorište tvz. „Karim-hanov kutak”. Ova teheranska četvrt ubrzo počinje poprimati sva obilježja tipične iranske carske prijestolnice, no nakon Karimove smrti zemlja tone u građanski rat između njegovih sinova koji nastavljaju vladati iz Širaza i sve moćnije dinastije Kadžara iz sjeverozapadnog iranskog grada Tabriza. Teheran se našao u žarištu sukoba između prozandijskog namjesnika Kafur-hana i pobunjenog Muhamed-hana Kadžara koji 1785. godine ostvaruje prevlast i osniva novu, kadžarsku dinastiju. Muhamed-han pobjedonosno ulazi u Teheran 12. ožujka 1786. godine i proglašava grad svojom novom prijestolnicom. Razlozi kadžarskog premještanja prijestolnice iz Tabriza u Teheran tumače se osmanlijskom i ruskom opasnošću, a Teheran je predstavljao savršenu stratešku točku između spomenutih iranskih neprijatelja na sjeverozapadu kao i Turkmena na sjeveroistoku zemlje, a uživao je i povlašten zemljopisni položaj budući da su mu gravitirala sva gospodarska središta s Iranske visoravni. Još krajem 18. stoljeća grad se veličinom nije previše promijenio od safavidskog vremena, pa tako 1797. godine francuski entomolog i putopisac Guillaume-Antoine Olivier opisuje Teheran kao grad od 15.000 stanovnika i 3000 vojnika na površini od 7,5 km2 od čega polovicu čine građevine dok ostatak zauzimaju vrtovi, voćnjaci i parkovi.
Značajni urbanistički razvoj Teherana kao metropole započinje u ranom 19. stoljeću pod vodstvom vladara Fateha Ali-šaha (1797. – 1834.) koji nadograđuje i uljepšava teheransku carsku utvrdu podizanjem „Tornjeva vjetra” (perz. Emarat-e Badgir) i „Mramornog prijestolja” (perz. Taht-e Marmar). Također, u okvirima bazara sagrađena je i „Šahova džamija” (perz. Masjed-e šah), a započeta je i izgradnja zdanja Negar Hane i Lalezar koji nisu dovršeni do njegove smrti 1834. godine. Zadnjih dvadesetak godina njegovog života obilježio je i snažan priljev iranskog stanovništva u Teheran iz svih dijelova zemlje. Njegov sin Muhamed-šah (1834. – 1848.) nastavio je doprinositi Teheranu novim graditeljskim zdanjima poput imamzade i džamije, a ostao je upamćen i kao prvi iranski vladar koji je počeo širiti grad izvan njegovih zidina. To se prvenstveno odnosi na sjeverni Teheran gdje su izgrađene nove carske palače. Godine 1868. u teheranskim gradskim zidinama živjelo je 155.736 stanovnika. Najveći preobražaj Teheran doživljava za vrijeme vladavine Nasrudin-šaha (1848. – 1896.) koji uništava stare gradske zidine na uštrb novih, proširenih fortifikacija. One se u opsegu protežu 19,2 km i imaju oblik nepravilnog oktagona, a gradu se prilazi kroz dvanaest monumentalnih i jednoliko raspoređenih gradskih vrata ukrašenih keramikom. Nasrudin-šah naredio je i adaptacije brojnih teheranskih zgrada kao i izgradnju novih kanata za opskrbu vodom, a upamćen je i po rušenju starijih četvrti zbog izgradnje prometne mreže širokih gradskih ulica i avenija što se dovodi u neposrednu vezu s francuskim urbanistom Haussmannom koji je istovremeno vodio identičan program obnove u Parizu. Jedna od najvećih građevina iz Nasrudin-šahovog vremena bila je velika oružarnica (perz. Tuphāne) dimenzija 275 x 137 m. Zadnjih godina njegove vladavine odnosno koncem 19. stoljeća Teheran se prostirao na površini od 18.25 km2 s bazarom kao središtem grada u čijoj su se neposrednoj blizini nalazile carska palača i zgrada suda. Početkom 20. stoljeća u gradu je živjelo oko 250.000 ljudi, uglavnom izvan gradskih zidina.
Početak 20. stoljeća obilježila je Iranska ustavna revolucija iz 1906. godine koja je 19 godina kasnije rezultirala preobrazbom Irana iz apsolutne u ustavnu monarhiju. Iste godine vlast preuzima Reza-šah čime kadžarska dinastija nestaje sa svjetske političke pozornice, i započinje razdoblje vladavine dinastije Pahlavi koja se održala sve do 1979. godine. Prilikom dolaska Reza-šaha na vlast, država postaje ključni igrač u teheranskoj arhitekturi i urbanizmu čiji je cilj bio opsežni program modernizacije odnosno stvaranja suvremene prijestolnice 20. stoljeća. Gradske zidine Nasrudin-šaha su velikim dijelom srušene 1932. godine, čime se otvorio prostor za izgradnju još većih ulica i bulevara koji su središte grada trebali povezivati s novim prigradskim naseljima. Od ukupno dvanaest gradskih vrata iz kadžarske utvrde, danas su sačuvana samo jedna.
Godine 1930. Reza-šah raspisuje niz natječaja i poziva brojne iranske i strane arhitekte da sudjeluju u modernizaciji grada. Ruski arhitekt Nikolaj Markov projektirao je Višu školu Alborz, Glavni poštanski ured i zgradu telekomunikacija, francuski arhitekt André Godard projektirao je Iranski nacionalni muzej, dok su modernističke zgrade Teheranskog sveučilišta projektirali Francuzi Roland Dubrulle i Maxime Siroux, Švicarac Alexandre Moser i Iranac Mohsen Faruki. Potonji arhitekt smatra se ocem iranske modernističke arhitekture, a poznat je i po projektiranju Banke Meli. Vartan Avanessian projektirao je Apartmansko naselje „Reza-šah” i školu za siročad, a između ostalog izgrađene su i nove zgrade Iranske policije, Ministarstva vanjskih poslova, Teheranskog kolodvora, itd. Grad se ubrzo proširio na 46 km2 odnosno šest puta veću površinu nego u vrijeme vladavine Fateha Ali-šaha stotinu godina ranije.
Početkom Drugog svjetskog rata Iran pokušava zadržati neutralnost, no pod vojno-političkim pritiskom Saveznika potpisuje ugovor o savezu sa SSSR-om i Velikom Britanijom kojim je određeno će postati koridor za prijevoz američkog oružja u Sovjetski savez, a britanske i sovjetske postrojbe će se povući iz Teherana i Irana u roku od šest mjeseca nakon što rat bude okončan. Iranski monarh Reza-šah bio je prisiljen abdicirati u korist vlastitog sina M. Reze Pahlavija. Od 28. studenog do 1. prosinca 1943. godine u sovjetskom veleposlanstvu u Teheranu održana je važna konferencija na kojoj su sudjelovali britanski premijer Winston Churchill, američki predsjednik Franklin Delano Roosevelt i generalni sekretar Komunističke partije Sovjetskog saveza Josif Staljin zajedno s najvišim vojnim i političkim suradnicima. U Teheranu se između ostalog krojila i sudbina Hrvatske budući da su saveznici raspravljali o pomoći narodnooslobodilačkoj borbi u Jugoslaviji. S druge strane, Iranu je zajamčena nezavisnost i teritorijalni integritet nakon svršetka rata. Sovjetsko nepopuštanje da se povuku iz iranskog Azarbajdžana 1946. godine dovelo je do jačanja američko-britanskog utjecaja u Iranu što će sedam godina kasnije rezultirati vojnim pučem u Teheranu čime je M. Reza Pahlavi postao vladar s apsolutnim ovlastima.
M. Reza Pahlavi svoj politički autoritet pokušava ostvariti i kroz modernizaciju Teherana što posebno dolazi do izražaja nakon 1960. godine. Kraljevska obitelj 1966. godine seli se iz središta grada u sjevernu četvrt Niavaran gdje se prema projektima iranskog arhitekta Mohsena Farukija grade nove palače i druge popratne građevine, a tamošnje stanovništvo premješta se u druge gradske četvrti. Istovremeno, Raj i Šemiran po prvi puta u povijesti službeno postaju administrativnim kotarima Teherana. Prvi urbanistički plan grada definiran je 1969. godine, a pogoduje širenju razvoja grada prema osi istok-zapad što je bio nov pristup nakon stoljeća širenja po osi sjever-jug. Prema zapadu se grade nova golema stambena naselja poput „Zapadnog grada” (perz. Šahrak-e garba), a industrijske zone lociraju se još zapadnije prema obližnjem velegradu Karadžu. Svi važni administrativni i gospodarski objekti grade se van stare gradske jezgre, a izgrađena je i suvremena mreža gradskih autocesta po uzoru na Los Angeles.
Početkom 1970-ih godina kada zbog Jomkipurskog rata izbija energetski sukob između arapskog i zapadnog svijeta, cijene nafte dosežu vrhunac što se neposredno odražava i na veliki uzlet iranskog gospodarstva, a time i na sam daljnji urbanistički razvoj Teherana. Novi projekti nastaju brzim tempom pa se grade prostrane stambene četvrti poput Ekbatana (221 ha), podzemna željeznica, autoceste, itd. Ambicije iranskog monarha rastu i dalje pa 1975. godine planira projekt ultra-modernog kraljevskog naselja od 554 ha poznatog po imenu „Kraljevski grad Pahlavi” (perz. Šahestan Pahlavi) koji je trebao postati simbolom njegove moći, no projekt neslavno propada zbog gospodarske krize (1978.) i Iranske revolucije (1979.).
Godine 1977. iranska vlada odlučuje se na odustajanje od urbanističkog plana iz 1969. s obzirom da tempo razvoja nije mogao pratiti u korak golemi priljev stanovništva iz svih dijelova Irana. Početkom sljedeće godine izbija opća revolucija i Teheran zahvaćaju valovi masovnih prosvjeda protiv vladajuće monarhije, a zbog otvorene američke potpore M. Rezi Pahlaviju prosvjednici 4. studenog 1979. zauzimaju američko veleposlanstvo u Teheranu čime nastupa iranska talačka kriza. Zbog nje Jimmy Carter gubi drugi predsjednički mandat, a pedesetak zatočenika pušteni su nekoliko minuta poslije njegovog odstupanja s vlasti, nakon puna 444 dana. Iranska organizacija odgovorna za zauzimanje nedugo kasnije objavila je na desetke američkih strogo povjerljivih dokumenata koji su duboko potresli ugled CIA-e. Američko veleposlanstvo u Teheranu od tada je zatvoreno, a Iran i Sjedinjene Države diplomatske kontakte održavaju preko misija u Švicarskoj. Revolucija je završila progonom Pahlavija iz Irana, a milijuni na ulicama dočekali su povratak Homeinija u teheransku zračnu luku.
Do 1975. ili 1980. godine Teheran nije imao predgrađa u prvom smislu riječi već isključivo satelitski grad Karadž i prsten malenih seoskih naselja. Većina doseljenika između 1955. i 1970. godine bila je nagomilana u zgradama izvan središta, posebno na jugu grada. Prema društvenom trendu započetom još u 19. stoljeću, siromašniji slojevi društva naseljavali su južne rubove Teherana, imućni građani sjever, a srednja klasa podjednako istok i zapad grada. Na potezu između Teherana i Karadža zahvaljujući autocestama razvijalo se industrijsko područje što je za nekoliko godina rezultiralo gradnjom brojnih satelitskih naselja uz navedene zone. Godine 1970. Teheran se preobražava u kompaktan grad i njegovim jasnim granicama postaju planina Alborz na sjeveru i polupustinjski ogranci Dašt-e Kavira na jugu. Nakon naglog povećanja cijena naftnih derivata odnosno uzleta iranskog gospodarstva iz sredine 1970-ih, brojni stanovnici iz iranskih pokrajina poput Azarbajdžana i Kurdistana odlaze u Teheran kao jeftina radna snaga, no zbog visokih cijena stambenih objekata naseljavaju se uglavnom po selima na južnoj periferiji grada, odnosno izvan njegovih administrativnih granica. U pokušaju da regulira različitost zakona u građevinskim dozvolama i neplansku gradnju, administrativne granice Teherana iz godine u godine postajale su sve šire. Stručnjaci tvrde da je i sama Iranska revolucija bila rezultat niza akumuliranih incidenata među konzervativnim šijitskim stanovništvom naseljenim u južnom Teheranu. Tijekom 1980-ih godina, spomenuta prigradska sela postaju razvijena gradska naselja u kojima živi i po 200.000 stanovnika.
Do 1986. godine, uprava u „Velikom Teheranu” nedosljedna je jer ne postoje administrativne i financijske strukture što stvara poteškoće u odnosima teheranskog gradonačelnika i okolice, no od navedene godine organizacija šireg gradskog područja se mijenja pa slika postaje neusporedivo boljom. Središnja gradska uprava organizira podjelu grada na naselja s nekoliko desetaka tisuća ljudi, a iranska vlada počinje financirati planiranu stambenu gradnju i po pedesetak kilometara od središta Teherana. U cilju da se ograniči priljev migranata, vlasti također zabranjuju gradnju tvornica u užim granicama grada što je bitno utjecalo na raspodjelu stanovništva odnosno čime Teheran konačno dobiva predgrađa u pravom smislu riječi. Međutim, nova predgrađa infrastruktrom nisu bila dovoljno razvijena, a njihova opsežna rekonstrukcija započela je 2000-ih godina. Na demografsku strukturu grada 1980-ih godina najviše su utjecali priljev stanovništva iz zapadnih područja zahvaćenih Iransko-iračkim ratom (1980. – 1988.) odnosno golem prirodni priraštaj koji se stabilizirao početkom 1990-ih. Međutim, zadnja godina spomenutog rata obilježena je tzv. „ratom gradova” u kojem su Iranci bombardirali Bagdad, a irački diktator Saddam Hussein u razdoblju od šest tjedana dao je ispaliti 190 balističkih raketa na Teheran. Iako su žrtve i šteta u gradu bile minimalne, raketiranje je izazvalo osjetan strah u gradu pa ga je privremeno napustilo oko 30% stanovništva, uglavnom prema gradovima na sjeveru. Kontinuirani ali ujedno stabilizirani rast grada nastavo se i tijekom 1990-ih godina, a sredinom 2000-ih njegovo spajanje sa susjednim velegradom Karadžom i drugim prigradskim naseljima stvorilo je anglomeraciju s više od deset milijuna stanovnika čime se pretvara u prvi megalopolis Irana.
Središte Teherana i veći dio grada smješteni su u nizinama koje se od planine Alborz stepenasto spuštaju prema jugu pod nagibom od približno 13%, dok su ostali dijelovi grada smješteni pod obroncima planina na sjeveru i jugoistoku. Prosječna nadmorska visina u gradu je oko 1200 m, ali može značajno varirati ovisno o dijelovima grada po različitoj zemljopisnoj širini. Primjerice, stariji dijelovi grada poput Teheranske citadele u središtu i starovjekovnog Raja na jugu grada nalaze se na oko 1100 m nadmorske visine, dok se noviji dijelovi na sjeveru poput Trga Tadžiriš i uspinjače u Darbandu nalaze na 1612 odnosno 1805 m. Najveći ekstremi su Zračna luka Imam Homeini na krajnjem jugu koja se nalazi na 1007 m, odnosno skijalište na vrhu Točala sa 3933 m nadmorske visine što čini ukupnu visinsku razliku od gotovo 3000 metara.
Osnivanje grada u početku je bio ograničeno na dvije zone koje imaju ravničarska obilježja: gornja se sastoji od propusnog šljunka, a donja odnosno južna od vodonepropusnih aluvijalnih naslaga. Ove dvije vrsta tla rezultat su prijelaza pustinje Dašt-e Kavir i njenih podzemnih ploča prema planini Alborz što se očituje u njihovom izbijanju na površinu u sjevernim dijelovima grada. Navedeni geološki čimbenici otežavaju izgradnju drenažnih sustava kao i građevinskih objekata općenito. Tlo gornjih dijelova grada podno Alborza sastoji se od sedimentnih nizova koji datiraju od gornjeg devona do oligocena, a dominira jurski vapnenac preko granitne jezgre što područje čini stabilnim za izgradnju.
Grad u užem smislu nije bogat vodenim resursima i osim manjih potoka koji se slijevaju s Alborza ne postoje veće vodene mase poput rijeka ili jezera, a grad ne obiluje ni podzemnim vodama. Međutim, u neposrednoj blizini grada nalaze se tri značajne rijeke - Karadž (40 km zapadno), Džadž-Rud (30 km istočno) i Haraz (40 km istočno) na kojima su podignute brane čime su dobivena tri velika vodospremnika (Amir Kabir, Latjan i Lar) koja opskrbljuju grad i širu okolicu. Oko 50 km istočno od grada nalazi se i najviši iranski planinski vrh Damavand (5621 m) na kojem se snijeg zadržava do srpnja, a ostali vrhovi uključuju Palangardan (4375 m), Čapakrov (4318 m) i Naz (4108 m). Grad i njegova predgrađa 2001. godine zauzimala su površinu od približno 86.500 ha.
Klima u Teheranu je polusuha (stepska) i kontinentalna, te se klasificira oznakom BSk po Köppenovoj klasifikaciji. Na klimu u gradu najviše utječe njegov zemljopisni položaj odnosno zaštićenost planinama Alborza na sjeveru i izloženost pustinji Dašt-e Kavir na jugoistoku. Planine na sjeveru spriječavaju dotok kišnih oblaka s Kaspijskog jezera, dok s pustinjskih područja pristižu vjetrovi koji donose topli zrak i prašinu. Treći važni čimbenik koji utječe na teheransku klimu su ciklone koje pristižu sa zapada i donose hladan i vlažan zrak.
Općenito, klima u gradu se može opisati blagom u proljeće i na jesen, vrućom i suhom na ljeto, te hladnom tijekom zime. S obzirom na nejednoliki razmještaj teheranskih gradskih naselja na području koje se proteže desecima kilometara i na razlike u nadmorskim visinama do 900 m, klima i temperature mogu se bitno razlikovati pa sjeverne planinske četvrti mogu biti znatno hladnije od onih na južnim nizinama. Ljeta su vruća i s izrazito malo padalina, no relativna vlažnost je općenito niska pa su noći hladne. Većina padalina nastupa tijekom kasne jeseni i početka proljeća, no njihova ukupna količina je mala i iznosi svega 232,8 mm godišnje. Najtopliji mjesec u godini jest srpanj čija je prosječna temperatura 30,2°C (srednji minimum 23,9°C, apsolutni maksimum 43°C), dok je najhladniji mjesec siječanj s prosječnom temperaturom od 3,7°C (srednji maksimum 7,9°C, apsolutni minimum –15°C). Prosječna srednja dnevna temperatura u Teheranu prema podacima Iranske meteorološke organizacije je 17,3°C.
Iako u odnosu na ostale iranske gradove Teheran uživa relativno umjereniju klimu, vremenski uvjeti mogu biti nepredvidljivo neprijatni. Primjerice, najviša izmjerena temperatura u gradu je 43°C, a najniža -15°C što čini temperaturnu razliku od čak 58°C. Početkom siječnja 2008. godine, nakon niza godina s vrlo malo snijega, grad je pogodila velika mećava i grad je bio prekriven debelim slojem snijega i leda zbog čega je na dva dana proglašeno izvanredno stanje. Broj sunčanih sati u Teheranu je prosječno 3066 godišnje, od čega najviše u srpnju (366,4) odnosno najmanje u prosincu (141,2). Srednja relativna vlažnost zraka u gradu iznosi 40%, a u nekim dijelovima grada poput Šemirana i do 46%. Prevladavajući vjetar u gradu puše iz smjera zapada i to prosječnom brzinom od 5,5 čvorova, dok su najjači zabilježeni udari vjetra snage 25 čvorova i to uglavnom u travnju, svibnju i listopadu. Tijekom noći izražen je hladni povjetarac sa sjevera odnosno planina Alborza.
Najveći ekološki problem s kojim se Teheran suočava na prijelazu iz 20. u 21. stoljeće jest zagađenje zraka, što je uvjetovano gospodarskim, demografskim i zemljopisnim čimbenicima. Grad je okružen brojnim industrijskim zonama na rubnim dijelovima, dok u njegovim užim granicama dnevno prometuje oko 3,5 milijuna automobila. Također, s obzirom da je na sjeveru zaštićen Alborzom koji spriječava dotok vlažnog zraka s Kaspijskog jezera, količina kiše i utjecaj vjetra je minimalan što otežava raščišćavanje smoga. Prema nekim procjenama, grad ima trostruko više stanovnika od potrebne granice za potpuno zadovoljavanje ekoloških standarda. Vladine mjere koje kojima se nastoji ublažiti ovaj ekološki problem uključuju poticaje za prilagođavanje motornih vozila na komprimirani prirodni plin, proizvodnju suvremenih vozila koji zadovoljavaju ekološke standarde, ograničavanje prometa kontroliranom potrošnjom benzina i uvođenjem posebnih prometnih zona, te redovnim korištenjem zrakoplova kao prskalica vode u zraku.
S obzirom da se nalazi ispod gorja Alborza koje je kao i Zagros rezultat sudaranja arapske i euroazijske litosferne ploče, Teheranu prema seizmološkim studijama prijeti velika opasnost od potresa koji se na tom području pojavljuju u ciklusima od oko 150 godina. S obzirom da je područje uživa relativnu sezmički mir više od 175 godina, stručnjaci smatraju da postoji velika vjerojanost da grad u bližoj budućnosti pogodi potres velikih razmjera. Na širem gradskom području po osi istok-zapad protežu se tri glavne rasjedne zone: sjeverni „Mošin rasjed” prolazi ispod Alborza koji je slabo naseljen, središnji „Teheranski rasjed” nalazi se u gornjem gradu koji je kvalitetno izgrađen, te „Rajski rasjed” na krajnjem jugu. Najugroženija gradska područja ova potonja na jugu gdje postoje veliki nizovi četverokatnica građenih tijekom velike urbanizacije iz 1970-ih godina. Prema istraživanju provedenom 2000. godine, potencijalni potres od Mw=7,2 može izazvati između 120.000 i 380.000 smrtnih slučajeva. Iranska vlada ozbiljno je pristupila ovim predviđanjima pa je 2005. objavljen plan o restauraciji 200.000 ruralnih objekata godišnje, a 2010. godine u parlamentu se raspravljalo i o premještanju glavnog grada u Isfahan, Šahrud ili Semnan. Iste godine iranski predsjednik Mahmud Ahmadinežad izjavio je kako Teheran ima pet milijuna stanovnika više od potrebne granice za zadovoljavanje maksimalnih sigurosnih standarda, a vrh iranske vojske objavio je da je započeto premještanje svih grana vojne industrije izvan Teherana.
U Teheranu prema službenim izvorima iz 2006. živi nešto više od sedam milijuna ljudi odnosno oko 10% stanovništva Irana. Grad je prvenstveno naseljen iranskim narodima od kojih se većina izjašnjavaju kao Perzijanci, a slijede ih Azari, Kurdi, Beludži, Mazanderani, Gilaki, Tališi i drugi. Neiranske etničke manjine u gradu obuhvaćaju Armence, Ajsore, Turkmene, Židove i Arape. Do 19. stoljeća većina teheranskog stanovništva bili su etnički Mazanderani, a kohezija vodećeg perzijskog s ostalim iranskim jezicima dovela je do nastanka novog, tzv. „teheranskog narječja” perzijskog jezika. Prema studiji koju je 2010. godine po gradskim četvrtima odnosno među raznim socio-ekonomskim klasama provelo Teheransko sveučilište, 63% stanovništva grada rođeno je u Teheranu, 98% poznaje perzijski jezik, 67% identificira se Perzijancima, a 13% njih govori nekim europskim jezikom. Prema podacima Iranskog statističkog zavoda iz 2006. godine, u Teheranskoj pokrajini sklopljeno je najviše brakova u odnosu na ostale iranske pokrajine (114.900 ili 14,8%), ali ujedno i najveći registrirani broj rastava (24.667 ili 26,2%) od čega 96% otpada na urbana područja odnosno teheransku anglomeraciju.
Dobno-spolna piramida teheranskog stanovništva (2006.)Izvor: Statistical Centre of Iran
U ranom srednjem vijeku Teheran je bio malo selo koje je imalo od nekoliko stotina do nekoliko tisuća ljudi. Najranije procjene broja stanovnika Teherana spominju se u europskim putopisima: Sir Thomas Herbert u 1627. godini procjenjuje da se stanovništvo kretalo između 15 i 20 tisuća, a 1797. odnosno oko stoljeće i pol kasnije entomolog Guillaume-Antoine Olivier spominje identične brojke od 15.000 stanovnika i 3000 vojnika. Krajem 19. stoljeća u vrijeme kadžarske dinastije Teheran je kao glavni grad imao oko 160.000 ljudi, a početkom vladavine Reza-šaha kasnim 1920-ih premašuje brojku od 250.000. Sredinom 20. stoljeća dosegnut je milijun, a prvi službeni popis stanovništva proveden je 1956. godine i prema njemu grad je imao 1,512.082 stanovnika. Najveći prirast stanovništva zabilježen je između 1932. i 1956. kada se stanovništvo ušesterostručilo, a sljedećih se desetljeća povećavalo prosječno 5% godišnje. Prirast je 1960-ih i 1970-ih bio u kontinuiranom padu, no početkom 1980-ih na osobni Homeinijev poticaj doživljava opću demografsku eksploziju koja se počinje stabilizirati od 1990. nakon brojnih vladinih mjera i poticaja za planiranje obitelji odnosno kontrolu rađanja. Prirast je 2000. godine pao na 1,1% što je razmjerno zapadnjačkim gradovima i označava kraj iranske demografska tranzicija. Posljednji popis iz 2006. godine govori o 7,088.287 stanovnika, a prema najnovijim neslužbenim procjenama iz 2011. Teheran ima više od osam milijuna ljudi, a njegova anglomeracija oko 12 milijuna.
Na demografsku, društvenu i kulturnu sliku Teherana bitno utječu migracije koje su učestale zbog turbulentnih gospodarskih, obrazovnih, te unutrašnjih i vanjskih političkih događaja krajem 20. odnosno početkom 21. stoljeća. Prvi valovi useljavanja zapljusnuli su Teheran 1960-ih i 1970-ih prilikom gospodarskog uzleta odnosno snažne urbanizacije. Za vrijeme iranske revolucije (1978. – 1979.) na kratko vrijeme nastupa obrnut trend jer se na tisuće obitelji usko povezanih s političkom strukturom propalog Pahlavijevog režima iseljava u Zapadni svijet, većinom u Sjedinjene Države, Francusku, Kanadu i Švedsku. Godinu dana kasnije izbija Iransko-irački rat (1980. – 1988.) čime započinje drugi val masovnog useljavanja u Teheran, prvenstveno iz zapadnih pokrajina pogođenih ratom poput Huzestana i Kurdistana. Posljednje tri godine rata ponovo nastupa razdoblje (uglavnom privremenog) iseljavanja s obzirom da je Teheran bio metom Saddamovih zračnih i balističkih napada. Daljnji oružani sukobi u iranskom susjedstvu poput afganistanskih građanskih ratova (1978. – 1996.), Zaljevskog rata (1990. – 1991.) i Saddamovog gušenja šijitskog ustanka (1991.), invazije na Afganistan i Drugog zaljevskog rata (2003. – 2010.) rezultirali su priljevom pet milijuna izbjeglica u Iran od čega je 30% njih naselilo Teheran. Većina izbjeglica sa zapada su irački šijiti i Kurdi, a s istoka afganistanski Tadžici i Hazare kojima je perzijski materinji jezik. Tijekom 2000-ih godina, kao rezultat snažnog razvoja iranskog visokog školstva i demografske eksplozije iz 1980-ih, u grad se doseljavaju stotine tisuća mladih Iranaca koji upisuju teheranska sveučilišta i nerijetko ostaju živjeti u gradu. U grad je također izražen i fenomen tzv. „dnevne migracije” jer 1,5-2 milijuna ljudi iz okolnih naselja diljem pokrajine dolaze na posao u Teheran. Prema podacima iranskog statističkog zavoda, Teheransku pokrajinu između 1986. i 1996. godine naselilo je 2,052.566 tuzemnih useljenika.
Većinska religija u Teheranu je šijitski islam kojem pripada 96% stanovništva, uglavnom iranskog etničkog podrijetla ali i Azara. Sunitski muslimani druga su najzastupljenija vjerska zajednica, a sastoje se većinom od beludžijskog, arapskog, paštunskog i turkmenskog stanovništva. Kršćanstvo je najzastupljenije nakon dvaju ogranaka islama, a najvećim dijelom sastoji se od armenskog i asirskog stanovništva koji su prisutni u Iranu tisućama godina. Osim dominantne Armenske apostolske Crkve i Asirske Crkve istoka, u gradu djeluju i Rimokatolička i Kaldejska katolička Crkva, Iranska protestantska Crkva (perz. Džamat-e Rabani; „Božji zbor”), Armenska evangelistička i bratska Crkva, Ruska i Gruzijska pravoslavna Crkva, te prezbiterijanske zajednice. Na gradskom području djeluje stotinjak crkava od čega su 42 armenske. Armenci kao najveća kršćanska manjina imaju i brojne kulturne centre, škole, knjižnice i športske komplekse. Treća najzastupljenija religija je zoroastrizam koji je povijesno bio vodeća iranska religija od 2. tisućljeća pr. Kr. do srednjeg vijeka, a četvrta su Židovi čija se povijest na području Teherana proteže oko 2700 godina. U Teheranu se nalazi nekoliko zoroastrijskih hramova odnosno „Oltara vatre” i ukupno 28 sinagoga. Prema službenim statistikama iz 2006. godine, vjerske manjine u Teheranskoj pokrajini broje 56.076 kršćana, 9867 zoroastrijanaca i 5040 Židova.
U širem smislu, grad Teheran smješten je u istoimenoj Teheranskoj pokrajini (perz. ostān) koja predstavlja jedinicu prvog stupnja administrativne podjele Irana, a pokrajine se dalje dijele na okruge (perz. šaherestān) kojih u teheranskoj pokrajini postoji 14 među kojima je i Teheranski okrug. U užem smislu, grad Teheran podjeljen je na 22 kotara koji se dalje dijele na ukupno 112 gradskih četvrti. Ova uža podjela nije strogo ograničena granicama teheranskog okruga, pa se tako četiri (od 22) kotara čitavom površinom ili djelomično nalaze u susjednim okruzima Islamšaheru i Raju na jugu, te Šemiranatu na sjeveru. Šire gradsko područje odnosno urbana anglomeracija poznata pod imenom „Veliki Teheran” nije ograničena ni na Teheransku pokrajinu već obuhvaća i velegrad Karadž iz susjedne Alborške pokrajine. Također, treba naglasiti i da gradsko područje Teherana definirano njegovim kotarima ne zauzima cjelokupne teritorije istoimenog okruga i pokrajine: u sastavu navedenog okruga na sjeverozapadu nalaze se i dijelovi nenaseljene planine Alborza odnosno stepe na istoku, a uža površina grada zauzima približno 5% teritorija pokrajine čija površina iznosi 18.814 km2.
Na čelu Grada Teherana nalazi se demokratski izabrano vijeće sastavljeno od 15 članova koji su zaduženi za izbor gradonačelnika, upravljanje i proračun grada. Od 2005. godine dužnost gradonačelnika obavlja Muhamed Bager Galibaf, Kurd iz Horasana koji je na tom mjestu zamijenio trenutnog iranskog predsjednika Mahmuda Ahmadinežada. Gradonačelnik uz pomoć odbora sastavljenog od osam vijećnika imenuje upravna tijela prema sljedećoj organizacijskoj shemi:
Podrobniji članak o temi: Politika IranaTeheran kao glavni grad Irana sjedištem je svih glavnih državnih institucija koje uključuju parlament (perz. Madžlis), Vijeće čuvara, Vrhovni sud, te urede predsjednika i vrhovnog vođe. Službeno sjedište Vijeća stručnjaka je u gradu Komu, no sastanci su također učestali i u Mašhadu i Teheranu.
Teheran je sjedište iranskog Ministarstva obrane i vrhovnih stožera svih grana oružanih snaga uključujući regularnu vojsku (Arteš), elitnu vojsku (Pasdaran) i paravojsku (Basidž), a u gradu se nalazi i glavna vojna akademija. Od rodova regularne kopnene vojske u gradu je smještena 18. oklopna divizija, 30. pješačka divizija, 23. divizija specijalnih snaga (osnovana 1993./1994. godine, sa 5000 pripadnika), 55. padobranska divizija, 351. protuzračna brigada, te 75. brigada za logistiku. 
Iransko ratno zrakoplovstvo u Teheranu ima tri zrakoplovne baze: Došan-Tape, Mehrabad i Kale-Morgi. Najvažnija među njima je 11. taktička zrakoplovna baza Došan-Tape (35°42′10.74″N 051°28′30.47″E) na istoku grada u blizini koje se nalaze stožeri regularnog i elitnog ratnog zrakoplovstva, te logističko zapovjedništvo. U njenom sastavu nalaze se manje i zrakoplovne baze Ašura i Bageri kojima se služi isključivo elitni rod zrakoplovstva. Zračna luka Mehrabad (35°41′21″N 051°18′49″E) na jugozapadu grada prvenstveno je civilne prirode, no u njenom sastavu nalazi se i 1. taktička zrakoplovna baza koja udomljava lovce MiG-29 i transportne zrakoplove. Kale-Morgi (35°38′41″N 051°22′50″E) služi kao pomoćna zrakplovna baza Došan-Tapu, a u njoj su smješteni prvenstveno vojni i policijski helikopteri.
Od elitnih postrojbi Pasdarana u gradu su smještene 1. pješačka i 1. oklopna divizija, centar za obuku Nohet, te glavni centar za obuku njihovih specijalnih snaga „Kuds” koji se nalazi na Sveučilištu Imama Alija u sjevernom Teheranu. Sva vojna postrojenja zaštićena su protuzračnim sustavima među kojima su najbrojniji Hawk i S-200. Među najznačajnija vojno-industrijska postrojenja u Teheranu spadaju tvornice industrijskih grupacija Hemat, Sanam i Abadaj koje proizvode iranske balističke projektile. Zbog seizmoloških predviđanja o velikoj vjerojatnosti razornog potresa u skoroj budućnosti, Oružane snage Irana u 2010. godini počele su s premještanjem svih grana vojne industrije izvan grada.
Teheran ima uspostavljenu prijateljsku suradnju sa sljedećim svjetskim gradovima:
Prije nego što je Teheran postao glavnim gradom koncem 18. stoljeća njegovo gospodarstvo uglavnom je bilo orijentirano na ratarstvo, dok su nekadašnji glavni gradovi poput Isfahana, Širaza, Mašhada i Tabriza uživali povlašten ekonomski status zbog ubiranja poreza diljem Irana. Otkriće velikih nalazišta nafte početkom 20. stoljeća drastično je promijenilo gospodarske temelje u državi, a sam Teheran postao je žarištem opće industrijalizacije koja je uvjetovala pretvaranjem voćnjaka i parkova u velike industrijske i stambene zone. Ipak, središnji bazar kao glavna gradska tržnica nastavio je dominirati trgovinom robe široke potrošnje još dugi niz desetljeća.
Teheran je danas daleko najznačajnije gospodarsko središte Irana koje dominira u većini sfera (industrija, financije, uslužne djelatnosti, zdravstvo, informatička tehnologija, energetika, itd.) izuzevši poljoprivredu koja je ograničena na ruralne krajeve, te turizam. Prema procjenama iz 2008. godine, u Teheranu se nalazilo 30% radnika iz iranskog javnog sektora i 45% velikih industrijskih tvrtki. Teheranski ljudski razvojni indeks iznosio je 0.842 u 1999. što je ravno prosjeku Zapadne Europe odnosno 36% više od tadašnjeg iranskog prosjeka (0.619, danas 0.702), a stopa siromaštva iznosila je 11,3%. Veće sirotinjske četvrti nikada nisu postojale u Teheranu, o čemu svjedoče i suvremeni podatci da je 1,7% kuća izgrađeno od nekvalitetnih materijala i da je 97,9% domova spojeno na električnu odnosno 95% na vodovodnu mrežu.
Grad je sjedište iranskog bankarskog sustava koji se sastoji se središnje banke (Markazi) koja izdaje valutu i nadzire sve državne i privatne banke. Više poslovnih banaka također sa sjedištem u Teheranu ima podružnice u cijeloj zemlji, a postoje i dvije razvojne banke odnosno stambene banka koja je specijalizirana u stambenim hipotekama. Vlada je počela s privatizacijom bankarskog sustava u 2001. godini kada su izdane dozvole za otvaranje dviju banaka u privatnom vlasništvu. Vodeća osiguravajuća društva u Teheranu i Iranu općenito su „Iransko osiguravajuće društvo”, „Azija osiguranje”, „Alborz osiguranje” i „Dana osiguranje”. Od 2010. godine Teheranska burza trguje dionicama više od 330 registriranih tvrtki čija je ukupna vrijednost u 2011. godini bila oko 100 milijardi USD. Iran prema mišljenju stručnjaka pruža mnoge mogućnosti ulaganja, posebno na Teheranskoj burzi.
Najvažniji iranski industrijski proizvodi danas su petrokemikalije, čelik i bakar, a među ostalima motorna vozila, elektronika, kućanski aparati, lijekovi, tekstili, hrana, papir, guma, cement i građevinski materijali, telekomunikacijska oprema, vojni proizvodi, te industrijski strojevi. Procjenjuje se da više od 50% iranskih industrijskih proizvoda dolazi iz Teherana u kojem su 1999. godine bila smještena 5204 velika industrijska pogona. U blizini Raja na jugu nalazi se glavna rafinerija i tvornice građevinskog materijala, dok su ostale industrijske zone smještene uz autocestu na potezu između Teherana i Karadža na zapadu.
Prema istraživanjima zapadnih ekonomskih organizacija provedenih 2000-ih u 124 svjetska grada, Teheran je najjeftiniji glavni grad svijeta odnosno drugi najjeftiniji grad nakon pakistanskog Karachija. Cijene u Teheranu su trostruko manje nego u Londonu ili New Yorku, odnosno četverostruko manje u odnosu na najskuplji grad Oslo. Niski troškova života uvjetovani su niskim porezima u odnosu na Zapadni svijet, niskim cijenama energenata, te relativno visokim plaćama u regionalnim okvirima. Granica siromaštva u Teheranu je 2008. godine iznosila 9612 USD, dok je prosječna granica siromaštva u cijeloj zemlji bila 4932 USD godišnje.
Teheran je sjedištem svih vodećih iranskih medijskih ustanova. Najveća među njima je državna „Radio-televizija Islamske Republike Iran” poznata pod kraticom IRIB (perz. Sāzmān-e Sedā va Sima-je Džomhūrī-je Islāmī-je Īrān, engl. Islamic Republic of Iran Broadcasting) koja osim u Iranu djeluje i u 45 svjetskih država uključujući Sjedinjene Države, Veliku Britaniju, Kinu, Rusiju i BiH, a emitira programe na 25 različitih jezika među kojima su vodeći perzijski, arapski, engleski, španjolski, ruski, kurdski, paštunski, swahili i talijanski. 
Vodeća novinska agencija je IRNA (engl. Islamic Republic News Agency), a ostale nacionalne novine sa sjedištem u Teheranu uključuju „Kajhan”, „Etelat”, „Resalat” i „Hamšaheri” čija je prosječna dnevna naklada oko 400.000 primjeraka. Osim spomenutih novina na perzijskom jeziku, u gradu se objavljuju i novine na engleskom kao što su Iran Daily i Tehran Times.
Korištenje privatnih motornih vozila najčešći je oblik prijevoza u Teheranu, a rezultat je razvijene mreže kvalitetnih cesta, niskih cijena goriva i visokog stupnja proizvodnje domaće automobilske industrije. Do početka 21. stoljeća na teheranskim i iranskim ulicama općenito najčešći automobilski model bio je Pajkan, proizvod lokalne industrije dizajniran prema francuskom Peugeotu 504. Tijekom 2000-ih dominantnu ulogu na teheranskim prometnicama preuzeo je Samand, novi iranski nacionalni automobil koji se godišnje proizvodi u stotinama tisuća primjeraka. Uz Samand su najčešći ostali domaći modeli poput Saipe, te strani modeli proizvođača poput Peugeota, Renaulta, Mercedesa, Suzukija i Kia Motorsa (uvezeni i lokalna licencirana proizvodnja). Unatoč modernom automobilskom voznom parku, glavni ekološki i sigurosni problem u Teheranu predstavljaju zastarjeli motocikli i mopedi koji izazivaju 25-30% onečišćenja zraka, 50% buke i 40-45% prometnih nesreća. Kao i svi veliki svjetski gradovi, Teheran ima probleme s prometnim gužvama budući da je njegova mreža prvotno projektirana za 700.000 vozila, dok procjene govore da na njegovim ulicama danas prometuje oko 3,5 milijuna automobila. U cilju izbjegavanja gužvi u središtu grada kao i smanjenja onešišćenja u zraku, vlada je podijelila Teheran na tri zone: zonu za isključivi javni prijevoz, zonu s ograničenim pristupom (prema „par-nepar sustavu” registarskih oznaka), te potpuno otvorenu zonu. Na temelju ostvarenja u prometnoj protočnosti, smanjenju onečišćenja i povećanju sigurnosti pješaka i biciklista, Teheran je 2011. godine u Washingtonu osvojio međunarodnu „Nagradu za održivi prometni razvoj” (engl. Sustainable Transport Award) koju dodjeljuje američki „Institut za promet i razvojne programe” (ITDP) sa sjedištem u New Yorku.
Podrobniji članak o temi: Teheranski metroJavni gradski promet u Teheranu vrlo je razvijen i kvalitetan, a sastoji se od podzemne željeznice, autobusa na običnim i brzim linijama, više tisuća taksija, te uspinjača i žičara u sjevernim dijelovima grada. Povijest suvremene javne gradske mreže započinje u kadžarskom razdoblju krajem 19. stoljeća kada grad dobiva prve vlakove i tramvaje. Godine 1883. između Teherana i prigradskog Raja uz pomoć francuskih i belgijskih inženjera u promet je pušten prvi parni vlak poznat kao „Dudi”, a linija se održala sve do 1951. godine. Prvi teheranski konjski tramvaj u službu je ušao 1880. odnosno 11 godina prije nego u Zagrebu. Sredinu 20. stoljeća obilježila je stagnacija željeznica u javnoj gradskoj mreži zbog razvoja autobusne mreže, što je uvjetovano usponom državne naftne industrije odnosno jeftinim cijenama goriva. Velike prometne gužve koje su usporavale cestovni promet rezultirale su otvaranjem brzih autobusnih linija (engl. Bus rapid transit) koje od 2007. godine ukupnom dužinom od 100 km povezuju sve važnije teheranske prometnice, a dnevno ih koristi 1,8 milijun putnika. Osim običnih autobusa i BRT-a, u Teheranu od 1992. na pet linija prometuje i 65 Škodinih trolejbusa. U gradu djeluje jedna državna i više privatnih taksi službi s voznim parkom od više tisuća automobila - državni su po pravilu žutih, a privatni zelenih, bijelih i drugih boja. Uspinjače i žičare nalaze se na sjeveru podno obronaka Točala i povezuju grad sa skijalištima i hotelima na Alborzu. Među njima je najvažnija i najpoznatija „Točalska žičara”: operativna je od 1978. godine i preko šest glavnih odnosno osam sporednih stanica spaja teheransku četvrt Velendžak (1900 m n. v.) sa skijalištem „Točal” (3740 m n. v.). Prema nadmorskoj visini i dužini od 7500 m ubraja se među najviše odnosno najduže na svijetu. Spolna segregacija u javnom gradskom prometu Teherana nije izražena i u svim njegovim granama miješanog je karaktera, ali uz takve postoje i odvojeni tipovi isključivo samo za žene (npr. ženski vagon u podzemnoj željeznici, ženski taksiji s vozačicama, odvojeni dijelovi zglobnih autobusa, itd.). Godine 2011. u jednom od teheranskih naselja u promet je pušten i prvi sustav javnog korištenja bicikla.
Projekt podzemne željeznice u Teheranu započinje 1971. godine kada francuska tvrtka „Suferto” provodi pripremne studije o drušveno-gospodarskim i prometnim karakteristikama grada, a četiri godine kasnije predložen je plan Teheranskog metroa s ukupno sedam željezničkih linija. Gradnja počinje 1976. godine, no projekt je privremeno obustavljen prilikom izbijanja iransko-iračkog rata (1980. – 1988.) kada francuski stručnjaci odlaze iz Irana. Međutim, nastavljen je 1986. pod vodstvom domaćih inženjera zbog prijeke potrebe za modernizacijom javne gradske prometne mreže koja je bila zagušena velikom urbanizacijom, a prioritetima su proglašene prva, druga i peta linija. Godine 1999. u promet je puštena linija br. 5. koja se sastoji od prigradske željeznice Teheran-Karadž, a u sljedeće dvije godine s radom su počele i linija br. 2. (od centra prema zapadu) odnosno linija br. 1. (od centra prema jugu). Tijekom sljedećih deset godina linije su nadopunjavane produženjem u oba smjera i instalacijom dodatnih stanica, a započeta je i izgradnja dviju novih linija. Prva dovršena među njima je linija br. 4. (od centra prema istoku), otvorena 2007. godine.
Od 2011. godine operativne su četiri aktivne linije (slika desno) od kojih se jedna proteže u smjeru sjever-jug (1), a tri istok-zapad (2, 4 i 5). Veći dio metroa prometuje podzemno, a na perifernim dijelovima grada i nadzemno (južni dio linije br. 1. odnosno br. 4 u cijelosti). Nijhova mreža organizirana je prema sekantnom rasteru pa je među ukupno 68 stanica pet raskrižnih, od čega četiri u središtu grada i jedna na zapadoj periferiji gdje se završava podzemna linija br. 2. odnosno započinje nadzemna br. 5. (gradska željeznica prema Karadžu). Ukupna dužina linija u 2008. bila je približno 159 km (236 km u 2010.), dok je u izgradnji 178 km novih linija odnosno proširenja postojećih. Implementirana tehnologija u cijeloj mreži uključuje kineske, francuske, austrijske i domaće iranske sustave. Teheran je danas jedini iranski grad s operativnom podzemnom željeznicom, no slični projekti grade se u još šest dodatnih gradova među kojima je i teheranski susjed Karadž. Svršetkom tog projekta koji je već danas povezan s teheranskom mrežom, šire područje Teherana trebalo bi dobiti ukupno 350-400 km linija što približno odgovara Moskovskom i Tokijskom metrou. Dva milijuna putnika dnevno odnosno 730 milijuna godišnje koristi Teheranski metro, a kroz 2011. očekuje se povećanje na 2,5 milijuna zbog rasta cijena benzina. Nakon izgradnje posljednje linije (br. 8.) u 2013. godini očekuje se iznad 6,5 milijuna putnika dnevno čime bi prema trenutnim statistikama postala među tri najprometnije u svijetu. Podzemna željeznica u Teheranu smatra se jednom od najčistijih u svijetu, a poznata je i po brojnim umjetničkim radovima poslaganim u stanicama.
Gradske prometnice u Teheranu prema strogoj stručnoj razredbi mogu se okvirno podijeliti na gradske autoceste i ostale ceste. Godine 2007. ukupna dužina gradskih autocesta bila je oko 280 km uz dodatnih 180 km petlji, dok je u izgradnji bilo još 130 km autocesta odnosno 120 km petlji. Mreža gradskih autocesta oblikovana je prema obrascu Los Angelesa, a sastoji se od poluprstena (Azadegan-Basidž) koji dužinom od 32 km omeđuje grad na jugu odnosno nepravilnog ortogonalnog rastera prometnica koje se protežu u smjerovima sjever-jug i istok-zapad. Najduže prometnice iz navedene kategorije su Navab Safavi (18 km; N-S) odnosno Azadi-Engelab-Damavand (41 km; E-W). Infrastruktura gradskih autocesta uključuje i nekoliko velikih dvosmjernih mostova i tunela s tri prometne trake. Najduži operativni kabelski mostovi takve vrste su Vali Asr Čamran (250 m), Abrišam (132 m) i Džavadije (126 m), a tuneli Resalat (1980 m), Tohid (2100 m), Amir Kabir (2430 m) i Nijaješ (3600 m). Teheranske gradske autoceste nadovezuju se na međugradske: Babaji na autocestu Tehran-Pardis (istok), a veliki poluprsten Azadegan na Tehran-Šomal (sjever), Teheran-Karadž (zapad), Teheran-Save (jugoazapad) i Teheran-Perzijski zaljev (jug).
Izuzevši gradske autoceste, važnu prometnu okosnicu čine i druge glavne prometnice poput povezanih avenija Azadi, Engelab i Damavand koje se protežu u smjeru zapad–istok, te Vali Asr koja spaja sjever i jug Teherana. Avenija Vali Asr kao prometna arterija imala je veliku važnost za razvoj i širenje grada, a danas se uz nju protežu brojne prestižne četvrti odnosno financijske institucije, veleposlanstva, skupi restorani, trgovine i druge ustanove. Prvotno je nosila ime dinastije Pahlavi, zatim je nakon revolucije 1980. godine preimenovana prema bivšem premijeru Mosadeku, a današnje ime „Vali Asr” (perz. ولی عصر; Učitelj vremena) implicira na dvanaestog šijitskog imama. Avenija dužinom od 17,3 km predstavlja jednu od najdužih ulica u svijetu, a razlika u nadmorskoj visini na njenim krajnim točkama iznosi oko 500 metara. Zbog sigurnosti u prometu, nad teheranskim prometnicama postoje stotine pješačkih mostova s pokretnim stepenicama.
Osim izuzetne kvalitete teheranske prometne infrastrukture, ona je karakteristična i po umjetničkom i krajobraznom oblikovanju kao što su nadvožnjaci ukrašeni mozaicima i freskama odnosno zelene površine s potocima koji se slijevaju uz prometnice poput Darakea, Čamrana, Vali Asra, Modaresa i Haganija. Neke od međunarodno poznatih osoba prema kojima su imenovane glavne teheranske prometnice uključuju francuskog filozofa Henryja Corbina, engleskog povjesničara Edwarda Brownea, indijskog političara Mahatmu Gandhija, osnivača Pakistana Muhameda Alija Dženaha, kongoanskog državnika Patrica Lumumbu, irskog aktivista Bobbyja Sandsa, južnoameričkog vojskovođu Simóna Bolívara, itd.
Teheran je na pokrajinskoj, tuzemnoj i međunarodnoj razini povezan s pet autocesta od kojih je jedna u izgradnji: 
Teheran je glavno čvorište iranske željezničke mreže koja povezuje većinu vodećih gradova u zemlji, a postoje i međunarodne linije prema Europi i Aziji. 
Europska veza omogućena je linijom preko Istanbula, a preko Turske odnosno jezera Van povezan je i sa sirijskim glavnim gradom Damaskom. Izravnih veza s ostalim gradovima susjednih zemalja nema s obzirom da Iran koristi standardiziranu širinu kolosijeka od 1435 mm, dok se u bivšim sovjetskim republikama (Armenija, Azerbajdžan, Turkmenistan) i Pakistanu koriste širi kolosijeci. Osim toga, prema Iraku se grade kolosijeci koji će spajati Teheran i Basru preko Horamšahera odnosno Bagdad preko Kermanšaha, a u Afganistanu u kojem željeznička mreža ni ne postoji iranska vlada će financirati projekt koji će Teheran preko Mašhada spojiti s Hafom i Heratom.
Tuzemni vlakovi po dnevnom rasporedu voze do Isfahana, Tabriza, Kermana, Jazda, Sarija, Gorgana, Ahvaza i Bandar Abasa, dok prema Mašhadu uz više dnevnih voze i noćne linije. U lipnju 2009. godine zadnji iranski velegrad koji se priključio na državnu željezničku mrežu bio je Širaz. Tuzemna željeznička mreža koja se grana iz Teherana može se okvirno podijeliti prema stranama svijeta:
Glavni željeznički kolodvor izgrađen je kasnih 1920-ih prema projektu poljsko-ukrajinskog arhitekta Vladislava Gorodetskog, a nalazi se južno od Trga Rah Ahan odnosno uz Ulicu Šuš (Suza). U Teheranu se nalaze i četiri glavna autobusna kolodvora koji nude međugradske veze sa svim iranskim gradovima odnosno regionalnim zemljama. Smješteni su na rubnim dijelovima Teherana kako bi se izbjegle prometne gužve prilikom vožnje kroz sam grad, a njihove linije iz istih su razloga uglavnom organizirane prema zemljopisnom položaju. Glavni autobusni kolodvori su:
Zapadni autobusni kolodvor (perz. پایانه مسافربری غرب; Terminal-e Garb) – najveći, najprometniji i najbolje opremljeni teheranski kolodvor koji se nalazi sjeverozapadno od Trga Azadi. Na kolodvoru prometuje većina međunarodnih linija (Turska, Europa, Kavkaz), a u tuzemnom smislu uglavnom je orijentiran na zapadne dijelove Irana i kaspijsku obalu.
Istočni autobusni kolodvor (perz. پایانه مسافربری شرق; Terminal-e Šark) – smješten je uz istočnu Ulicu Damavand, a prima autobuse koji prometuju prema sjeveroistočnim pokrajinama (npr. Razavi Horasan) odnosno sjeveru zemlje (Mazandaran, Golestan).
Južni autobusni kolodvor (perz. پایانه مسافربری جنوب; Terminal-e Džonub) – nalazi se nekoliko stotina metara istočno od Glavnog željezničkog kolodvora odnosno zapadno od parka Besat u južnom dijelu grada, a autobusne linije prvenstveno vode prema jugu zemlje.
Autobusni kolodvor Argentina (perz. پایانه مسافربری آرژانتین; Terminal-e Aržantin) – jedini je smješten u središtu grada, sjeverozapadno od Mosale odnosno istočno od Argentinskog trga. Kolodvor za razliku od ostalih nije orijentiran prema specifičnom dijelu zemlje već linije vode do svih većih gradova uključujući Mašhad, Isfahan, Rašt, Širaz, Tabriz i Jazd.
U Teheranu odnosno njegovoj okolici postoje tri međunarodne zračne luke - stara Mehrabad (OIII/THR), nova Imam Homeini (OIIE/IKA) i teretna Pajam (OIIP/QKC).
Zračna luka Mehrabad smještena je u jugozapadnom dijelu grada, nedaleko od Trga Azadi odnosno uz autocestu Teheran-Karadž. Njena povijest započinje 1938. godine kada je bila letjelištem lokalnog zrakoplovnog kluba, a neposredno nakon završetka Drugog svjetskog rata priznata je od strane ICAO-a kao međunarodna zračna luka. Godine 1955. asfaltirana je prva staza, a terminale su projektirali svjetski poznati arhitekti poput Williama Pereire. Desetljećima je bila glavna i najprometnija iranska zračna luka, no njen značaj konstantno opada od 2004. godine kada je 30 km južnije izgrađena nova, modernija i veća zračna luka. 
Povijest Zračne luke Imam Homeini započinje još prije 1979. godine kada pahlavijeva vlada dodjeljuje natječaj za izgradnju nove američkoj tvrtki, no projekt je obustavljen zbog Iranske revolucije i iransko-iračkog rata. Gradnja je nastavljena krajem 1990-ih kada vlada dodjeljuje natječaj domaćim tvrtkama, a prva faza projekta koja uključuje dvije uzletno-sletne staze od 4200 m i prvi terminal završena je 2004. godine. Prema podacima iz 2010. godine, ovom zračnom lukom koristi se približno pet milijuna putnika godišnje, a nakon planiranog proširenja odnosno izgradnje druge, treće i četvrte faze očekuje se ostvarivanje kapaciteta od 90 milijuna putnika na godinu.
U dvjema teheranskim putničkim zračnim lukama smještena su sjedišta većine iranskih zračnih prijevoznika kao što su Iran Air, Mahan Air, Caspian Airlines, Iran Asseman Airlines, Aria Air, Saha Airlines i Taban Airlines, a u njima djeuju i deseci stranih zračnih tvrtki prvenstveno iz Europe i Azije. Od konca 2007. godine svi međunarodni letovi preusmjereni su iz Mehrabada u Zračnu luku Imam Homeini, izuzevši letove prema sirijskom Damasku i saudijskim gradovima Jeddahu (Džedi) i Medini za vrijeme islamskih hodočašća hadždža i umraha.
Teheran je najveće i najvažnije znanstveno i obrazovno središte Irana, države u kojoj se obrazovanje tradicionalno smatra velikom kulturnom vrijednošću i koja od kraja 2000-ih bilježi najveći znanstveno-tehnološki rast u svijetu. Godine 2005. u Teheranu je djelovalo ukupno 5175 osnovnih i srednjih škola, od čega je 3041 državnih (sa 31.968 razreda i 1,106.352 učenika) odnosno 2129 privatnih (sa 31.966 razreda i 172.385 učenika). Većina tih učenika je u osnovnim školama, iako je njihov postotak u srednjim školama zadnjih godina bio znatno izraženiji nego u ostalim zemljama zbog golemog prirodnog priraštaja krajem 1980-ih odnosno njegove nagle stabilizacije početkom 1990-ih godina.
U 1976. godini tijekom vladavine M. Reze Pahlavija stopa pismenosti u Teheranu iznosila je 81,7% za muškarce odnosno 68,2 za žene (ukupno 75,3%), a deset godina kasnije u vrijeme novog političkog sustava povećana je na 86.9% za muškarce odnosno 76,6% za žene (ukupno 81,9%). Pozitivan trend povećanja pismenosti nastavio se tijekom idućih godina pa je 1996. u čitavoj zemlji izmjerena pismenost kod 95% mladih muškaraca odnosno 90% mladih žena, dok je u samom Teheranu na višoj razini nego u ostatku zemlje. Godine 1996. razlika u postotku pismenosti između sjevernih i južnih četvrti grada iznosila je 17% (80% u Hani Abadu; 97% u Davudiji), no navedena razlika kod stanovništva od 6-24 godine bila je svega 5% što ukazuje da drušveno-kulturološki omjeri nisu bitnije izraženi. Međutim, kod stanovništva iznad 65 godina najveća razlika iznosi čak 77% što upućuje na velike razlike između sjevera i juga Teherana proteklih desetljeća.
U Teheranu je aktivno 50-ak većih sveučilišta i fakulteta, dok uključujući visoke škole, akademije i razne institute prelazi broj od 300 visokoobrazovnih ustanova. U sklopu tih znanstvenih institucija djeluju i neki od pogona iranskog nuklearnog programa među kojima su tvornica u Kalaji za proizvodnju centrifuga za obogaćivanje uranija i istraživački nuklearni reaktor izgrađen još 1967. godine.
Podrobniji članci o temama: Teheransko sveučilište i Popis visokoobrazovnih ustanova u TeheranuPovijest suvremenog iranskog visokog školstva počinje sredinom 19. stoljeća kada Amir Kabir, premijer u službi kadžarskog vladara Nasrudin-šaha, u Teheranu otvara „Kuću znanosti” (perz. دارالفنون; Dar al-Fonun) u kojoj su postojali odsjeci inženjerstva, medicine, ratnog umijeća, te prirodnih i humanističkih znanosti. Ova institucija djelovala je desetljećima i uključivala je brojne francuske, američke i njemačke ugledne profesore, a nakon 1934. godine njeni se odsjeci zajedno s medresama počinju implementirati u novoosnovano Teheransko sveučilište. Povećanjem broja studenata i razvojem obrazovne organizacije ovo se sveučilište vremenom dijeli na više fakulteta među kojima su najvažniji agronomski, umjetnički, pravni, humanistički i medicinski odsjek, a neki od njih počinju djelovati i samostalno. Prva žena na sveučilište je primljena 1937. godine, svega tri godine nakon osnutka. Teheransko sveučilište najstarije je i najprestižnije u Iranu, a sjedište njegovog kompleksa nalazi se u strogom središtu grada i pokriva čitavu gradsku četvrt. Među glavnim arhitektima tog zdanja bio je i Mohsen Faruki, otac iranske modernističke arhitekture. Ovo sveučilište danas nudi 111 prvostupničkih, 177 magistarskih i 156 doktoratskih programa koje trenutačno pohađa oko 40 tisuća studenata od čega je većina na poslijediplomskim studijima. U središtu sveučilišnog kompleksa nalazi se otvorena džamija koju u posebnim prilikama često posjećuje i iranski vrhovni vođa Ali Hamenei. Teheransko sveučilište osim obrazovnog ima i golemi politički značaj budući da je bio izvorom svih velikih iranskih prosvjeda (1978., 1999., 2003., 2009.) uključujući i Iransku revoluciju iz 1979. godine.
Osim Teheranskog sveučilišta, u gradu postoji i niz drugih sveučilišta s raznolikim studijima: Alame Tabatabai (osnovano 1956.), Šahid Behešti (1960.), Alzahra (1964.), Tarbiat Moalem (1967.), Šahid Radžae (1980.), Imam Sadek, Tarbiat Modares, Islamsko slobodno sveučilište (1982.), Imam Hosein (1986.), Pajam Nur (1988.), Imam Reza (1989.), Sveučilište znanosti i kulture (1993.), Šahed (1997.) i Međunarodno iransko sveučilište (2002.). Najveće među njima je „Islamsko slobodno sveučilište” (perz. دانشگاه آزاد اسلامی; Dānešgāh-e Āzād-e Islāmi) koje ima pet kompleksa s općim odjelima na različitim mjestima širom grada, uz dva dodatna specijalizirana kompleksa za medicinu odnosno znanost i istraživanje. Osim u Teheranu, ovo sveučilište ima podružnice i u svim većim iranskim gradovima i inozemstvu (Velika Britanija, Libanon, UAE, Armenija), a sa 1,5 milijun studenata predstavlja treće najveće sveučilište u svijetu odnosno najveće u privatnom vlasništvu. Također, njegov budžet od 25 milijardi USD godišnje na razini je američkog Harvarda.
Među specijaliziranim sveučilištima najviše se ističu ona medicinskih i tehnoloških znanosti. Među medicinskim sveučilištima najveća su Bakijatalah, Šahid Behešti, Vojno medicinsko sveučilište, te Teheransko sveučilište medicinskih znanosti koje je nastalo izdvajanjem iz Teheranskog sveučilišta. Najznačajnija tehnološka sveučilišta su Amir Kabir, K. N. Tusi, Malek-Aštar, Opće tehnološko sveučilište, Teheransko sveučilište primjenjenih znanosti i tehnologije, Sveučilište zrakoplovnog inženjerstva Šahid Satari, Iransko sveučilište znanosti i tehnologije, te Tehnološko sveučilište Šarif. Potonje se prema zapadnjačkim procjenama smatra jednim od najkvalitetnijih tehnoloških sveučilišta u svijetu, a njegovi studenti poznati su po ostvarivanju rekordnih bodova na postdiplomskim studijima prestižnih američkih sveučilišta poput Stanforda. Od posebnih visokoobrazovnih ustanova u Teheranu tu su i Umjetnička akademija, islamske vjerske institucije poput Sveučilišta islamskih sljedbi i Teheranskog fakulteta hadisa, te policijska i vojna akademija.
Podrobniji članak o temi: Iranska nacionalna knjižnicaVećina teheranskih studentskih knjižnica smještena u desecima sveučilišnih kompleksa odnosno stotinama njihovih odjela, dok u gradu postoji još 20 velikih javnih knjižnica. Među njima je najveća Iranska nacionalna knjižnica čija se povijest od sredine 19. stoljeća prožima prvo sa starim iranskim knjižnicama i „Kućom znanosti” (Dar al-Fonun), a potom i Teheranskim sveučilištem. Godine 1934. uz odobrenje iranskog ministra znanosti odnosno prema projektu francuskog arhitekta Andréa Godarda započeta je gradnja prve zgrade Nacionalne knjižnice, a nakon svršetka gradnje 1937. prostirala se na 3500 m2 i uključivala je oko 40.000 svezaka. Imenovana je prema Firdusiju, ocu perzijske književnosti. Danas se sjedište Nacionalne knjižnice nalazi na sjeveru Teherana u velikom kompleksu od 90.000 m2 gdje se čuva sedam milijuna svezaka knjiga. Kompleks je podjeljen na pet dvorana namjenjenim različitim znanstvenim područjima: humanističkim, društvenim, pravnim, tehničkim i medicinskim znanostima. Nacionalna knjižnica ima i podružnice diljem Teherana od kojih je poznata ona u parku Niavaran, kao i u ostalim iranskim gradovima.
Podrobniji članci o temama: Iranski nacionalni muzej i Popis muzeja i galerija u TeheranuU Teheranu postoji veliki broj umjetničkih galerija i više od 60 muzeja. Iranski nacionalni muzej sa 300.000 predmeta izloženih na 20.000 m2 površine najveći je u gradu i Iranu općenito, a prema količini, očuvanosti i raznolikosti izložaka među najznačajnijima je takve vrste u svijetu. Originalna zgrada ovog muzeja izgrađena je 1937. godine, a njen prepoznatljivi portal (ajvan) oblikovan je prema sasanidskoj palači u Ktezifontu. U ovoj zgradi smještena je velika kolekcija predmeta iz prapovijesti i starog vijeka, a kasnije su izgrađene i druge zgrade u kojima su izložene islamske kolekcije odnosno veliki knjižničarski nacionalni muzej Malek sa 19.000 rukopisa starih i do 1400 godina. Iranski nacionalni muzej u Hrvatskoj je poznat po suradnji sa zagrebačkim Muzejom Mimara u kojem je 2004. godine otvorena tromjesečna izložba „7000 godina perzijske umjetnosti”. U neposrednoj blizini Nacionalnog muzeja nalaze se i Muzej pošte i telekomunikacija, Muzej kovanica, te Muzej Ostada Soktija sa 6000 slika i 1000 skulptura od gipsa. Osim Nacionalnog muzeja, drugi veliki teheranski muzej koji izlaže umjetničke predmete iz tako opsežnog kronološkog razdoblja jest Reza Abasi, imenovan po slavnom umjetniku iz safavidske epohe. Izloženi artefakti datiraju se od 2. tisućljeće pr. Kr. do svršetka kadžarskog razdoblja (1925.), a u sastavu se nalaze i restauratorski laboratoriji odnosno velika knjižnica. U ovom muzeju nalazi se i velika zbirka iranskih minijatura s motivima Firdusijeve „Šahname”.
Muzej suvremene umjetnosti u Teheranu poznat je po najvećoj kolekciji djela zapadnih umjetnika izvan Azije. Ova kolosalna zbirka koja uključuje radove Moneta, van Gogha, Picassa, Magrittea, Warhola, Kandinskog, Pollocka, Dalíja, Matissea, Miróa, Muncha, Rouault, Légera, Giacomettija, Duchampa, Kupke, Degas i brojnih drugih procjenjuje se na vrijednost od 2-5 milijardi USD. Djela su prikupljana na zahtjev bivše kraljice Farah Pahlavi čiji je brat Kamran Diba 1977. projektirao zgradu muzeja prema uzoru na drevni iranski grad Jazd. Muzej se sastoji od devet galerija od kojih su tri namjenjene stalnoj izložbi navedenih slavnih imena, a ostalih šest koristi se za privremene izložbe domaćih i stranih umjetnika. Krajem 1970-ih godina u Teheranu je otvoren i Iranski muzej sagova čiji eksterijer podsjeća na konce razboja za pletenje, a u njemu se nalazi velika kolekcija sagova starih i do pola tisućljeća kao spomen na iransku 3500-godišnju tradiciju izrade istih. Ostali značajni teheranski muzeji koji njeguju iransku umjetničku baštinu su Muzej stakla i keramike (zgrada bivšeg egipatskog veleposlanstva), Muzej likovne umjetnosti i Muzej religijske umjetnosti Imam Ali u kojem se nalaze islamski, zoroastrijski, kršćanski i židovski umjetnički motivi iz iranske povijesti. U Teheranu se nalazi i prvi iranski muzej medicinskih znanosti, a postoje i tri prirodoslovna muzeja - u Darabadu, Šahnazu i Mirdamadu. Iz područja filma i glazbe u Teheranu se nalazi „Filmski grad Gazali” s brojnim galerijama i muzejom iranske kinematografije, te kuća-muzej slavnog iranskog violinista i skladatelja Abol-Hasana Sabe. Od tehničkih muzeja najpoznatiji su Muzej satova, Muzej iranske električne industrije i Muzej uredskih strojeva Safir, a od vojnih Muzej ratnog zrakoplovstva, Muzej Šohada (mučenika), te nedavno izgrađeni Muzej Iransko-iračkog rata. Također, postoje i politički muzeji kao što su zgrada bivšeg američkog veleposlanstva u Iranu poznata pod nazivom „Američko špijunsko gnijezdo” i Zatvorski muzej Ebrat kao spomen na žrtve Pahlavijevog diktatorskog režima. Ostali popularni muzeji i galerije uključuju Muzej kartografje, Iranski fotografski centar, te galerije Sejhun, Mehrva i Put svile. U Teheranu postoje i deseci drugih muzeja, no oni se nalaze u sastavu više kompleksa carskih palača. Jedno od najznačajnijih izložbenih prostora u Teheranu je i trezor Iranske središnje banke (otvoren za javnost) u kojoj se čuva najveća i najvrijednija zbirka kraljevskih dragulja na svijetu.
Podrobniji članci o temama: Golestanska palača, Niavaranska palača, i Sadabadska palačaPalače u Teheranu prema vremenskom razdoblju dijele se uglavnom na kadžarske i pahlavijske, a prema lokaciji na tri glavna kompleksa u Golestanu, Niavaranu i Sadabadu, te više njih razasutih po ostalim dijelovima grada. Najstariji kompleks čine Golestanske palače čija se povijest prožima sa starom gradskom jezgrom odnosno Teheranskom utvrdom. Poznato je da su na tom mjestu postojale srednjovjekovne timuridske odnosno safavidske i zandijske palače iz ranog novog vijeka, no one danas nisu sačuvane budući da su vladari kasnijih dinastija imali običaj graditi nova carska zdanja na uštrb onih starijih. Prvi iranski vladar koji je počeo širiti Teheran izvan njegovih zidina bio je Muhamed-šah (1834. – 1848.) iz dinastije Kadžara, a prilikom tog širenja na sjeveru je izgrađena palača „Firdusijev vrt” (perz. Bag-e Firdus). Izgradnju palača na sjeveru nastavio je i njegov sin Nasrudin-šah (1848. – 1896.) koji je nekoliko kilometara istočno od postojeće podigao Niavaransku palaču. Ove dvije nove lokacije utkati će put izgradnji velikih kompleksa palača tijekom vladavine pahlavijske dinastije: Reza-šah (1925. – 1941.) napušta Golestansku palaču i neposredno uz „Firdusijev vrt” gradi Sadabadsku palaču, a njegov nasljednik M. Reza Pahlavi (1953. – 1979.) nadograđuje i očev Sadabad i kadžarski Niavaran. Za vrijeme njihove vladavine stari kompleks u Golestanu bio je isključivo ceremonijalnog i reprezentativnog karaktera.
Prvotna Golestanska palača imenovana je prema cvijeću (perz. Gol; „cvijeće” + stan) i svjedoči o bogatim vrtovima na području starog Teherana. Današnji golestanski kompleks rezultat je 400-godišnjeg razvoja grada i sastoji se od 17 različitih zdanja uključujući palače, dvorane, odmorišta, galerije i muzeje. Najstarije među golestanskim zdanjima je odmorište poznato kao „Karim-hanov kutak” (Halvat-e Karim-han) koje potječe iz vremena zandijske dinastije (1759. g.), a karakteristično je po ukrašavanju ornamentima umjerenih i smirujućih boja, malenom mramornom prijestolju, te fontani na središtu terase koju napaja kanat. Dvije velike stambene palače u Golestanu su „Zgrada Sunca” (Šams-ol Emane) koja je oblikovana u iransko-europskom stilu i „Zgrada vjetra” (Emarat-e Badgir) u kojoj je instaliran drevni iranski sustav hlađenja pomoću ventilacijskih tornjeva, a njena središnja soba natkrivena je zlatnom kupolom i sadrži najfiniji vitraj kompleksa. Najspektakularnijim zdanjem smatra se reprezentativno „Mramorno prijestolje” (Taht-e Marmar) izgrađeno 1806. godine na zahtjev Fateha Ali-šaha. Oblikovalo ga je više iranskih arhitekata i umjetnika, a zbog bogatog emajliranja, popločavanja, žbukanja, oslikavanja i graviranja drva i kvalitetnog žutog mramora iz okolice Jazda smatra se jednim od najdragocijenijih sačuvanih primjera iranske umjetnosti. Također, ova kadžarska zdanja ukazuju na promjene u iranskoj arhitektonskoj tipologiji budući da prijestolje više nije smješteno pod kupolom apadane (sasanidski i safavidski primjer) već pod njenim ajvanom (portalom). U sastavu stambenog kompleksa palača nalaze se i tri velike dvorane: „Dvorana bjelokosti” (Talar-e Addž) namjenjena za objedovanje, te „Dvorana sjaja” (Talar-e Berelijan) i „Dvorana zrcala” (Talar-e Aine) čije zrcalne refleksije otkrivaju utjecaj francuske Versajske palače. Inovacija u oblikovanju palača je i korištenje višebojnih crijepova, no primjetan je snažan utjecaj tradicionalnog iranskog kombiniranja arhitekture s perzijskim vrtovima u kojima se građevine i zelenilo zrcali u kanalima, bazenima i fontanama. 
Golestanski kompleks također uključuje i niz izložbenih prostora koji su od samog početka imali funkciju galerija ili muzeja. „Dvorana porculana” (Talar-e Zoruf) sadrži veliku zbirku porculanskih umjetnina koje su iranskim šahovima poklanjali europski monarsi poput Napoleona, Nikole I., Aleksandra III, Viktorije i Vilima II. Druga dva zdanja sličnog karaktera su „Muzej darova” (Muze-je Mahsus) u kojima se također čuvaju pokloni stranih državnika, te „Bijela palača” (Kah-e Abjaz) koja je izgrađena da se pohrani golema kolekcija darova osmanskog sultana Abdula Hamida II. U „Kući bazena” (Hovs Hane) izložena su djela zapadnjačkih slikara, a „Kuća slika” (Negar Hane) sadrži radove domaćih slikara. Ostali izložbeni prostori su „Dvorana dijamanata” s umjetninama i rukotvorinama, „Dvorana za prijem” (Talar-e Salam) koja je prvotno bila riznica dragulja a potom je prenamjenjena za Pahlavijeve reprezentativne prigode. Posebne građevine uključuju „Kuću šatora” (Čador Hane) u kojoj su boravile delegacije orijentalnih zemalja, te „Kuću fotografija” (Aks Hane) vladara Nasrudin-šaha koji se osobno bavio fotografijom nedugo nakon njenog otkrića. Najkasnije sagrađeno zdanje je „Zgrada odmora” (Emarat-e Habgah), podignuto 1955. godine za posjet britanske kraljice Elizabete II, a kasnije pretvoreno u knjižnicu kadžarskih kraljevskih rukopisa. Među brojnim navedenim dvoranama (perz. talar) primjetan je arhitektonski utjecaj drevnih portika sa stupovima. Iako se kompleks Golestanskih palača tijekom 19. i početkom 20.stoljeća bitno širio i postao „gradom u gradu”, njegovi dijelovi srušeni su prilikom Reza-šahove modernizacije grada. Kao raskošno remek-djelo kadžarskog razdoblja Golestanska palača je upisana na UNESCO-v popis mjesta svjetske baštine u Aziji 2013. godine.
Kompleks Sadabadske palače smješten je u sjevernom gradskom naselju Šemiran, a sastoji se od ukupno 18 građevina iz vremena kadžarske i pahlavijske dinastije. Najstarija među njima je originalno kadžarska „Zelena palača” iz 1928. godine, izgrađena od isfahanskog zelenog mramora i ukrašena dragocjenim perzijskim sagovima. Drugo veliko Reza-šahovo zdanje je „Bijela palača” (ili „Nacionalna palača”) koja je imala funkciju ljetne rezidencije, a u njenom sastavu nalazio se i „Nacionalni muzej” u kojem su izložena umjetnička djela iz Afrike, Indije, Dalekog istoka, zatim eskimski i mayski indijanski, te modernistički europski i domaći radovi s motivima iranske mitologije. Ostali značajni arhitektonski spomenici ovog kompleksa su mala privatna palača Reza-šaha ukrašena najfinijim katemom (iranska metoda inkrustacije) iz Širaza, te moderni primjer tradicionalne apadane koja je izgrađena 1970-ih za majku M. Reze Pahlavija. Nakon pada pahlavijeve monarhije 1979. godine, većina sabadanskih palača i popratnih građevina pretvorene su u muzeje koji uključuju Muzej likovne umjetnosti, muzeje Behzad , Akbar i Mir Emad, te antropološki, vodovodni i vojni muzej. Jedna od građevina Sadabadskog kompleksa također služi i kao povremeni ured iranskog predsjednika.
Treći veliki kompleks palača nalazi se u Niavaranu, sjeveroistočnoj teheranskoj četvrti u gradskom naselju Šemiran. Najvažnije građevine kompleksa su Muzej niavaranske palače, Ahmed-šahov paviljon, Palača Sahebkaranije, te Muzej i privatna knjižnica Džahan Nama. Glavna Niavaranska palača izgrađena je 1967. godine za obitelj M. Reze Pahlavija, a karakteristična je po kvadratičnom modernističkom eksterijeru odnosno korištenju starovjekovnih i islamskih iranskih elemenata u interijeru. Ahmed-šahov paviljon izgrađen je kao rezidencija za posljednjeg kadžarskog vladara, a poznat je po višebojnim fasadnim opekama i stubištima koji se pružaju uz bogato popločani bazen. Palača Sahebkaranije najstarija je građevina kompleksa, a u njenom se zapadnom krilu nalazi Muzej i privatna knjižnica Džahan Nama. Ostali dijelovi Niavarana uključuju pedesetak izoliranih paviljona među kojima su danas najpoznatiji Plava dvorana, kino i galerija Džahan Nama.
Osim triju velikih kompleksa, diljem Teherana nalazi se još pet izoliranih palača: „Firdusijev vrt” (perz. Bag-e Firdus) u blizini Sadabada koji danas služi kao Iranski filmski muzej, malena palača pokraj iranskog parlamenta u Baharestanu, zoroastrijska Firuzova palača, te „Biserna palača” u Karadžu (dio teheranske anglomeracije) koju je projektirao slavni američki arhitekt Frank Lloyd Wright. U Teheranu se nalazila i povijesna Atabakova palača s parkom nazvana prema kadžarskom premijeru Aliju Asgar-hanu Atabaku, no veliki dio tog kompleksa srušen je prilikom pahlavijeve modernizacije grada.
„Kraljevsko kazalište” (perz. Takia-je Dovlat) prvo je veliko iransko narodno kazalište, izgrađeno tijekom 1870-ih godina u vrijeme vladavine Nasrudin-šaha. Prema zapisima brojnih europskih posjetitelja, ova je kružna građevina po svojoj veličini i dotjeranosti nadmašivala i velike operne kuće u metropolama Zapadnog svijeta. Bila je natkrivena kupolom izgrađenom od drvenih greda, čeličnih spojki i višebojnog stakla, čiji je promjer bio 60 m odnosno visina 30 m. Pod kupolom se nalazio veliki broj lustera s približno pet tisuća svijeća, balkonske lože bile su raspoređene na tri kata, a oko mramorne pozornice moglo se okupiti i do četiri tisuće ljudi. Važnost izgradnje ovog velebnog zdanja leži u činjenici da se tradicija odigravanja predstava u Iranu sudeći prema Herodotovim djelima datira još u stari vijek, a u islamskom razdoblju dobila je na značenju pojavom tazije (perz. „Kazalište sućuti”) odnosno šijitske predstave tragedijskog karaktera u kojoj se izražava suosjećanje s Huseinom ibn Alijem koji je poginuo u bitci kod Karbale. Kraljevsko kazalište u Teheranu imenovano je upravo prema takvim vrstama predstave, no danas ne postoji budući da je zgrada porušena prilikom Reza-šahovog preuređenja grada. Pahlavijski vladar planirao je podići novu opernu kuću, no prilikom izgradnje zbog financijskih poteškoća odustalo se od projekta pa je konstrukcija srušena. Današnje „Gradsko kazalište” (Theatre-je Šaher) izgrađeno je početkom 1970-ih godina u tradicionalnom kružnom obliku i najveće je u Teheranu, a druga dva velika kazališta su „Dvorana jedinstva” (Talar-e Vahdat) otvorena 1992. godine i „Kulturni centar Bahman” (ili Rudakijeva dvorana) u kojoj od 1937. nastupa Teheranski simfonijski orkestar. Prema podacima iz 1998. godine, u Gradskom kazalištu predstavljeno je 17 igranih predstava, a godinu dana kasnije 35. U gradu postoji i niz drugih manjih kazališta odnosno kulturnih dvorana čija je funkcija u prvom redu usmjerena na glazbu.
Prvo kino u Teheranu otvoreno je 1904. godine (dvije godine prije Zagreba) na inicijativu vladara Mozafaradin-šaha koji se upoznao s filmom prilikom boravka u Parizu. Početak 20. stoljeća također označava i rođenje iranske kinematografije što implicira i postepenim povećanjem broja kina: godine 1932. u Teheranu je bilo aktivno šest, a pola stoljeća kasnije 78 kino-dvorana sa 156.000 sjedala. U gradu je od 1969. do 1974. godine bio aktivan državni filmski festival (Sepās), a od 1972. do 1978. međunarodni filmski festival (Džašnvāra-je džahānī-e fīlm-e Tehrān). Najpoznatija teheranska kina tradicionalno su „Sepide”, „Farhang” i „Azadi”, od kojih je potonji nakon požara iz 1997. obnovljen u suvremeni kino multipleks. Dragocijena djela iranske kinematografske povijesti danas se čuvaju u galerijama i muzejima „Filmskog grada Gazalija” i bivšoj palači Bag-e Firdusija. Posjećivanje kino dvorana danas je dijelom iranske životne svakodnevice, posebno od konca 1960-ih godina kada kina preuzimaju primat na uštrb kazališta. Prema posljednjim službenim podacima 2006. godine na širem području Teherana bilo je aktivno 85 kina s ukupno 38.654 sjedala, a posjećenost istih bila je 8,547.000 godišnje od čega 98,6% otpada na domaće odnosno 1,4% na strane filmove.
Veliki bazar u Teheranu danas je dijelom stare gradske jezgre i čini jednu od 112 administrativnih četvrti. Približnom površinom od 1,200.000 m2 najveći je bazar odnosno tržnica na svijetu (dvostruko veći od najvećeg svjetskog malla u kineskom Dongguanu), a njegovi natkriveni prolazi protežu se više od 10 km u dužinu. Povijest teheranskog bazara usko je povezana sa starom gradskom jezgrom, a osim gospodarskog i društvenog značaja imao je i snažan politički utjecaj na Teheran i Iran u 19. i 20. stoljeću.
Teheranski bazar prvotno se razvijao kao malena tržnica na jugoistoku srednjovjekovnog starog grada, no u vrijeme vladavine safavidskog šaha Tahmaspa I. znatno je nadograđen i okružen zidinama pa postaje središtem grada. Tipološki je bio jednostavnog oblika odnosno linearan u formaciji, a na njegov glavni prolaz nadovezivali su se sporedni ogranci i karavanska odmorišta. Takav se raspored održao sve do ranog 19. stoljeća i kasnije je utjecao na urbanistički razvoj grada jer su uz moderne avenije slagane trgovine bazarskog tipa. Bazar u safavidsko vrijeme nije bio gospodarskim središtem Irana s obzirom da nije imao ni status glavnog grada (kao Isfahan, Tabriz, Mašhad ili Širaz), o čemu svjedoči i putopis Thomasa Herberta iz 1627. godine prema kojem je samo jedan dio bazara bio natkriven. Međutim, nakon uspona dinastije Kadžara i preobrazbom Teherana u iransku metropolu, značaj teheranskog bazara vremenom postaje sve jači. Za vrijeme vladavine Fateha Ali-šaha u okvirima bazara izgrađena je „Šahova džamija” (perz. Masjed-e šah) čime jača utjecaj šijitskih ulema, a za vrijeme Nasrudin-šaha u neposrednoj blizini igrađena je i carska palača kao i zgrada suda. Od oko 250.000 teheranskih stanovnika iz 1928. godine, njih 31.000 radilo je u bazaru koji je bio središtem ne samo lokalne i državne već i međunarodne trgovine. Modernizacija Teherana i pojava motornih vozila donekle je rezultirala premještanjem trgovine i izvan okvira bazara, no on je i dalje ostao žarištem za trgovinu robom široke potrošnje što je u što implicira da je bio i mjestom okupljanja siromašnijih slojeva odnosno većine društva. Primjerice, podatci iz 1977. godine pokazuju da je 25% stanovništva Teherana činilo radništvo iz bazara i manjih trgovina ili radionica. Teheranski Veliki bazar aktivan je i dan danas, iako u gradu postoji i niz bazara lokalnog karaktera kao i veliki broj suvremenih prodajnih centara.
Bazarska socio-ekonomska struktura predstavljala je koheziju malenih trgovaca, vjerskih učenjaka i siromašnih studenata iz istih (nižih) slojeva društva, a rezultirala je time da je teheranski bazar odigrao ključnu ulogu u svim iranskim političkim previranjima suvremenog doba odnosno da je bio istovjetan „Narodnim trgovima” po Europi na kojima su izbijale revolucije. Prvi masovni prosvjedi zabilježeni su još koncem 19. stoljeća: godine 1884. tražena je smjena ministra gospodarstva i uspostava trgovačkog vijeća, zatim su 1890. izbili neredi zbog britanskog monopola na trgovinu duhanom, a 1892. zbog vladarevog progona vodećeg šijitskog pravnika iz Teherana. Bazar je bio polazišnom točkom i prilikom izbijanja ustavne revolucije (1905. – 1906.), te u trima velikim prosvjedima protiv M. Reze Pahlavija. Prvi je izbio 1952. godine zbog podrške destabiliziranom premijeru Mosadeku, drugi 1963. zbog opiranja Pahlavijevim gospodarskim reformama, a treći iz 1978. rezultirao je samom Iranskom revolucijom. Najčešći način bazarskog prosvjeda bio je privremeno zatvaranje cjelokupnog kompleksa što bi dovodilo do kaosa u gradu odnosno rasplamsavanja prosvjeda širom Teherana. Demonstracije u bazaru organizirane su i nakon pada Pahlavija, a motivi su bili podrška raznim izbornim kandidatima ili iskazivanje nezadovoljstva zbog određene gospodarske politike.
Podrobniji članak o temi: Popis vjerskih objekata u TeheranuTeheran je karakterističan po vrlo malom broju džamija, kao i desecima kršćanskih crkava i židovskih sinagoga koje svjedoče o njegovoj multikulturalnosti i što je općenito vrlo rijedak slučaj u gradovima islamskog svijeta. U gradu također postoje i drevna zoroastrijska svetišta koja nastavljaju iransku tradiciju staru više od 3000 godina.
Islamski vjerski objekti u Teheranu i njegovoj široj okolici mogu se okvirno podijeliti na džamije, imamzade, grobnice, medrese i druge vrste obrazovnih ustanova. Najpoznatija džamija je povijesna „Šahova džamija” (danas „Homeinijeva džamija”) koju je kod bazara dao podići kadžarski vladar Fateh Ali-šah, a ostale poznate džamije su Damavand Džame, Varamin Džame, Mujezud Dovle, te stara i nova džamija Sepahsalar. Od 2005. godine u izgradnji je Mosala, kolosalna džamija s najvećim minaretima na svijetu (230 m) u kojoj se održava i Teheranski međunarodni sajam knjiga. Imamzade su vrste grobnica u kojima su sahranjeni potomci vodećih šijitskih imama, a najznačajnija među njima je Saleova imamzada na sjeveru Teherana (Trg Tadžiriš) koja je uz Mašhad i Kom jedno od najposjećenijih mjesta šijitskih hodočasnika. Ostale na širom području grada uključuju imamzade sajeda Ismaila, Džafara Pišve, Davuda, sajeda Nasr al-Dina, Kasema, Jahje i Abdul Azima. Neke od imamzada stare su i po 800 godina, a zahvaljujući njihovim lokacijama danas je moguće odrediti približne granice srednjovjekovne gradske jezgre. Na jugu grada nalazi se grobnica odnosno svetište u čast Bibi Šahrbanu, kćeri sasanidskog vladara Jezdegerda III. koja je prema predaji postala suprugom trećeg šijitskog imama Huseina ibn Alija. Osim grobnice Bibi Šahrbanu i Saleove imamzade, jedno od najposjećenijih svetišta u Teheranu je i grobnica Imama Homeinija u sklopu koje se nalazi i džamija. Poznate gradske obrazovne institucije vjerskog karaktera su medrese Filsuf-od Dovle, Hakim Baši, Han-e Marvi, Mošir-os Saltane i Moajer-ol Mamalek, te vjerski institut „Huseinije Eršad” u kojem je utjecajni iranski intelektualac i ideolog iranske revolucije Ali Šarijati držao govore protiv Pahlavijevog režima. Od 1972. godine do Pahlavijevog pada institut je bio zatvoren, a danas se u njemu nalazi i velika knjižnica s tematikom religije, povijesti, sociologije i kulture.
U Teheranu se nalazi 37 aktivnih crkava (od ukupno 600 u Iranu), 29 sinagoga i pet zoroastrijskih svetišta. Najveća crkva u Teheranu i Iranu općenito je armenska Katedrala sv. Sarkisa, izgrađena u središtu grada između 1964. i 1970. godine. Unutrašnjost katedrale oslikao je Avedik Ajvazijan prema uzoru na Michelangelovu Baziliku sv. Petra u Vatikanu i prikazuje Ivanovo krštenje odnosno Isusovo uzašašće u nebo. Katedrala je renovirana i nadograđena 2000. godine, a u njenom dvorištu nalazi se i spomenik žrtvama Armenskog genocida iz 1915. godine. Crkva sv. Tadeja-Bartolomeja izgrađena za vrijeme vladavine Fateha Ali-šaha najstarija je u Teheranu i nalazi se južno od mauzoleja Sajed Ismaila. Sastavljena je kupole i četiri križna svoda, a u njenom vestibulu sahranjeni su slavni armenski kršćani iz Irana, kao i veleposlanik Ruskog Carstva Aleksandr Sergejevič Gribojedov koji je stradao od ruke teheranskih revolucionarnih snaga. Ostale poznate crkve u Teheranu su američka protestantska Crkva sv. Petra (izgrađena 1874.), armenska apostolska Crkva sv. Juraja (1790-ih) i Crkva Djevice Marije u Jusef Abadu (1945.). Na jugoistoku grada nalazi se i veliki kršćanski kompleks Dulab u kojem su smješteni vjerski objekti ruske pravoslavne, armenske apostolske i katoličke Crkve, te poljsko vojno groblje. Dvije najveće sinagoge u gradu su Jusef Abadova sinagoga sagrađena 1950-ih u Asadabadovoj ulici, te Abrišamijeva sinagoga od 1025 m2 u sklopu koje se nalazi i židovska škola. Zoroastrijska svetišta uključuju hramove vatre Adorijan, Markar, Šah Vrahram Izad, Dahme-je Gabrha, te Veliki Adorijan koji je od kraja 2000-ih u izgradnji. U gradu se također nalazi i zoroastrijska visoka škola „Firuz Bahram”, jedna od najstarijih visokoobrazovnih ustanova u Teheranu.
Podrobniji članci o temama: Toranj Milad, Toranj Azadi, i Dodatak:Popis najviših građevina u TeheranuTeheran kao i Iran općenito nemaju povijesnu tradiciju gradnje visokih građevina s obzirom da su smješteni u trusnom području na kojem su učestali snažni potresi. Međutim, razvoj građevinske tehnologije i modernizacija uvjetovali su gradnjom niza tornjeva i nebodera, posebno tijekom 1970-ih i 2000-ih godina. Tri najpoznatija tornja u gradu su Togrulov toranj, Toranj slobode (Azadi) i Narodni toranj (Milad).
Togrulov toranj datira se u 12. stoljeće i nazvan je prema seldžučkom vladaru Togrulu koji je 1063. godine umro u Raju, danas prigradskom naselju Teherana. Toranj visine 20 m valjkastog je oblika, poligonalnog tlocrta odnosno zidova sastavljenih od 22 potpornja koji su statički ublažavali potrese, a bio je okrunjen kupolom i stožastim krovom koji danas nisu sačuvani. Toranj slobode (Azadi) prvotno je imenovan kao „Kraljevski memorijalni toranj” (perz. Šahjād Ārjāmer) u čast M. Reze Pahlavija, no preimenovan je nakon Iranske revolucije. Izgrađen je 1971. godine prema projektu iranskog arhitekta Hoseina Amanata, u kombiniranom stilu iranske sasanidske i islamske arhitekture. Ovaj toranj od bijelog mramora smješten je u blizini Zračne luke Mehrabad kao simbol grada na njegovom zapadnom ulazu. 
Godine 2007. prema projektu iranskog arhitekta Dr. Muhameda Reze Hafezija izgrađen je Narodni toranj (Milad), novi simbol grada koji je visinom od 435 m šesti najveći betonski toranj svijeta, nakon Skytreea u Tokiju, Cantona u Guangzhouu, CN Towera u Torontu, Ostankinskog tornja u Moskvi i Bisera Istoka u Šangaju. Njegova namjena je višestruka: antena na vrhu služi za prijenos telekomunikacijskog signala, a u glavi tornja od 12 katova smješteni su rotirajući restoran, dvorana za konferencije, panoramska promatračnica za turiste i veliki prostor za umjetničke izložbe okrunjen staklenom kupolom. Trup tornja oktogonalnog je presjeka što je tipično za iransku arhitekturu, a njegova baza s glavom je povezana dizalima prosječne brzine 7 m/s što omogućava transport do vrha u roku od 45 sekundi. Toranj je dio međunarodnog trgovačkog centra koji uključuje IT park, niz konferencijskih dvorana i restorana, te hotel s pet zvjezdica.
Počeci gradnje visokih stambenih građevina datiraju se u vrijeme vladavine Reza-šaha koji je na temelju plana modernizacije grada naredio da svaka teheranska građevina mora imati najmanje dva kata. Prvi neboderi sa šest i više katova izgrađeni su 1941. godine, zatim se zbog nagle urbanizacije tijekom 1970-ih grade neboderi veći od 50 m, a 2000-ih zbog gospodarskog uzleta i napretka domaćeg građevinarstva počinju nicati i neboderi iznad 100 m. Najveći teheranski neboderi iznad 100 metara visine danas su „Teheranski međunarodni neboder” (162 m), „Neboder Kapsad” (135 m), „Neboder središnje banke” (131 m), „Narodni neboder” (131 m), „Asemanov neboder” (130 m), „Homeinijev neboder” (125 m), „Zeleni neboder” (125 m), „Blizanci Elahije” (125 m), „Neboder Tehranpars” (120 m), „Neboder trećeg tisućljeća” (120 m), „Imperijalni medicinski centar” (120 m), „Neboder Seper” (115 m), „Širazov dijamantni neboder” (110 m), „Neboder Farmanej” (105 m), „Gilanski neboder” (100 m), „Neboder banke Tedžarat” (100 m) i „Neboder Golnar” (100 m).
U Teheranu općenito ne postoje veći trgovi s obzirom da su tradicionalna mjesta okupljanja iranske zajednice povijesno bili bazari i dvorišta džamija, odnosno u novije vrijeme glavne avenije i parkovi. Teheranski trgovi danas su uglavnom omeđeni prometnim kružnim tokovima i nepristupačnog su tipa, a ukrašeni su krajobraznim oblikovanjem, fontanama, skulpturama i drugim vrstama spomenika. Raznoliko imenovanje trgova uključuje šijitske imame (Ruholah Homeini), domaće toponime (Suza, Kazvin, Horasan), strane toponime (Argentina, Palestina, Afrika, Jeruzalem), slavne iranske književnike i znanstvenike (Firdusi, Razi, Šejh Bahai), strane znanstvenike (Louis Pasteur), itd. Od ovog modela trga odstupa samo „Trg slobode” na kojem se smješten istoimeni toranj (Azadi) i koji se prostire na 50.000 m2. Međutim, ovaj trg slijedi tradicionalni iranski koncept u kojem se isprepliću elementi trga i parka (npr. isfahanski „Nakš-e Džahan”).
Trend oslikavanja i ostalih načina ukrašavanja (freske, mozaici) teheranskih fasada i drugih otvorenih javnih prostora pojavio se koncem 20. stoljeća, a za razliku od slobodnih grafita u Zapadnom svijetu teheranski model zasniva se na organiziranim natječajima koje raspisuje lokalna gradska uprava odnosno na kojima sudjeluju popularni iranski umjetnici. Krajem 2000-ih pokrenut je i veliki program za uljepšavanje prometnih građevina poput mostova, tunela, podvožnjaka i nadvožnjaka. Danas u Teheranu postoji na stotine takvih umjetničkih prikaza, a njihovi motivi su uglavnom kulturološki, mitološki, religijski i politički. Među potonjima se najviše ističu oni domoljubnog i anti-američkog tipa.
Podrobniji članak o temi: Popis parkova u TeheranuTeheran je grad s iznimno velikim brojem dobro održavanih parkova čiji broj neprestalno raste: godine 1993. bilo ih je 480, četiri godine kasnije 621, a prema najnovijim službenim podacima iz 2006. godine navode se 739 gradska parka. Također, s prosječno 17,8 m² zelenih površina po glavi stanovnika, Teheran je vrlo zelen grad u odnosu na zapadnjačke gradove podjednake veličine poput Pariza (6 m²/st.), Londona (7,5 m²/st.) ili New Yorka (8,6 m²/st.), no zaostaje za ruskom Moskvom (27 m²/st.). Na razvoj teheranskih zelenih površina utjecali su višestruki čimbenici: grad je povijesno poznat po bogatim vrtovima, njegov zemljopisni položaj podno Alborza pogoduje razvoju bilja, sadnja stabala potaknuta je drevnim i islamskim vjerskim motivima (vjerovanje da sadnja za Novruz donosi sreću odnosno da je sadnju poticao sam Muhamed), oblikovanje perzijskih vrtova dijelom je tisućljetne umjetničke tradicije odnosno boravak u njima predstavlja iransku kulturu življenja, te politički poticaj iz sredine 1990-ih da se ozelenjivanjem grada ublaže njegovi ekološki problemi.
Zelene površine Teherana sastoje se od gradskih parkova, park-šuma, privatnih i javnih vrtova, dolina potoka, zelenih traka uz prometnice, izvangradskih voćnjaka i farmi, te nacionalnih parkova. Najpoznatiji teheranski gradski parkovi su „Park tulipana” (Lale) sjeverno od glavnog kompleksa Teheranskog sveučilišta u kojem se nalazi skulptura Birunija, „Saeov park” uz Aveniju Vali Asr nazvan po inženjeru koji je očuvao dio stare gradske šume, „Park Melat” s glazbeno-svjetlosnom fontanom, „Gradski park” u strogom središtu grada, „Niavaranski park” s jednom od nacionalnih knjižnica, „Park Džamšidije” na sjeveru s panoramskim pogledom na grad, „Park Djevice Marije” u središtu grada sa skulpturom Marije i Isusa, „Razijev park” s umjetnim jezerima, „Park vode i vatre” na sjeveroistoku koji je u izgradnji od konca 2000-ih godina, itd.Brojni parkovi smješteni su uz 13 dolina manjih potoka koji se slijevaju s Alborza na sjeveru prema jugu dužinom od 10 km, a među njima su Garmdare, Čitgar, Solagan (Kan), Farahzad, Evin (Darake), Darband, Golabdare, Hesarak (Džamšidije), Lavizan (Sohanak) i Sorhehesar (ukupne površine 1005 ha ili 2% grada). Glavne gradske park-šume su Lavizan (1100 ha), Sorhehesar (850 ha), Pardisan (300 ha), Toska (300 ha), Čitgar (145 ha), Kuhsar (100 ha), Farahzad (60 ha) i Azadegan (30 ha) . Do 1997. godine u gradu je zasađeno oko 1,700.000 novih sadnica na približno 2000 ha zelenih traka uz prometnice, među kojima je najviše javora, jasena, joha, čempresa i borova. Gradski voćnjaci protežu se na 536 ha i predstavljaju značajnu kulturnu baštinu, a najveći među njima su voćnjak kadžarskog ljetnikovca Bag-e Firdus, te Bag-e Negarestan i Bag-e Kamraneje. Godine 2000. u Teheranskoj pokrajini bilo je i šest zaštićenih prirodnih područja površine od 7706 km² uključujući dvije park-šume (Lavizan i Čitgar) i četiri nacionalna parka (Hajer, Kavir, Lar i Vardžen) površine od 4409,5 km², što implicira da je više od 40% pokrajine pokriveno zelenilom odnosno 23,5% nacionalnim parkovima.
Značajnu ulogu u očivanju prirode imao je iranski parlament koji je 1973. godine usvojio zakon o zaštiti i širenju zelenih površina, odnosno zabrani nekontrolirane sječe stabala koja je posebno bila izražena tijekom industrijalizacije 1960-ih godina. Također, veliki program društveno-ekonomskog razvoja (1979. – 1994.) rezultirao je usedmerostručenjem državnih zelenih površina u čemu su Teheran i njegova pokrajina igrali vodeću ulogu. Programe pošumljavanja predvodili su Ministarstvo prosvjete, državne i lokalne organizacije za zaštitu okoliša, razni privatni sektori, pa čak i regularne i elitne grane iranskih oružanih snaga.
U 2009. godini na širem gradskom području izmjereno je 141,6 km² zelenih površina, što je povećanje u odnosu na 1988. kada ih je bilo 130,4 km². Međutim, zbog povećanja broja stanovnika sa 6,042.584 na 7,962.429 u istom vremenskom razdoblju količina zelenih površina po stanovniku smanjila se sa 21,6 na 17,8 km²/st. Ovaj podatak značajno varira u odnosu na specifične kotare grada pa se brojka u sjevernim i zapadnim naseljima kreće između 30-40, u istočnim i južnim od 10-20, a u središtu grada svega 3 km² zelenih površina po stanovniku. Gradska uprava posljednjih godina pokušava ublažiti ovu nejednakost različitim programima među kojima je i izgradnja tzv. vertikalnih i krovnih vrtova.
Teheran je sjedištem svih vodećih iranskih športskih saveza poput nogometnog, košarkaškog, hokejskog, odbojkaškog, ragbijskog i kriketskog, odnosno institucija uključujući Ministarstvo mladosti i športa i Nacionalnu olimpijsku i paraolimpijsku akademiju (do 2010. poznata kao „Organizacija za tjelesno obrazovanje”). U gradu se nalazi veliki broj stadiona svih vrsta i nekoliko kompleksa među kojima je najveći „Športski kompleks Azadi” u kojem su 1974. godine održane VII. Azijske igre. Najpopularniji športovi u Teheranu su nogomet, futsal, košarka i skijanje.
„Športski kompleks Azadi” izgrađen je 1971. godine za VII. Azijske igre koje su se održale tri godine kasnije. Kompleks se u zapadnom Teheranu proteže na 450 ha od čega približno trećina otpada na šume i umjetno jezero. Žarište kompleksa je stadion Azadi kojeg je projektirao iranski arhitekt Abdolaziz Farmanfarmaijan, a prima 100.000 gledatelja što ga čini četvrtim najvećim nogometnim stadionom svijeta. Dvoetažne tribine stadiona ovalnog su oblika i izvana imaju oblik plitkog vulkana, isto kao i manji biciklistički stadion u njegovoj neposrednoj blizini koji prima 2700 ljudi. Na zapadnoj strani nalazi se pet zatvorenih dvorana kapaciteta 3000 gledatelja za košarku, dizanje utega, odbojku i hrvanje, te dvorana s tri bazena. Dvije najveće zatvorene dvorana kompleksa su stara dvorana koja prima 12.000, odnosno nova dvorana Azadije kapaciteta 40.000 gledatelja (izgrađena 2009. g.). Ostali športski objekti uključuju dvoranu za streljaštvo, terene za tenis i bejzbol, te staze za konjičke, motociklističke, automobilističke i karting utrke. U gradu se nalazi i niz drugih manjih kompleksa odnosno nogometnih stadiona kao što su Rah Ahan (15.000) u Raju, Engelab (15.000) u Karadžu, Stadion Šahid Derahšan (12.000), Iran Hodro (10.000), Šahid Dastgerdi (8250), Kargaran i Aliaf (5000). Sjeverno od grada nalaze se šest od ukupno 14 iranskih skijališta - Dizin, Šemšak, Darband, Hor, Ab Alije i Damavand na kojima se snijeg zadržava osam mjeseci godišnje.
Dva najpopularnija i ujedno dva najuspješnija iranska nogometna kluba su teheranski Persepolis i Esteglal koji domaće utakmice igraju na stadionu Azadi, kao i Iranska nogometna reprezentacija. Prema podacima AFC-a, Persepolis je najpopularniji klub u Aziji. U gradu je registrirano i niz drugih nogometnih klubova, a s obzirom da je početkom 2000-ih godina većina njih sudjelovala u prvoj nacionalnoj ligi provedena je nužna decentralizacija pa su neki klubovi ugašeni (PAS), a drugi premješteni u ostale gradove - Saba u Kom, Pajkan u Kazvin i Naft u Arak. Ipak, dva potonja kluba i dalje odigravaju službene utakmice na svojim originalnim teheranskim stadionima. Saipa i Rah Ahan registrirani su u Teheranu, no koriste stadione u susjednom Karadžu odnosno Raju (dijelovi teheranske anglomeracije). Na stadionu Azadi od 2006. do 2010. godine utakmice je odigravao i tabriški Traktor Sazi kojem je domaći stadion bio renoviran, a Teheran je odabran zbog velikog udjela azarskog stanovništva koji su tradicionalno navijači tog kluba.
I., II., III., IV. i V. Ženske islamske igre (1993., 1997., 2001., 2005. i 2010.)
Teheranski međunarodni sajam knjiga (perz. نمایشگاه بین‌المللی کتاب تهران; engl. Tehran International Book Fair - TIBF) - održava se svakog svibnja od 1987. godine i najveći je bliskoistočni i azijski sajam knjiga; na XXIII. sajmu (2010.) održanom u Teheranskoj Mosali na 120.000 m2 predstavljeno je 200.000 naslova (30.000 domaćih i 170.000 inozemnih) od strane ~2100 izdavača (više od 1100 iranskih i 980 inozemnih) iz ukupno 80 zemalja svijeta.
Međunarodni filmski festival Fadžr (perz. جشنواره بین المللی فیلم فجر; engl. Fajr International Film Festival) - održava se svake veljače od 1982. godine pod pokroviteljstvom Iranskog ministarstva kulture; na IXXX. festivalu održanom 2011. prikazano je više od 100 filmova.
Teheranski međunarodni festival animiranog filma (perz. جشنواره بين المللی پویانمایی تهران; engl. Tehran International Animation festival) - održava se od 1999. godine kao bijenale; na V. festivalu 2007. predstavljeno je 1162 animiranih filmova iz 61 zemlje, a jedan od članova žirija bio je i poznati hrvatski animator Borivoj Dovniković.
Teheranski sajam umjetnosti (perz. آرت اکسپوی بزرگ ایران; engl. Tehran Art Expo) - održava se od 2007. godine; najveća izložba održana je 2008./2009. na kojoj je sudjelovalo 750 umjetnika s ukupno 1500 umjetničkih radova.Osim navedenih, Teheran je i domaćin više likovnih festivala kao što su bijenali skulptura, fotografije, slikarstva, kaligrafije, itd.

Tehnologija srednjeg vijeka u Europi je oblikovana zahvaljujući nizu međusobno povezanih tehnoloških novina: poljodjelskoj revoluciji, novoj vojnoj tehnici te oslanjanju na vodu i vjetar kao izvore energije. Taj tehnološki razvoj daje važan dio odgovora na pitanje kako se je i zašto Europa preobrazila od kulturne zabiti zasnovane na gospodarstvu jedva naprednijem od onog tradicionalnih neolitičkih zajednica u cvatuću i jedinstvenu, ali i agresivnu civilizaciju, koja će povesti svijet u razvoj znanosti i industrije. U usporedbi s Istokom i srednjovjekovnim Islamom, kršćanska je Europa još oko 1000. bila uglavnom "prazna". Prema nekim ju je procjenama nastanjivalo oko 22 milijuna ljudi, dok je istodobno oko 60 milijuna ljudi nastanjivalo Kinu, 80 milijuna Indiju i oko 40 milijuna zemlje pod vlašću muslimana. Broj stanovnika drevnoga Rima, koji je u antici bio milijunski grad, pao je na oko 35 000 ljudi, u Parizu je živjelo oko 20 000 ljudi, u Londonu oko 15 000. S druge je strane Kordoba pod vlašću Arapa brojila 450 000 stanovnika, Carigrad 300 000, Kaifeng u Kini 400 000, a Bagdad – tada najveći grad svijeta – oko 1 000 000. Europa je bila kulturna, intelektualna, gospodarska, tehnološka i demografska zabit koja je daleko zaostajala za tehnološkom i znanstvenom vitalnošću tadašnjih središta civilizacije u islamskom svijetu, Bizantu, Indiji i Kini.
U srednjem vijeku su, u mjeri nezapamćenoj od drevnoga Egipta, kultura i pismenost bili ograničeni na svećenstvo. Crkva se je kroz rani srednji vijek brinula za naobrazbu i državnu upravu, a kasnije isto tako i za pravo i medicinu. Kroz cijeli rani srednji vijek, sve do početka 13. stoljeća, čak i u Italiji, svećenici i redovnici su praktično imali monopol na učenost i samu pismenost. Stoga je feudalna državna uprava prešla u ruke svećenstva. Jedna od optužbi na račun Crkve jest da je bila općenito antiintelektualno raspoložena i da su crkveni oci davali prednost vjeri nad razumom, neznanju nad znanjem. Ta tvrdnja općenito nije održiva. Kršćanstvo je religija knjige, svetoga teksta i crkvenim je ocima bilo jasno da se pismenost mora ohrabrivati ako se želi da se čita Biblija. Na duge staze kršćanstvo je postalo glavni pokrovitelj obrazovanja u Europi i mnogo je preuzelo iz klasične intelektualne tradicije. Naravno, crkveni oci su podržavali ono i onakvo obrazovanje kakvo je bilo u skladu s njihovim viđenjem misije Crkve.
Srednjovjekovna je Europa dala malo izuma, većina novina je preuzeta od antike ili iz Kine. Srednjovjekovni su zanatlije dokazali svoju umješnost, smionost i umjetnički genij, ali su proizvodi srednjega vijeka općenito bili u tehničkom smislu slabe kvalitete. Srednji je vijek neprestano morao popravljati, nadomještavati, obnavljati. Crkvena su zvona pucala, zgrade su se urušavale. Slabost srednjovjekovne tehničke opremljenosti očituje se nadasve u osnovnim oblastima, u prevlasti alata nad strojem, slaboj djelotvornosti alata, nedostatnosti poljoprivrednih strojeva i tehničkih pomagala koji daju slab prinos, osrednjosti energetske opreme, prijevoza, financijskog i trgovačkog poslovanja. Rast trgovine i poboljšavanje tehnologije proizvodnje i prijevoza gurao je društvo u smjeru novog gospodarstva.
Tehničari i izumitelji srednjega vijeka zapravo su zanatlije. Tek se jedan tehničar uzdiže do stanovitoga stupnja: arhitekt. Njegovo je polje bez sumnje jedino koje je u srednjemu vijeku poprimilo nesporni industrijski vid. Gotička je umjetnost gradnje postala znanošću, a graditelj je postao znanstvenikom. Taj graditelj, koji se nazivlje magistrom i čak pokušava steći naslov magistra kamena (magister lapidum), kao što su drugi magistri filozofije ili prava, koji obavlja proračune sukladno propisima, suprotstavlja se graditelju-zanatliji koji primjenjuje naputke, tj. zidaru.
Kroz cijeli se srednji vijek opaža kronični nedostatak radne snage. Nije više bilo robova, a plemići su trebali sve više zemlje, koja ne znači mnogo bez seljaka, kojih pak nikad nije bilo dovoljno. Obveza redovnika da održavaju što manje dodira s vanjskim svijetom i potreba da zadovolje vlastite gospodarske potrebe, kao i potrebe siromaha i prosjaka, ohrabrili su ih da razviju stanovitu tehničku opremu. Vjerski su redovi nerijetko napredni kad je riječ o vodenicama i vjetrenjačama ili o napretku poljodjeljskih tehnologija. Neki povjesničari smatraju da je pad broja stanovnika uzrokovan zahlađenjem i gladi početkom 14. stoljeća i kugom sredinom stoljeća, također potaknuo šire korištenje tehnologije. Ostalo je manje radnika pa je porasla cijena rada, što je donijelo veću neovisnost svima koji su raspolagali nekom tržišno vrijednom vještinom. To je dovelo i do uspona cehovskih udruženja, u kojima su se okupili zanatlije i trgovci da među sobom odrede pravila i uvjete poslovanja. Manjak radnika podigao je cijenu rada, pa neki povjesničari smatraju da je baš taj čimbenik pokopao feudalizam i rodio početke kapitalizma.
Srednji je vijek svijet drveta. Drvo je u ono doba bilo sveprisutni materijal. A i to je drvo bilo slabe kakvoće, komadi manjih dimenzija i osrednje obrađeni. Veliki komadi u jednom dijelu, za jarbole ili krovnu konstrukciju, teško se sijeku i obrađuju, rijetki su i dragocjeni. Drvo je također bilo jedan od prvih izvoznih proizvoda zapadnoga srednjovjekovlja, a prodavano je muslimanima.
Željezo je na srednjovjekovnome Zapadu bilo rijetko. Sredinom 13. stoljeća engleski franjevac Bartolomej u svojoj enciklopediji De proprietatibus još uvijek spominje željezo kao dragu kovinu, čovjeku korisniju od zlata. Željezo je bilo predmet pozornosti i čak se uspoređivalo s čudom. Kovač je u ranom srednjem vijeku bio izuzetna osoba, bliska vještcu. Dio tog ozračja valja zahvaliti kovaču kao kovaču oružja. Cijenu željeza u srednjem vijeku najbolje pokazuje pozornost koju mu pridaje sveti Benedikt, učitelj srednjovjekovnoga materijalnoga i duhovnoga života. U svojoj Reguli on posvećuje čitavo poglavlje brizi koju redovnici moraju posvećivati ferramenta – alatkama od željeza kojima raspolaže samostan. Opat ih smije povjeriti samo redovnicima u koje ima puno povjerenje, a izgubiti ili oštetiti takve alatke je ozbiljan promašaj za koji su predviđene stroge kazne. Vladari također pridaju veliku vrijednost željeznim plugovima i predviđaju visoke kazne za njihovu krađu.
Srednjem vijeku općenito nedostaje željeza. Vađenje ruda je nedostatno. Slaba djelotvornost naprava za kopanje i dizanje, kao i tehnološka nesposobnost da se ukloni podzemna voda, ograničavaju vađenje na površinska i plitka ležišta. Željezo, bakar, olovo, sol, kositar, zlato i srebro, ne vade se u dovoljnoj količini i u većini slučajeva prerađuju se nerazvijenom opremom i tehnologijom. Nadalje, uz nedostatak željeza u srednjem vijeku, njegov je najveći dio namijenjen izradi oružja. Za plugove, srpove i kose, sjekire, preostaje tek mali dio proizvodnje. Poljoprivredni alat je mahom izrađivan od drveta. Veliki dio alata izrađenog od željeza je zapravo služio za obradu drveta: bradve, sjekire, svrdla, itd.
Materijal koji se u srednjem vijeku nadmeće s drvetom nije željezo, koje se zapravo koristi u malim količinama, već kamen. Drvo i kamen su temeljni materijali srednjovjekovne tehnologije. Graditelji su u isti mah tesari i zidari. Od 11. stoljeća nadalje veliki uzlet gradnje, koji je temeljna pojava srednjovjekovnog gospodarskog razvoja, sastoji se nerijetko u tome da se drvenu konstrukciju zamijeni kamenom: crkve, mostovi, kuće. Kamen je dugo ostao luksuz u odnosu na drvo. Kamen je u odnosu na drvo plemeniti materijal. Imati kuću od kamena znak je bogatstva i moći. Jedan od velikih tehničkih napredaka srednjovjekovlja bio je ponovni pronalazak kamenog svoda i izum novih sustava svođenja. Srednji vijek za nas je veličanstvena zbirka kamena: katedrale i zamkovi. Ali to kamenje je tek beskrajno maleni dio onoga što je bilo. Ostala je tek poneka kost od drvena tijela i skromnijih materijala još podložnijih propadanju: slame, blata, nepečene opeke.
Razvoju feudalnog sustava donekle je pridonijela poljodjelska revolucija. Budući da je teški plug i njegov tim volova skupi alat, onkraj mogućnosti pojedinačnih ratara, on je doveo do razvoja zajedničkog vlasništva i obrazaca komunalne poljoprivrede i komunalnog uzgoja stoke, čime je učvršćeno srednjovjekovno selo i vlastelinski sustav kao temelj europskog društva barem do Francuske revolucije. Sustav otvorenih polja, koji je prihvaćen tijekom Karlova doba (od 8. do 9. stoljeća) omogućio je ratarima da udruže sredstva koja su im stajala na raspolaganju za oranje, uključujući životinje.
Stremen je bio ključni izum koji je omogućio pojavu jednog od svojstvenih likova europskog feudalizma – oklopljenog viteza na oklopljenom bojnom konju. Do 9. stoljeća je u Europi ratnik na konju ostao na konju samo dok nije stigao do bojnog polja, kada bi sjahao i borio se kao pješak. Bez stremena koji osigurava stabilnost, samo su se najvještiji konjanici mogli boriti kao prava konjica, te zamahivati mačem i napinjati luk bez da izgube ravnotežu. Stremen su izumili Kinezi u 4. stoljeću i nakon toga se on širi prema Zapadu. Stremen je iznimno jednostavna izrađevina, bez pokretnih dijelova, ali stabilizira ratnika na konju i omogućuje borbu s konja. Sa stremenom i primjereno oblikovanim sedlom je jahač s kopljem pričvršćenim za oklop postao moćna bojna jedinica, pri čemu je impuls zamijenio mišiće u novoj vrsti ratovanja. No otvoreno je pitanje koliko je takvo koplje uistinu rabljeno na bojnom polju, tj. izvan viteških turnira. Prikazi s kraja 11. stoljeća i dalje prikazuju jahače u boju koji bacaju koplja. Europski se vitez razvio u srednjovjekovni ekvivalent tenka, gdje su sve teže oklopljeni vitezovi i konji bili najmoćnija sila na bojnom polju. Europljani su konjici dodali dva izuma: ostruge i uzde.
Nova europska tehnika borbe na konju se skladno preplela s vlastelinskim sustavom uvedenim poljodjelskom revolucijom. Vitez je zamijenio seljaka-vojnika, uobičajenog u ranom srednjem vijeku, a biti vitezom je postao posao s punim radnim vremenom. Cijena opremanja viteza u oklopu, premda prilična, bila je unutar mogućnosti lokalnih vlastelina. Bojni konj je vrijedio 4-10 volova ili 40-100 ovaca. Tipični oklop, načinjen od željeznih prstenova, je vrijedio 60 ovaca. Kako je rasla cijena opreme, vojnu preobrazbu je slijedila društvena. Vitez je od vojnika srednjeg statusa postao član prestižne kaste.
Taj je sustav doveo do pravih feudalnih odnosa, gdje se vazalni vitezovi zaklinju na vjernost i daju svoje oružje u službu višem feudalnom vlastelinu u zamjenu za dio njegove zemlje, kojom vladaju i s koje ubiru porez u njegovo ime. Takvi lokalni odnosi su bili posebno prikladni za decentraliziranu narav europskih društava u srednjem vijeku. Za upravljanje ratarskim gospodarstvom koje ne zahtijeva hidrauličku nadgradnju (velike sustave navodnjavanja) nije potrebna snažna središnja vlast, usporediva s onom birokratskih civilizacija. Vlastelinski sustav je bio dobro prilagođen europskom okruženju. Pojava viteza i europskog feudalizma je dodatno iskovala primjereno lokalne odnose između sela i vitezova i vlastelina koji su njima vladali. Vitez – selo odnos je postao značajkom europskog feudalizma i vlastelinskog sustava, gdje selo duguje "obveze" crkvi i viteškoj vlastelinskoj kući. Preobraženo tijekom poljoprivredne revolucije, selo sada proizvodi višak potreban za izdržavanje vitezova, a ti su vitezovi održavali red, naplaćivali porez i presuđivali u sporovima na lokalnoj razini. Zbog prvorodstva, običaja da se feud prenosi na prvorođenog sina, rastao je broj vitezova bez zemlje i naposljetku je u Europi bilo više vitezova no što ih je ona mogla lako izdržavati.
Gospodarska jedinica feudalnoga sustava je selo. Nad njime vlada hijerarhija plemića, svjetovnih ili crkvenih, te biskupa i kraljeva, pod nominalnom vrhovnom vlašću cara i pape. Svaki je plemić mogao držati jedno ili više sela, ili zemlju u različitim selima, gdje su njegovi kmetovi radili da bi uzdržavali sebe i njega. Oni su dužni raditi i prisiljeni i silom ako treba, ali nisu robovi, jer posjeduju i obrađuju i vlastitu zemlju. Plemić je zauzvrat morao jamčiti seljacima zaštitu, a glavna je opasnost prijetila uglavnom od drugih plemića. Glavna dužnost plemića je bila da pođe u rat kad ga gospodar pozove. Zbog nedostatka odgovarajućega prijevoza, viši plemići, čak i kralj s dvorom, morali su obilaziti svoja imanja da bi se prehranili. Plemići i svećenstvo (oko 10% stanovništva) su gotovo posve parazitirali na seoskoj ekonomiji.
Feudalizam je ponajprije ukupnost osobnih veza koje međusobno povezuju u hijerarhiju pripadnike vladajućih slojeva društva. Te se veze oslanjaju na "stvarnu osnovu" – korist koju plemić dodjeljuje svome vazalu u zamjenu za stanoviti broj usluga i zakletvu vjernosti. Feudalizam u strogom smislu je vazalska vjernost. Feudalni sustav se temelji na iskorištavanju zemlje putem vladavine feudalne hijerarhije – seniora i vazala – nad seljacima, te nadilazi okvir vazalskog ugovora ne bi li svakom plemiću, krupnom ili sitnom, osigurao na njegovu posjedu ili feudu ukupnost nadasve širokih prava. Iskorištavanje zemlje, posjed, temelj su društvenog i političkog poretka – vlastelinstva. Središte feudalnog ustroja jest dvorac. Jedna od značajnih pojava u povijesti Zapada od 10. do 13. stoljeća jest utvrđeni zamak, čiji vojni izgled ne bi trebao prikriti njegovo mnogo šire značenje.
Plemić i njegov vazal povezani su vazalskim ugovorom. Vazal se zaklinje na vjernost svome gospodaru. Najstariji tekstovi u kojima se taj pojam spominje datiraju s početka 11. stoljeća. Nakon sklopljenog vazalskog ugovora, vazal duguje svome gospodaru savjet (consilium), koji se općenito sastoji u obvezi sudjelovanja na skupovima što ih upriličuje plemić, a nadasve u dijeljenju pravde u njegovo ime, i pomoć (auxilium), uglavnom vojnu, a ponekad i novčanu. Vazal tako pripomaže plemićkoj upravi, sudstvu i vojsci. Zauzvrat, plemić svom vazalu jamči zaštitu. Protiv nevjerna vazala gospodar može odrediti kaznu, a glavna je uzimanje feuda. Obratno, vazal može uskratiti povjerenje vlastelinu koji ne ispuni svoje obveze i, teorijski, popratiti to odricanjem od lena (feuda). Očigledno, sve se vrti oko lena. Feud najčešće određuje zemlju. To postavlja feudalizam na njegovu seosku osnovu i potvrđuje da je ponajprije riječ o sustavu posjedovanja i iskorištavanja zemlje. Povezanost vazala s lenom potvrđuje nasljednost lena, što je bitan čimbenik feudalnog sustava, a javlja se u 10. stoljeću.
Jedno od najvažnijih srednjovjekovnih oružja je samostrijel. Poznavali su ga Rimljani i Kinezi, ali u antičkom obliku nije bio osobito djelotvoran i iščeznuo je s bojnoga polja. Bit samostrijela je u tome da se luk postavljen na nosaču (kundaku) može jače napeti i tako dati veću brzinu strelici. Srednjovjekovni samostrijel se isprva napinjao tako da se nosač luka uspravno stavio na tlo, a strijelac je stavio stopalo u stremen na dnu nosača, te se sagnuo da bi tetivu luka zakvačio za kuku na opasaču. Uspravljajući se napinjao je luk cijelim tijelom, a ne tek rukom, te je zakvačio tetivu za okidač. U žlijeb na nosaču je stavio debelu strijelu s teškim željeznim vrhom. Samostrijel je bio skuplji od običnoga luka i duže se je pripremao za izbacivanje projektila, ali u obrani utvrde (u pravilu stotinjak zaštićenih branitelja protiv više tisuća napadača) to mu nisu bile mane. Luk samostrijela je poboljšan na prijelazu iz 11. u 12. stoljeće, uvođenjem "kompozitnog" luka (sastoji se iz više različitih materijala) koji je mogao podnijeti jače napinjanje od običnog drvenog luka: s prednje strane luka je dodana traka životinjske tetive, a sa stražnje sloj roga. Kasnije, oko 1370., samostrijeli su se počeli izrađivati od čelika, što je njihov domet povećalo na 400 metara. Takvi su samostrijeli bili opremljeni različitim mehanizmima za napinjanje.
Barut i vatreno oružje su ustvari kineski izumi. U Europi se barut prvi put spominje u tekstu Rogera Bacona iz 1268., a čini se da se opis odnosi na kineski vatromet. Dok tehnologija proizvodnje baruta i ranih vatrenih oružja potiče iz Kine, čini se da su topovi nastali u Europi oko 1310. – 1320. Neki dokumenti iz Firence iz 1326. upućuju na to da su do tad metalni topovi već dobro poznati, a prva dokumentirana europska uporaba topa datira iz 1331. Ta se tehnologija potom brzo raširila natrag do Bliskog istoka i Azije, tako da u islamskim zemljama topove nalazimo već oko 1330., a u Kini 1356. Do 1500. je proizvodnja topova postala uobičajena širom Staroga svijeta, sa središtima u Kini, mongolskom carstvu u Indiji, Otomanskom carstvu i Europi. Rani su europski topovi bili izrađivani od bakra, mjedi (slitina bakra i cinka, mesing) ili bronce. No ubrzo se našao način izrađivanja topova od jeftinog željeza dobivenog u visokim pećima: kovač je oblikovao cijev topa slažući željezne šipke oko valjkaste glinene jezgre, a takvu bi cijev ojačao željeznim vrpcama.
Topovska zrna su isprva izrađivana od olova ili željeza, a kasnije od jeftinijeg kamena. No kad je postalo moguće lijevati zrna od željeza, kamen je izgubio prednost u cijeni. Barut su isprva spravljali sami kovači koji su izrađivali topove. Omjer salitre (kalijev nitrat, KNO3), sumpora i ugljika (drvenoga ugljena) nam nije pouzdano poznat. Neželjene eksplozije bile su česte. Prvo europsko osobno vatreno oružje pojavilo se krajem 14. stoljeća. Željezni top, premda nespretan, bio je jeftiniji i pokretljiviji od katapulta i izazvao je tehničku revoluciju u ratovanju. Barut, top i mušketa učinili su posjednika nepobjedivim u sukobu s neprijateljem koji ih ne posjeduje. Top je postao neizbježan u ratu i povećao je njegove troškove. Jedino su bogate republike i kraljevi, poduprti trgovcima, mogli raspolagati kovinom i vještinom da ju se oblikuje u top. Top je uništio neovisnost aristokracije zasnovane na posjedu zemlje, kao što je uništio i njihove zamkove. Tijekom 14. stoljeća, pa čak i poslije, prvi topovi prije pobuđuju strah svojom bukom nego ubilačkim djelovanjem. Oni će dobiti na važnosti naročito od 15. stoljeća nadalje, kada razvoj topništva potakne razvoj metalurgije. 
U znanstvenom smislu barut je otvorio mnoge kemijske probleme, koji su naposljetku doveli do otkrića kisika i moderne kemije. S druge strane, očigledno je bila potrebna valjana balistika (razmatranje gibanja topovskog zrna), i to matematički. Naposljetku, izrada oružja je potaknula i razvoj metalurgije.
Unaprjeđenje poljodjelstva u Europi nije slijedilo isti obrazac kao na drevnom Istoku, gdje je tehničko rješenje bilo umjetno navodnjavanje. Europa je već bila prirodno navodnjena dovoljnim padalinama tijekom proljeća i ljeta. Umjesto toga, europski su ratari proizvodnju mogli povećati jedino oranjem teškog tla u područjima koja nisu bila prikladna za obradu pomoću lakog sredozemnog pluga. Stoga je do europske poljodjelske revolucije doveo jedinstveni sklop tehnoloških novina primjerenih jedinstvenim uvjetima okoline sjeverne Europe. Širenje trogodišnjeg plodoreda (tropoljnog sustava) omogućilo je povećanje obradivih površina (odmara se trećina, a ne polovica zemljišta). Raznolikost posijanih kultura omogućila je uspješniju borbu protiv vremenskih nepogoda. Korištenje asimetričnog pluga s kotačima i odgrnjačom i sve češće korištenje željeza za izradu poljodjelskih alata omogućili su dublja oranja uz češća ponavljanja. Sve je to poboljšalo prehranu stanovništva.
Čimbenici koji su prije sprječavali razvitak zapadne Europe – šume i tvrdo tlo – sada su ubrzali taj napredak. Od 10. stoljeća pokazuju se vlastite gospodarske prednosti Europe. One su prvenstveno poljodjeljske, zasnovane na prikladnosti klime i tla, kad su prevladane početne teškoće sa sječom šuma i oranjem tvrda tla. Nema veće potrebe za navodnjavanjem, a manja je i erozija, naspram istočnoj Europi. Zbog toga su bili dovoljni lokalni i nacionalni napori (nije potrebno državno nadgledanje navodnjavanja i pravilnog korištenja tla). Polako ali neodoljivo, rađala se nova civilizacija na dobrom temelju bogate, plodne i dobro obrađene zemlje. Poljodjelska je revolucija stvorila bogatiju, produktivniju, urbaniziranu Europu i stvorila u njoj uvjete za razvoj moderne znanosti i tehnološki napredak. No ta je nova Europa sadržavala i sjeme mnogih budućih problema: manjak tla, oskudicu drvene građe, pritisak rasta stanovništva, imperijalnu okrutnost, razorne epidemije, svjetske ratove i, naposljetku, globalnu ekološku krizu.
Plug je najvažnija orača sprava, a svojom konstrukcijom omogućava dublje rezanje i prevrtanje zemlje na jednu stranu. Obrada plugom mrvi, miješa i okreće čestice tla, što tako obrađeno tlo čini vrlo pogodnim za razvoj usjeva. Plug za razliku od rala u pravilu ima kolica ornice, na koje se naslanja gredelj koji je kraći nego kod rala, a rezanje zemlje okomito u odnosu na površinu tla se obavlja pomoću crtala. Najveća razlika, a ujedno i najvažniji dio pluga je daska ili odgrnjača, koja osigurava da plug može i prevaljivati zemlju. Pored toga, lemeš (vodoravno rezanje brazde) je proširen i oštar samo s jedne strane (asimetričan), a najčešće ima dvije ručice za upravljanje.
Prva novina poljodjelske revolucije bilo je uvođenje teškog pluga početkom 8. stoljeća. Zemlja je temelj materijalnoga života srednjovjekovlja, ali ona je škrta zbog toga što ljudi nisu sposobni iz nje mnogo izvući. Alati su samo osnovni, zemlja je loše obrađena, oranje je plitko. Dugo je u uporabi bio antički nepoduprti laki plug, primjeren površinskom tlu i neravnim terenima mediteranskog područja. To je u biti bila motika koju je vukao jedan ili dva vola, a polja su se orala unakrsno više puta. Njegov simetrični lemeš, ponekad prekriven željezom, ali najčešće izrađen od drva otvrdnulog na vatri, prije grebe zemlju nego što je sječe. No teški plug je povećao poljoprivrednu proizvodnju time što je omogućio ratarima da obrađuju vlažne europske doline.
Teški plug, plug s crtalom, asimetričnim lemešom i odgrnjačom, s pokretnim prednjim dijelom, postavljen na kotače, zacijelo je bio značajan napredak. Bio je to gigant od drveta i željeza. Raskopavao je tlo do dubine korijena i prevrtao ga, dajući prave brazde i uklanjajući potrebu za unakrsnim oranjem. Teškom se plugu opiralo golemo trenje i stoga ga je moralo vući do osam volova. Taj plug, jedan od najvažnijih srednjovjekovnih izuma, je antičkoga podrijetla i gotovo se sigurno razvio na temelju pluga s kotačima kojeg opisuje Plinije Stariji u 1. stoljeću. Iako su teški plug izumili stari Rimljani, oni su ga rijetko koristili. 
Poboljšana orma omogućila je uprezanje u paru (jedna životinja iza druge) i korištenje više volova za vuču teškoga pluga. Osim toga, počela su se koristiti i drugi, novi ili dotad rijetki alati, primjerice brana za usitnjavanje gruda zemlje nakon oranja, te kosa (rijetko korištena u rimsko doba) i vile, potrebni za pripremu sijena za mnogobrojne volove.
Druga novina, najspektakularnija i najznačajnija po posljedicama, bila je uporaba konja, koji je brži i izdržljiviji od vola, za vuču pluga. Takvu je uporabu konja omogućila "moderna zaprega", niz tehničkih usavršavanja koja su oko 1000. omogućila bolje korištenje životinjske vuče i povećanje prinosa rada životinja. Moderno se uprezanje u biti sastoji u tome da se teret vuče prenese na ramena i da se nova orma dopuni potkivanjem, što je olakšalo kretanje životinje i bilo zaštitom za noge; i zapregom u nizu, što je omogućavalo vuču težih tereta. 
Antička zaprega, koja je ormu stavljala na vrat, pritiskala je grudi životinje, otežavala joj disanje i brzo je umarala. Orma koju su koristili za konje bila je u biti ista kao za volove. Tradicionalna vratna orma, koju je vol podnosio zbog kratkog vrata, nije bila primjerena konju. Ta je orma bila donekle prikladna za volove (glavnu životinju za vuču), ali je bila posve neprikladna za korištenje konja u istu svrhu, jer je prsni pojas, čim bi konj jače povukao, skliznuo prema vratu i gušio životinju, drastično smanjujući učinkovitu snagu.
Europljani su prilagodili konjski ovratnik koji se oslanja na konjska ramena i koji je zamijenio traku preko konjskih prsa. Novi način uprezanja je premjestio pritisak na životinju s dušnika na ramena i prsnu kost, omogućio životinji da lakše diše, što joj je pak omogućilo da snažnije vuče, i tako povećao učinkovitost konja pri vuči za četiri do pet puta. Konjski ovratnik je izum koji potječe iz Kine, iz 7. stoljeća. Prvi sigurni europski prikaz konjskog ovratnika nalazimo u jednom rukopisu iz približno 800., ali se ta nova tehnologija proširila tek u 11. i 12. stoljeću. To je, u kombinaciji s korištenjem željeznih potkova, zamijenilo vola konjem kao glavnom životinjom za vuču. Prvi prikaz konja koji vuče poljodjelski alat (branu), nalazimo na tapiseriji iz oko 1080. Željezne se potkove počinju rabiti u 9. ili 10. stoljeću, moguće je da su i one stigle iz Azije, ali bi mogle biti i izvorni europski izum. Ta je novina bila veoma važna i u poljodjelstvu i u prijevozu, jer je omogućila da konji obavljaju teže poslove. Neposredna je posljedica bila to što su sada konji mogli zamijeniti volove u vuči pluga. Uporaba konja, koji je brži od vola, za vuču i oranje omogućuje ubrzanje i povećanje broja obavljenih poslova. Istodobno su konjska kola zamijenila kola s volovskom vučom, jer su konjske potkove s čavlima omogućile uporabu konja za prijevoz tereta cestama.
Valja imati na umu da je veličina i snaga srednjovjekovnih teglećih životinja bila daleko manja od one današnjih. Tegleći je konj općenito manji od bojnoga, koji mora nositi oklop i teško naoružanoga konjanika. Tu se potvrđuje prvenstvo vojnih potreba pred gospodarskim. Također, mnogi su se seljaci i velikaši skanjivali uposliti konja zbog njegove visoke cijene i teškoće njegove prehrane (zobi). Stoga konj nije posvuda odmijenio vola. Do 12. stoljeća konju je dana prednost kao životinji za vuču kola. Upravljivost kola je poboljšana na razne načine.
Sljedeća sastavnica revolucije je bio razvoj tropoljnog sustava obrade tla. Klasični dvopoljni sustav, korišten u sredozemnim područjima u antici, tipično je podrazumijevao obradu jednog polja, ostavljajući drugo na ugaru (izorano, ali nezasijano polje, ostavljeno da se odmara). U novom tropoljnom obrascu, koji je razvijen u europskim ravnicama, obradivo je tlo podijeljeno na tri polja, na kojima se je sađenje mijenjalo tijekom trogodišnjeg ciklusa: za dva sezonska sijanja su korištena dva polja, za zimski usjev pšenice i za proljetni usjev zobi, graška, graha, ječma i leće, dok je treće polje ostavljano na ugaru. Nadalje, mahunarke vraćaju u tlo dušik, koji troše žitarice. Napredak tropoljnog sustava je omogućio uzgoj povrća bogatog bjelančevinama, poput boba, leće i graška, s visokom energijskom vrijednosti, što je čovječanstvu Zapada dalo snagu. Kaže se da je 10. stoljeće puno graha!
Do 11. stoljeća selom su zavladala dva usporedna sustava: na razini sela i seljaka organizacija rada poznata kao sustav otvorenih polja, a na razini vlastelina vlastelinski sustav. Feudalni posjed je bio imanje vlastelina. Obično se sastojao od zemlje koju je iskorištavao izravno vlastelin i zemlje koju su iskorištavali seljaci, a od kojih je vlastelin ubirao zakupninu i namete, uključujući i obvezu rada na njegovoj zemlji.
Podrijetlo sustava otvorenih polja je u 10. i 11. stoljeću, ali su izvori vrlo škrti. U 12. stoljeću sustav je već dosegnuo zrelost. Nekoliko je čimbenika doprinijelo oblikovanju toga sustava. Jedan je rast stanovništva, koji je rascjepkao obiteljske posjede zbog dijeljenja nasljeđa među djecom ili samo sinovima. Drugi je kultiviranje nove zemlje, koja je dijeljena u trake prikladne za oranje. Treći je uporaba teškoga pluga, kojim je lakše obrađivati duge trake zemljišta nego kvadratna polja (često okretanje većeg broja upregnutih životinja je vrlo nespretno). Tako su s vremenom velika područja Britanije i kontinentalne Europe postala prekrivena selima okruženim s dva ili tri velika polja koja su činile kultivirane trake prilagođene reljefu, a ona bi se obrađivala redom zadanim dvopoljnim ili tropoljnim sustavom (stoga su seljaci imali zemlju u svim poljima), a na isti je način bila organizirana i zemlja koju je izravno koristio vlastelin. No u nekim se je područjima održao sustav odvojenih posjeda, a postojali su i drukčiji sustavi.
U takvom je sustavu rotacija polja postala organizirana i regulirana. Sve se radilo u dogovoru: oranje, sijanje, žetva. Suradnja je glavna značajka ovoga sustava. Ispunjavajući svoje obveze u radu i novcu prema vlastelinu, seljaci su oblikovali vlastitu samoupravu zasnovanu na pravilima koja su vladala njihovim radom. Tu se ne radi niti o slobodnom poduzetništvu niti o socijalizmu, već o posebnoj srednjovjekovnoj tvorevini. Teški plug i uprezanje konja su se dobro uklopili u sustav otvorenih polja. Plug je naglasio potrebu za suradnjom, budući da nisu svi seljaci posjedovali plug i tegleće životinje. Konjska balega se lakše prikuplja (konj se hrani u štali), što je povećalo uporabu gnojiva.
U početku srednjeg vijeka grad je bio nadasve mjestom razmjene, trgovačkim čvorištem, no ipak je njegova ključna uloga na tom polju proizvodna djelatnost. On je gradilište, a na tom gradilištu se javlja podjela rada. Na selu je posjed u ranom srednjem vijeku koncentrirao svekoliku proizvodnu djelatnost, unatoč tome što je njegovao i neku zanatsko-tehničku specijalnost. Ali s gradovima je ta specijalizacija dosegnula vrhunac. Zanatlija je prestao biti također i ponajprije seljak, a građanin je prestao biti također i ponajprije zemljoposjednik.
U 13. stoljeću su se europski gradovi po veličini i važnosti počeli približavati antičkim i onovremenim azijskim gradovima. Pariz, London, Gent, Brugge, Köln, Firenca, Genova, Pisa i drugi gradovi bili su dom sve veće populacije obrtnika i trgovaca neovisne o feudalnim institucijama. Za razliku od gradova kasnog rimskog perioda, koji su prije svega vojna i administrativna središta, ili ranosrednjovjekovnih gradova, koji su gotovo isključivo središta biskupija, gradovi 13. stoljeća su gospodarska središta, središta obrtničke proizvodnje i trgovine. U kojoj su mjeri zanatlije tada dominirali gradskim životom pokazuje podatak da je krajem 13. stoljeća od 50 000 stanovnika Bologne, njih 36 000 bilo pripadnici cehova ili njihovi rođaci. Ali to se gospodarstvo mahom ograničuje na zadovoljavanje lokalnih potreba i rijetki gradovi proizvode za izvoz.
Ta uloga vođe i pokretača što će je nadalje preuzeti grad, ponajprije se potvrđuje na gospodarskom polju. Gradovi su čvorišta trgovačke razmjene. Trgovinu na duge staze održavaju jedino luksuzni proizvodi (tkanine, začini) i oni prijeko potrebni (sol). Glomazna roba (žitarice, drvo) tek postupno postaje njezinim dijelom. Skromna srednjovjekovna trgovina koja se u ranom srednjem vijeku ograničavala na riječne putove, postupno se, u razdoblju od 10. do 14. stoljeća, osmjelila i na kopnene i morske. Prijelaz na konje je smanjio troškove prijevoza robe, tako da je veći broj sela mogao sudjelovati u regionalnom, nacionalnom i međunarodnom gospodarstvu. Oslanjajući se na gradove, ta velika trgovina u nastajanju potaknula je još dvije pojave od odlučujućega značenja. Prvo, trgovina je otvaranjem ispostava u dalekim zemljama dovršila širenje srednjovjekovnog kršćanskog svijeta. Drugo, velika je trgovina odigrala ključnu ulogu u širenju novčane privrede. Gradovi, središta potrošnje i razmjene, morali su se sve više oslanjati na novac da bi upravljali svojim poslovanjem. Uvodeći se na selo, mijenjajući feudalnu rentu, razvoj novčane privrede bit će odlučni činitelj preobrazbe srednjovjekovnog Zapada.
Dvojbeno je je li kršćanstvo dobilo išta križarskim osvajanjem Jeruzalema, ali su talijanske luke, napose Pisa i Genova, svakako dobro zaradile od kolonizacije obalnih gradova Levanta. Trgovina luksuznim proizvodima Orijenta preko tih kolonija, odigrala je važnu ulogu u procesu koji neki nazivaju srednjovjekovnom trgovačkom revolucijom. Na sjeveru su neki njemački gradovi (Köln, Bremen, Hamburg) postali velika trgovačka središta. Nakon 950. opaža se stalni porast proizvodnje tkanina, keramike, proizvoda od kože i mnogih drugih dobara. Tijekom 10. stoljeća raste raznovrsnost proizvoda i njihova kakvoća (kvaliteta). Cijene proizvoda su rasle, ali je u njihovu proizvodnju trebalo ulagati sve manje rada, zbog djelotvornijega upravljanja proizvodnjom, uporabe novih izvora energije, poboljšanja alata i strojeva, te boljeg prijevoza i raspodjele. Sada je Europa počela izvoziti tkanine (vuna) i metalnu robu (željezo, bakar, alati, oružje i oklopi) u Afriku, na Bliski istok, pa čak i u Aziju.
Glavna odlika trgovačke revolucije je sajam. Sajmovi potiču iz rimskih vremena, a tijekom ranoga srednjeg vijeka održali su se u pomorskim središtima, gdje su se susretali domaći i strani trgovci. Sajmovi su se s vremenom u Italiji i Francuskoj širili u unutrašnjost. Kraj Pariza je godišnji sajam otvoren oko 635. Tijekom 9. stoljeća sajmovi postaju brojni i šire se prema sjeveru i istoku. 
Antika nije razvila djelotvorne instrumente kreditiranja, a Crkva je branila uzimanje kamata na zajam. Obnova trgovine potaknula je uvođenje kreditiranja oblikovanog tako da se zaobiđe zabrana Crkve, primjerice kroz podjelu profita ili tečajne razlike. 
Što se tiče tkanine, gradovi 11. i 12. stoljeća nisu bili proizvodna središta, već prije trgovačka. Prikupljali su vunenu tkaninu iz okolnih sela i prodavali ju na tržištima Baltika i Sredozemlja. Poduzetnici koji su se bavili tim poslom oblikovali su udruženja (trgovačke cehove), najprije u Italiji u 10. stoljeću. Tako su nastali moćni monopoli koji su u mnogim gradovima zavladali i političkim, a ne samo gospodarskim životom. U Firenci su članovi Arte di Calimala kupovali tekstilne poluproizvode na sajmovima u Francuskoj i od njih proizvodili luksuznu robu istančanim postupcima konačne obrade i bojenja. Boje su bile uvozne i skupe. Komad takve tkanine je vrijedio koliko trogodišnja zarada zidara. Glavni materijal tekstilne industrije bila je vuna, ali je i lan zadržao važnost. Do 12. stoljeća se u Italiji počeo u zamjetnoj mjeri proizvoditi pamuk i svila. I proizvodi i tehnologije su preuzeti od muslimana, uz dvije razlike. Kod muslimana je tekstilna industrija uglavnom bila u rukama središnje vlasti i smještena uz izvore sirovina. U Italiji je pak ona bila u rukama privatnih poduzetnika, a sirovina je uvožena. Tijekom 11. stoljeća svila se i dalje uglavnom uvozila, iz islamskih zemalja i Azije, premda je u Bizantu industrija svile već bila razvijena. No tijekom 12. stoljeća i u Italiji se javlja industrija svile.  
Postupno su se i druge proizvođačke djelatnosti počele isticati u nekim gradovima ili pokrajinama: primjerice, Murano (Venecija) je postao znamenit po proizvodnji lijepe staklene robe, a Milano po proizvodnji oružja i oklopa. No većina gradova nije bila tako specijalizirana. Premda je u 12. stoljeću jedino proizvodnja tekstila dosegnula status velike komercijalne industrije, obrtnička proizvodnja je cvjetala. Unatoč predrasudama zemljoposjedničke aristokracije prema onima koji za život zarađuju svojim rukama, ona je stekla znatan ugled. U tom se ugledu zrcali specifično srednjovjekovna narav rada, u kojoj se susreću briga za kvalitetu i ponos obrtnika. Svaka je izrađevina u stanovitom smislu bila umjetničko djelo. 
U 12. stoljeću su se cehovima trgovaca pridružili cehovi obrtnika. Glavne uloge tih cehova bili su uzajamna pomoć i kontrola proizvodnje: kvalitete, cijene, radnog vremena, nadnice. Svaki je ceh imao monopol nad svojim obrtom. U kasnijem su se dobu neki cehovi opirali prihvaćanju tehnoloških novina, no po nekim je mišljenjima takav stav bio potaknut brigom za kvalitetu proizvoda.
Ljudska je snaga tijekom cijelog srednjeg vijeka bila osnovni izvor energije. Na polju, u zanatstvu, pa čak i u plovidbi, gdje su jedra isprva tek slaba zamjena veslima, rad ljudskih ruku ostaje glavnim izvorom energije. Proizvodnost tih ljudskih izvora energije je smanjena, jer je klasa proizvođača u pravilu slabo hranjena ili pothranjena društvena kategorija. No europski su inženjeri bili oduševljeni novim strojevima i izvorima energije te su prigrlili i razvili nove postupke dobivanja i korištenja energije. Tako je srednjovjekovna Europa postala prva velika civilizacija koju su osim ljudskih i životinjskih mišića pokretali i drugi izvori energije. Nepoznati srednjovjekovni inženjeri su koristili vjetar za pokretanje vjetrenjača i plimu za pokretanje plimnih mlinova. Pritom su ovladali starim načinima mehaničkog povezivanja i prenošenja snage, te izumili nove. Usavršili su vodenicu i vjetrenjaču, katapult s oprugom i mnoštvo drugih naprava, oslanjajući se na nove izvore snage za pokretanje.
Najdojmljiviji primjer je razvoj strojeva tjeranih snagom vode i njihovo uključivanje u tkanje seoskog života i europskog društva općenito. Vodenica je antički izum, no može ju se smatrati srednjovjekovnom napravom, budući da je tek u srednjem vijeku ušla u široku uporabu. Već je u 9. stoljeću raširena po Zapadu. Prema Domesdayevoj knjizi, popisu (nepotpunom!) imovine u Engleskoj napravljenom po naredbi Vilima I. Osvajača, u Engleskoj je 1086. bilo 5624 mlinova, dok ih je stoljeće ranije zabilježeno manje od 100. U jednom francuskom okrugu (Aube) u 11. stoljeću je radilo 14 mlinova, u 12. stoljeću 60 mlinova, u 13. stoljeću 200 mlinova. U Pikardiji, na sjeveru Francuske, je 1080. radilo 40 mlinova, a 1175. već njih 245. 
No izvori 11. i 12. stoljeća ne govore mnogo o tipovima vodenica koje su građene. Suvremeni proračuni pokazuju da rimski pompejski mlin kojeg pokreće rob ili magarac, daje snagu od oko 0,5 KS, vodoravno vodeničko kolo otprilike isto toliko, odozdo pogonjeno okomito vodeničko kolo oko 3 KS, a odozgo pokretano vodeničko kolo od 40 do 60 KS. Mlin je od samoga početka sastavni dio feudalnog gospodarstvu, nalazi se na gotovo svakom plemićkom posjedu i gospodar ga dobro koristi, zahtijevajući da svi njegovi kmetovi melju u njemu za određenu naknadu. Pojava vodenice je značajan napredak u oblasti izvora energije. No treba oprezno prilaziti kronologiji pojava i širenja naprava izvedenih iz nje. Usprkos napretku korištenja hidrauličke energije, još u 12. i 13. stoljeću sastavni dio energije na srednjovjekovnom Zapadu i dalje potječe od čovjeka i životinje.
Mlinovi nisu bili ograničeni samo na mljevenje žita. Oni su otvorili mogućnost šire uporabe snage vodenoga toka. Mehanizam mlina je prilagođen različitim potrebama. Za pretvaranje okretnog u pravocrtno gibanje korištene su dvije naprave, obje, čini se, podrijetlom iz Kine: čekić kojeg podiže zupčanik učvršćen na osovinu mlinskog kola i koljenasta osovina, koja je također mogla pretvoriti pravocrtno gibanje u kružno. Vodeničko kolo je tako pokretalo različite strojeve, poput pilana, mlinova i različitih čekića (npr. u kovačnicama). Vodenice su rabljene za valjanje sukna, gaženje mjehova, kovanje željeza, piljenje drveta. U Europi je okomito vodeničko kolo, uključujući moćno kolo tjerano odozgo, našlo važne nove primjene. U benediktinskom samostanu St. Gallen u Švicarskoj se je oko 900. prvi put vodeničko kolo počelo koristiti u proizvodnji piva. Cisterciti, red osnovan u Burgundiji 1098., nastavili su benediktinsku tradiciju unaprijeđivanja tehnologije, te su podizali vodenice za mljevenje žita, vodenice za valjanje sukna, strojeve za pletenje debelog užeta, kovačnice i peći za željezo u kojima su vodenice pokretale mjehove, tijeske za vino, varionice piva, staklane.
Korištenje vodenice u zanatske ili čak industrijske svrhe je, zajedno s novim sustavom uprezanja, veliki tehnološki napredak srednjega vijeka. Mlinove je trebalo graditi i održavati, a to većina seoskih kovača nije znala. Stoga je nastao zanat graditelja mlinova, koji su putovali, te gradili i popravljali mlinove. Ti su ljudi bili prvi mehaničari u modernom smislu te riječi. Znali su kako izrađivati zupčanike i kako oni rade, znali su upravljati radom brana i ustava. Njihov je zanat postao riznica znanja i umijeća iz koje je renesansa i kasnija industrijska revolucija stjecala obrtnike, koji su znali kako praktično uporabiti ideje nove filozofije.
Malu vjetrenjaču je koristio Heron (1. stoljeće) u svojim orguljama, no u antici vjetrenjača nije rabljena u druge svrhe. Vjetrenjače su bile poznate u Kini, potom u Perziji u 7. stoljeću, u Španjolskoj se spominju u 10. stoljeću. U kršćanskom su se svijetu pojavile oko 1150., oko kanala La Manche i uz Sjeverno more. Neki smatraju da razlike u konstrukciji ukazuju na neovisnu pojavu vjetrenjača na različitim mjestima. U nekim su područjima vjetrenjače povećale obradivu površinu isušivanjem mora. Podrijetlo europskih vjetrenjača nije jasno. Vjetrenjače s okomitom osovinom su korištene u Perziji od 7. stoljeća. Osovina s krakovima je bila postavljena okomito i smještena u okomit toranj od sirove opeke, s otvorima za hvatanje vjetra (nalikuje današnjim okretnim vratima). No prve europske vjetrenjače, iz 12. stoljeća, su imale vodoravnu osovinu. No uključena je bila i vodoravna rotacija, jer je često čitava konstrukcija bila izgrađeno tako da se je čitava zgrada mogla okretati, tako da krila što bolje hvataju vjetar. Moguće je da su europske vjetrenjače s vodoravnom osovinom neovisni europski izum, oblikovan po uzoru na vodenice s vodoravnom osovinom.
Korištena je i energija plime i oseke u srednjem vijeku. Plimni mlinovi su zabilježeni u Irskoj već u 7. stoljeću, u Veneciji oko 1050., te kasnije u Britaniji. No njihova praktična vrijednost je bila ograničena kratkim periodom rada tijekom dana (od 6 do 10 sati), neprikladnim radnim vremenom zadanim morskim mijenama i izloženošću oštećenjima tijekom oluja.
Germanski su narodi u Europu uveli nemediteranski stil odijevanja: krzno, čarape, hlače, čizme, te ideju šivanja odjeće iz više dijelova tkanine. U ranom srednjem vijeku, kao i u rimsko doba, izrada odjeće bila je gotovo isključivo ženski posao. One su šišale ovce, drobile lan, češljale vunu, prele, tkale, rezale tkaninu i šivale. Kao i u rimsko doba, glavne tkanine bile su laneno platno i vuna. Izradom pamučne i svilene odjeće je kršćanska Europa ovladala tek u 12. stoljeću. 
Ovčje runo se pralo, a zatim češljalo, da bi se uklonile nečistoće i čvorovi i da bi vlakna postala paralelna. Pređa se prela pomoću vretena na način opisan još u 1. stoljeća pr. Kr: prelja je u lijevoj ruci držala preslicu, kratki viličasti štap na koji je bila namotana neka količina pripremljenih sirovih vlakana, uzela bi nešto vlakana između prsta i palca desne ruke, te ih zasukala nježno ih povlačeći. Kad je tako dobivena nit bila dovoljno duga, stavila bi preslicu pod ruku i zavezala nit za vrh vretena, trbušastog štapića s utegom na dnu, te ga zavrtjela. Uteg je polako vukao vlakna kroz preljine prste, a vrtnja ih je sukala u pređu. Postupak je ovisio o vještini prelje da upravlja otpuštanje vlakana, a ponavljao bi se sve dok vreteno dođe do tla. Tada bi se vreteno podiglo, a dobivena nit bi se namotala na njega. Kad je vreteno bilo puno, nit bi se namotala u kuglu. Prema izvorima, pisanim i slikovnim, taj je posao bio sveprisutan, napose među ženama nižih slojeva, i gotovo se nije prekidao. Žene gotovo da nisu ispuštale vreteno iz ruku, prele su dok su kuhale, hranile stoku, čuvale djecu.
Trebalo je mnogo prelja da bi se pripremila pređa za jednu tkalju. Korištena su dva tipa okomitog tkalačkog stana: s utezima na osnovi (uzdužna nit tkanine) i s dvije grede. Najjednostavniji tkalački stan s utezima na osnovi se sastoji od dva uspravna drvena stupa spojena na vrhu gredom, koja se mogla okretati da bi se na nju namatala istkana tkanina. S te su grede visjele osnove, uzdužne niti, koje su napetim držali keramički utezi na donjem kraju. Prelja je mogla provući potku (poprečnu nit tkanine) s desna na lijevo preko svake parne osnove i ispod svake neparne osnove, te se za sljedeći red vratiti s lijeva na desno, preko svake neparne osnove i ispod svake parne. Kad je red dovršen, potka bi se gurnula prema vrhu tkalačkoga stana pomoću prstiju, tkalačkoga češlja ili tkalačkoga noža. U nešto naprednijem obliku, postupak je pojednostavljen uvođenjem naprave koja je omogućila podizanje čitavog skupa osnova jednim pokretom. Parne i neparne osnove su visjele naizmjence ispred i iza učvršćenoga vodoravnog štapa pri dnu stana. Drugi, pomični, štap je bio labavo petljama učvršćen za osnove koje su visjele iza učvršćenoga štapa. Potka bi se prvo provela kroz prostor između prednjih i stražnjih osnova. Za sljedeći red bi se pomični štap pomaknuo tako da sada stražnje osnove dođu ispred prednjih. Tkalački stan s dvije grede (gornja i donja) je bio vrlo sličan onom s utezima, ali obično manji i uži, a potka se je sabijala prema dolje.
Za laneno platno je korišten u osnovi isti postupak predenja i tkanja kao za vunu, ali je priprema sirovih vlakana bila složenija. Lan je prvo trebalo osušiti, tako da se mogu otresti sjemenke, a zatim namočiti u vodu i drobiti da bi se uklonila kora, te potom prevlačiti stabljike preko daske s nizovima šiljaka da bi se izdvojila vlakna.
Jedna od najranijih raširenih industrijskih primjena vodenice bilo je valjanje sukna. Valjanje sukna je jedan korak u izradi vunene odjeće, kojim se vunena tkanina čisti i čini gušćom. Prije primjene vodenice izvodilo se je gaženjem nogama, a potom teškim drvenim batovima koji su se podizali i spuštali vrtnjom vodeničkog kola. Proizvodnja užadi od konoplje zahtijeva sličan postupak, kojim se razbijaju osušene stabljike i oslobađaju vlakna. Uporaba vodenice u tu svrhu je dokumentirana u jugoistočnoj Francuskoj oko 900. 
Do 12. stoljeća organizacija rada se promijenila. Žene su ostale prelje, ali su sada muškarci postali tkalci. Promijenili su se i alati. Pojavio se mehanizirani tkalački stan, načinjen vjerojatno po uzoru na kineski tkalački stan za tkanje svile. Tkalački je stan sada postavljen vodoravno i omogućio je tkalcu da radi sjedeći. Pomicanje parnih i neparnih osnova naprijed-nazad (tj. sada gore-dolje) se sada izvodilo pomoću para pedala koje se gazilo stopalima, što je oslobodilo ruke tkalca. Za provlačenje potke kroz tako nastali prostor korištena je druga novina: tkalački čunac na kojem se nalazio kalem pređe. 
U 13. stoljeću razvio se novi način organizacije posla. Dobru sliku daju nam dokumenti sudskog procesa iz 1285. - 1286. u gradu Douai, na sjeveru Francuske. Trgovac je kupovao vunu u Engleskoj, te ju je prodavao lokalnim tkalcima. Tkalci su pak njemu prodavali nedovršenu tkaninu, a on ju je prodavao valjačima. Valjači su opet njemu prodavali dovršenu tkaninu, a on ju je prodavao na bojanje. Onda bi opet otkupio obojenu tkaninu i konačno ju prodavao na tržištu. Tako je istu vunu kupovao i prodavao 4 puta, a cijena je pritom narasla od 5 do 6 puta. U čitavom postupku ključni su bili tkalci. Oni su bili prvi radnici u povijesti koji su putem štrajka zaustavili neku industriju (Douai, 1245.).
Srednjovjekovni gradovi koji su u 13. stoljeću najjasnije nagovještavali budući razvoj bili su veliki tekstilni gradovi Flandrije i Italije, u kojima je umjesto mnogih specijaliziranih obrta manjih gradova prevladavajuća tekstilna industrija dovela do velikih klasnih razlika. Kuće bogatih trgovaca tekstilom gomilale su se u prvim europskim luksuznim stambenim četvrtima, dok su labirinti stambenih zgrada u kojima su živjele obitelji tkalaca činili prve proleterske sirotinjske četvrti.
Krajem 13. stoljeća dolazi do daljnjeg mehaniziranja tekstilne industrije uvođenjem kolovrata, koji je vjerojatno izumljen na Bliskom istoku ili u Indiji. Najstariji poznati pouzdani prikaz je iz Bagdada, a datira iz 1237. Najstarije spominjanje u Europi je iz oko 1280. U najranijem zapadnom obliku sastojao se od malenoga vretena učvršćenog na držače i putem remena povezanog s većim kolom. Prelja je držala preslicu s vlaknima u lijevoj ruci, desnom rukom sučući nit koja se namatala na vreteno, a vrtnja vretena se održavala okretanjem velikoga kola na mahove. Važno je istaknuti uporabu prijenosnog remena i zamašnjaka. Takav kolovrat nije davao jednoliku pređu i nije bio dobro primljen. No s vremenom je sve više korišten stoga što je bitno ubrzavao predenje. Isprva se na kolovratu prela samo potka, koja je mogla biti slabija od osnove. Također, isprva je više korišten u proizvodnji lanenoga i pamučnog tekstila nego u proizvodnji vunenog.
U 13. stoljeću je uvedeno grebenalo s metalnim zupcima, koje je postupno zamijenilo stare koštane ili drvene češljeve, pomoću kojih su vlakna pripremana za predenje. Sljedeća novina je bila naprava za pripremanje snopova niti osnove za smještanje na tkalački stan. To je bio kvadratni drveni okvir koji se naslanjao na zid, a sa svake je strane imao niz metalnih klinova, oko kojih se u cik-cak obrascu namotavala osnova s desetak ili više kalema. To je omogućilo korištenje dugih osnova i izradu dugih komada tkanine. Na vodoravnom tkalačkom stanu 12. stoljeća mogla se proizvesti tkanina onoliko široka koliko je tkalac mogao dosegnuti tkalačkim čuncem. U 13. stoljeću se pojavio široki tkalački stan, na kojem su radila dva tkalca, dodajući čunac jedan drugome. Iznenađuje nekorištenje vodene energije u tekstilnoj industriji. Čini se da se nije isplatilo ulagati u skupe strojeve sve dok se moglo osloniti na jeftini rad prelja.
Svilena tkanina se počela izrađivati u Italiji početkom 13. stoljeća. Moguće je da je tajna izrade svile preuzeta osvajanjem Carigrada 1204., tijekom križarskog rata. U 14. stoljeću grad Lucca u Toskani je već imao tvornicu svile s 480 vretena pokretanih vodom.
U 13. stoljeću je proizvodnja pamuka u sjevernoj Italiji po broju radnika i uloženom kapitalu dosegnula proizvodnju vune.
Mehanizacija nije praktično značajno napredovala u srednjem vijeku. Gotovo sve naprave koje se koriste u to doba opisali su već znanstvenici iz razdoblja helenizma, većinom iz Aleksandrije. Posebice, Zapad nije izumio ništa novo u sustavima prijenosa i pretvaranja gibanja. Pet kinetičkih karika: vijak, kotač, poluga, zupčanik i kolotura, poznati su još u antici. Doduše, mnogi od tih mehanizama i naprava koje je antika mahom poznavala kao zanimljivosti i igračke, šire se i postaju uistinu djelotvorni tijekom srednjega vijeka. Nedvojbena spretnost stečena iskustvom dopuštala je srednjovjekovnim majstorima da donekle nadoknade svoje neznanje.
Obrtna ručica izgleda da je ipak srednjovjekovni izum. Pojavila se u ranome srednjem vijeku u jednostavnim mehanizmima, kao što je obrtni brus prikazan u Utrechtskom psalitru sredinom 9. stoljeću, ali čini se da nije bila u širokoj uporabi prije kraja srednjega vijeka. Kako god bilo, njezina najuspješnija inačica, sustav radilica (koljenasto vratilo) - obrtna ručica, pojavljuje se tek potkraj 14. stoljeća. Čini se ipak prema nekim nalazima, premda spornim, da je radilica također antički izum. Mačeve i bojne sjekire, kao i mnoge poljodjelske, kućanske i obrtničke alate trebalo je oštriti. Odavno je za brušenje korišten postupak višestrukog povlačenja oštrice preko abrazivnog kamena (obično pješčenjaka). U Kini se obrtni brus pojavio mnogo prije nego u Europi i nije poznato je li taj izum uvezen iz Kine ili je neovisno izumljen u Europi. Njegova je važnost u tome što se radi o primjeni načela radilice. Prvi slikovni prikaz obrtnog brusa u srednjovjekovnoj Europi nalazimo u Utrechtskom psalitru iz 834. Obrtna ručica je najprije korištena u obrtnom brusu, potom u verglu, još kasnije u samostrelu i stolarskom vrtalu sa svrdlom, da bi tek krajem srednjega vijeka postala sastavnica strojeva.
U nekoliko primjena vodeničkog kola, napose za dizanje čekića, prvi se put na Zapadu javlja bregasta osovina. Moguće je da je tu neovisno izumljena, a moguće je i da je dospjela iz Kine, gdje je bila ranije korištena. Greben (brijeg) na vodoravnoj osovini okomitog vodeničkog kola je podizao čekić, koji bi padao vlastitom težinom.
Za potrebe obrade drva je uvedeno malo novih pomagala, ali su se mnoge stare počele češće rabiti, uključujući tokarilicu. Radi se o stroju koji brzo vrti komad drveta kojeg se obrađuje pomoću nekog alata za rezanje, a u srednjem su vijeku rabljene dvije mogućnosti: tokarilica s motkom i tokarilica s lukom. U tokarilici s motkom uže je namotano oko osovine i jednim krajem privezano za kraj motke učvršćene iznad osovine; povlačenje drugog kraja užeta prema dolje vrti osovinu i savija motku, koja, kad se ispravlja, vrti osovinu u suprotnom smjeru. U tokarilici s lukom se osovina vrtjela pomoću tetive luka omotane oko nje. Slabost srednjovjekovnoga stroja proizlazi nadasve iz općega tehnološkog stanja povezanog s gospodarskim i društvenim ustrojem. Kad dolazi do stanovitih usavršavanja, kao kod tokarilica, ona su ili kasni izum, kao što je tokarilica s ručicom koji se pojavljuje približno 1280., ili se njihova uporaba ograničuje na rad s materijalom male čvrstoće, što objašnjava činjenicu da je iz srednjeg vijeka očuvano vrlo malo predmeta izrađenih na tokarilici.
Lončarsko kolo porijeklom je iz neolitika, a kolo sa šipkom postojalo je u antici, pa je stoga jedino kolo s kalemom i dvostrukom pedalom, koje je prikazano na jednom vitraju iz 13. stoljeća, donekle usavršavanje koje se može pripisati srednjemu vijeku, ali i ono je uskoga dometa.
Polet graditeljstva, nadasve crkava i dvoraca, potaknuo je korištenje naprava za dizanje i vuču, ali ipak se građa najviše podiže služeći se kosom plohom. Naprave za podizanje tereta nimalo se ne razlikuju, barem ne u osnovi, od antičkih: obične dizalice s prijenosnim vitlom i dizalice s koloturnikom. Ostaju one neobičnim ali rijetkim napravama kojima su se mogli koristiti jedino vladari, gradovi i crkvena gradilišta. Dragocjen dokument su bilješke majstora zidara Villarda iz Honnecourta (oko 1250.) u kojima se nalaze prikazi i crteži mnogih tehničkih naprava. Velik dio tog djela je očuvan i daje nam uvid u gotičko graditeljstvo. Među napravama koje opisuje je pila pokretana vodeničkim kolom, kojoj okret kola daje gibanje prema dolje, a koju u početni položaj vraća opruga koju čini elastična grana koju savija gibanje pile prema dolje. To je prvi prikaz dvaju gibanja automatski primijenjenih u nekom mehanizmu. Slične su opruge rabljene za pokretanje tokarilice s pedalom (gaženje pedale daje polovicu okreta osovine, a ispravljanje opruge drugu polovicu). Opisuje i dizalicu s vijkom.
U 14. stoljeću su u Europi načinjeni prvi mehanički satovi, koji su koristili uteg i zapinjač, što je davalo kružno gibanje. Premda je zapinjač izumljen mnogo ranije, dotad nije bio rabljen u satovima. Prvi mehanički satovi koji su se pojavili u tornjevima velikih talijanskih gradova, imali su jednu kazaljku i pokazivali su samo četvrtine sata. Oni su zamijenili vodene satove, koji su korišteni više od tisuću godina. Često se kaže da je pojava mehaničkog sata pokretanog utezima u drugoj četvrtini 14. stoljeću odlučujući trenutak u hodu Europe prema preuzimanju mjesta predvodnika svjetske tehnologije.
Nekad se je smatralo da je europski mehanički sat nastao kao odgovor na potrebu samostana za točnijim određivanjem vremena. No vodeni sat je posve dobro zadovoljavao samostanske potrebe. U ranom je razvoju sata mjerenje vremena zapravo bilo u drugom planu. Kao i svojevremeno u Kini, mehanički je sat vjerojatnije nastao iz potrebe za preciznim astronomskim mjernim instrumentima. Tu su potrebu imali astrolozi, umijeće kojih je bilo dio medicinske prakse. Dva prethodnika sata su astrolab u poboljšanom islamskom obliku i ekvatorij, također islamski instrument, korišten za proračunavanje položaja planeta na temelju Ptolomejeva sustava. Najraniji zapadni satovi, poput onog kojeg je oko 1320. izradio Richard od Wallingforda, bili su opisivani kao astronomski modeli ili umjetni svemiri.
Utezi su kao izvor gibanja bili odavno poznati, a i zupčanici su postali obična stvar europskim obrtnicima. No da bi se učinak gravitacijske sile preveo u upravljivo gibanje bilo je potrebno neko sredstvo koje bi upravljalo spuštanjem utega, koji prepušten sam sebi pada ubrzano. Europljani nisu poznavali složeni zapinjač koji je razvio Su Sung. Prije spomenuto djelo Villarda od Honnecourta doduše sadrži crtež na kojem je prikazan kip anđela koji stalno pokazuje prema Suncu, a pokreće ga kolo čije žbice udaraju napet konopac razapet pomoću dva utega, što bi se moglo protumačiti kao grubi i grubo prikazani zapinjač. Činjenica da latinski jezik, kao i jezici zapadne Europe, ne pravi razliku između mehaničkoga i vodenoga sata, jako otežava praćenje rane povijesti mehaničkih satova, budući da je u pisanim izvorima često teško razlučiti o kakvom se satu radi. Danas se većina povjesničara slaže da je europski zapinjač nastao u sjevernoj Italiji u drugoj polovici 13. stoljeća. Taj zapinjač je posve različit od kineskoga, a u engleskoj literaturi poznat je kao verge (ili crown wheel) escapement.
Prvi mehanički satovi bili su veliki željezni mehanizmi smješteni u tornjevima. Jedan je takav sat instaliran u Milanu 1309. Taj sat nije imao kazaljke niti je sam pokretao zvona, već je naprosto upozoravao zvonara kad treba potegnuti konop zvona. Prvi sat koji je automatski zvonjavom označavao satove ugrađen je 1335., također u Milanu. Do 1370. diljem Europe je bilo ugrađeno barem 30 takvih satova. Većina srednjovjekovnih satova nije bila osobito precizna, tijekom dana su kasnili ili žurili poprilično minuta. Isprva se zbog toga nitko nije uzrujavao, budući da su tadašnja mjerila točnosti bila labava. Do tad su već astronomi podijelili sate na 60 minuta (što je Babilonsko naslijeđe), no srednjovjekovni su ljudi bili navikli na promjenljive zimske i ljetne sate, koji su slijedili ritam promjene raspoložive dnevne svjetlosti. No mehanički je sat postupno nametnuo sustav jednakih sati, potičući ljude da počnu vremenski uređivati mnoge djelatnosti koje dotad nisu bile tako uređene. U tekstilnim gradovima Flandrije satovi su tukli radne sate tekstilnih radnika. Gradski je sat postao instrument gospodarske, društvene i političke prevlasti, kojim su rukovali trgovci koji su upravljali gradom.
Prvi kućni satovi su se pojavili malo prije 1400. Imali su kazaljke za sate, kasnije i za minute, a nisu ih izrađivali kovači, kao velike satove za zvonike, već zlatari i srebrnari. U svezi sa srednjovjekovnim satovima važno je naglasiti da su oni bili prvi strojevi u cijelosti načinjeni od metala. Time ustanovljena tradicija precizne obrade metala odigrala je ključnu ulogu u izradi strojeva za proizvodnju tekstila tijekom industrijske revolucije. Urarski obrt postao je u renesansi za znanost ono što je mehaničarski postao za industriju, plodan izvor savršenstva i stručnosti.
Vađenje ruda i obrada metala su u ranom srednjem vijeku znatno nazadovale u odnosu na rimsko doba i neke su tehnologije zaboravljene. No preživjelo je skromno rudarstvo u otvorenim jamama i lokalne kovačnice. Poticaj povećanju proizvodnje dala je potreba za novim poljodjelskim alatima, poput teškoga pluga, i potrebe vitezova za oružjem i oklopom.
U proizvodnji željeza su se i dalje koristili stari postupci. Prvi je korak bilo pranje i pečenje rude, te njeno mrvljenje u komade prikladne za preradu u plitkom ognjištu (redukcijskoj peći). Nakon što je stoljećima bila tek udubljenje u zemlji s glinenom oplatom i kupolom, peći je dodan zdepast dimnjak od gline i pješčenjaka. Peć je imala otvor za izlaz plinova, otvor za punjenje rudom, te otvor pri dnu za vađenje žara, mekog i usijanog (ali ne rastaljenog) željeza (spužvasto željezo ili porozno željezo) i upuhivanje zraka pomoću mjehova. Za proizvodnju 1 kilograma željeza takva je peć trošila 12 kilograma drvenog ugljena. Spužvasto željezo se tuklo na plosnatom kamenu, da bi se iz njega izbacila šljaka (pijesak i glina) i da bi se željezu dao oblik šipki i ploča, prikladan za kovača.
Naravno, nije se znalo što se uistinu događa u peći (plitkom ognjištu). Znalo se da drveni ugljen daje željezo, ali se nije znalo da se to postiže izvlačenjem kisika iz rude (željezovi oksidi) i njegovim vezanjem s ugljikom u plin (ugljikov dioksid) koji je izlazio iz peći. Znalo se da predugo zagrijavanje daje neuporabiv proizvod, ali se nije znalo da do toga dolazi stoga što željezo, nakon što se riješilo kisika, počne upijati (apsorbirati) ugljik. Mnogo kasnije, kad se u pećima uspjelo postići dovoljno visoku temperaturu za taljenje željeza, rastaljeno sirovo željezo je ulijevano u kalupe ili ingote (otud naziv lijevano željezo), no u ranom je srednjem vijeku slučajno dobivanje gruda kovine odveć krte za obradu kovanjem bilo naprosto neprilika. No ako je sve prošlo dobro, nekoliko sati rada je davalo oko 1 kilogram uporabivog željeza.
Srednjovjekovni mjehovi su bili drvene kutije zatvorene komadom kože, koje se moglo pritiskati rukom ili nogom, što je zrak kroz malu rupu tjeralo u cijev i kroz mlaznicu (sapnicu) u vatru, a mijeh se ponovno napuhivao užetom i elastičnim komadom drveta. U kasnijim pećima koje su talile željezo, korišten je par mjehova koji su ispuhivani naizmjenično, tako da se dobije stalna struja zraka. Kovač koji je obrađivao željezo iz plitkog ognjišta oslanjao se na iskustvo, vještinu i tradiciju. Znao je da kovinu može načiniti tvrđom tako da ju zagrije i drži na visokoj temperaturi neko vrijeme, ali nije znao zašto se to događa: željezo bi na površini iz drvenog ugljena apsorbiralo malu količinu ugljika, manje od 1%, a i u ovom je slučaju predugo zagrijavanje davalo loman i neuporabiv proizvod. Najznamenitiji proizvod kovača bio je dugi mač, koji se proizvodio višestrukim stanjivanjem i preklapanjem na gornji način očvrsnutih traka željeza. Oko 800. dobar je mač vrijedio tri krave.
Jedna od novina u obradi željeza bilo je uvođenje naprave za izvlačenje željezne žice. Velike količine željezne žice bile su potrebne za izradu žičanih oklopa (oklopa od međusobno povezanih prstenova). Umjesto da se žica proizvodi dugotrajnim kovanjem, sada se proizvodila provlačenjem usijanog željeza kroz sve uže rupe. 
Tijekom 12. stoljeća opaža se širenje kovača na selo. Isprva su kovači bili prije svega proizvođači oružja i opreme za vitešku elitu, a pojavljuju se na selu tek kad se poljodjelstvo počelo oslanjati na njihove proizvode. Jedna studija o francuskoj pokrajini Pikardiji pokazuje da u njoj do 1125. uopće nije bilo seoskih kovača, a da ih je 1180. već bilo 30. Prirodni potrošači kovačevih proizvoda bili su stolari (sjekire, pile, čavli, svrdla, dlijeta i drugo). S vremenom su im se pridružili zidari, kolari, mlinari, brodograditelji.
Prema nekim povjesničarima je visoka peć (peć za proizvodnju sirovog željeza) najveće tehnološko postignuće srednjega vijeka. U postupku oblikovanja srednjovjekovne visoke peći je vodeničko kolo još jednom igralo glavnu ulogu. Širenje vodeničkih kola s pritoka i malih rijeka na velike rijeke bilo je omogućeno izgradnjom brana i vodeničkih jaraka, koja se opaža naročito nakon 1300., a okomito je kolo opremljeno nizom dodataka, poput mehaničkog automatskog regulatora: kvadratni segment osovine mlinskog kamena je vrtnjom udarao u produžetak na lijevku mlina i istresao brašno iz njega: što se kolo brže vrtjelo to se lijevak brže tresao. Razvijeno je više novih primjena snage vode, poput izvlačenja metalne žice ili crpljenja vode iz rudnika, no najznačajnija je bila taljenje željezne rude u novim visokim pećima.
Kada su i gdje visoke peći nastale nije posve jasno. Kineske visoke peći pogonjene snagom vode su se s vremenom proširile do Perzije, ali nije poznato kada, niti kako su se otuda širile dalje na Zapad. Prva poznata europska visoka peć otkrivena je u Švedskoj, a vjerojatno je radila prije 1350. Stari postupak redukcije željezne rude u spužvasto željezo i njegova daljnja obrada u kovano željezo, očigledno je nudila mogućnost mehaniziranja pomoću vodeničkog kola i čekića kojeg pokreću zrakasto postavljene drvene poluge, koja je kombinacija do 14. stoljeća bila u širokoj uporabi. Sada je vodeničko kolo iskorišteno za pokretanje para velikih mjehova koji su naizmjence upuhivali zrak u peć, što je znatno povisilo temperaturu u peći. Osim time, struja zraka je pojačana i novim oblikom peći. Dotad je peć bila tek jama sa zdepastim dimnjakom. Sada je postala visoka zidana građevina kvadratne baze, uzdignuta iznad talioničke posude izgrađene na kamenom ognjištu. Dimnjak je bio načinjen od dva okomita dijela. Kraći niži dio imao je oblik obrnute krnje piramide, a gornji viši dio oblik uspravne krnje piramide. Čitava je struktura bila visoka desetak metara.
Snažna struja zraka u takvim pećima zagrijava rudu do temperature na kojoj apsorpcija ugljika postaje vrlo brza, što daje slitinu koja sadrži oko 96% željeza i 4% ugljika. Temperatura taljenja takve slitine je oko 1100° C, što je mnogo niže od temperature taljenja čistog željeza (1530 °C), a to pak omogućuje lijevanje rastaljenog željeza. Tako je visoka peć drevno umijeće proizvodnje željeza uvela u industrijsko doba. Lijevano je željezo postalo traženi poluproizvod posve novoga dvostupanjskog postupka.
Visoka peć pokretana vodeničkim kolom je mogla raditi bez prestanka tjednima ili mjesecima. Pijesak i glina koji su sadržavali željeznu rudu su miješani s vapnencem (talionički dodatak). Peć je punjena slojevima te smjese, između kojih su dodavani slojevi drvenog ugljena. Tijekom zagrijavanja su glina, pijesak i vapnenac stvarali šljaku koja je plutala na površini rastaljenoga željeza. Šljaka se povremeno uklanjala kroz otvor smješten pri vrhu peći, a željezo je istjecalo kroz otvor pri dnu peći. Takvo je željezo nazivano sirovo željezo (eng. pig iron). Ohlađeni ingot sirovog željeza, težak stotinjak kilograma, je prevožen u drugu peć. Ta je peć imala ognjište u kojem je izgarao drveni ugljen i dva ulaza za struju zraka (koju su također davali mjehovi pokretani vodeničkim kolom): jedan za ognjište, a drugi za puhanje na željezo koje se zagrijavalo. Kisik iz struje zraka koja je upuhivana na željezo se spajao s ugljikom iz željeza, dajući čisto željezo. Novi je način proizvodnje davao mnogo više željeza uz mnogo manje rada, što je snizilo cijenu željeza i umnožilo njegove primjene.
Bušenje za naftom seže 800 godina u prošlost. Prirodno cijeđenje sirove nafte iz podzemnih slojeva bilo je iskorištavano još mnogo ranije za dobivanje goriva za uljanice, no ono je postalo nedostatno da zadovolji potražnju. Zato su se u 12. stoljeću naftna vrela bušila u Europi (kraj Napulja) i u islamskom svijetu. Jamski ugljen je u Europi bio poznat barem od 13. stoljeća, ali je rijetko korišten zbog straha od otrovnih plinova.
Tijekom ranoga srednjega vijeka brodogradnja je napredovala i na jugu i na sjeveru Europe. Na Sredozemnom moru je tijekom ranog srednjeg vijeka trokutasto latinsko jedro konačno uspješno postavljeno na veća plovila. Tu su tehniku najprije razvili muslimani, od njih su je preuzeli Bizantinici, a potom i ostali Europljani, tako da je do 800. latinsko jedro prevladalo na Sredozemnom moru. Bilo je obješeno na dugi nakošeni križ jarbola. Jedan kraj križa se uzdizao iznad vrha jarbola, a drugi je dopirao gotovo do palube. Takvo jedro može zahvatiti vjetar s obje strane i poboljšalo je pokretljivost broda. No baratanje takvim jedrom nije bilo lako. 
Istodobno s uporabom latinskoga jedra, na Sredozemnom moru se pojavio korjenito novi sustav izgradnje trupa broda. Dotada je korito građeno tako da su najprije slagane daske, a potom unošen kostur. Sada je postupak obrnut, tako da je najprije građen kostur (kobilica i rebra broda). Takvi brodovi nisu bili onoliko čvrsti kao rimski građeni na stari način, ali su zahtijevali mnogo manje rada i stoga su bili jeftiniji, što je pojeftinilo i trgovinu.
Na sjeveru Europe se brodogradnja razvijala zasebno. Najstariji poznati sjevernjački brod pronađen je u Danskoj i datira iz oko 350. pr. Kr. Dug je oko 13 metara, građen je tako da mu se daske preklapaju (preklopna građa), a daske su međusobno privezane, a ne zabijene čavlima. Brod nema niti jarbol, niti kobilicu, niti brave za duga vesla i očigledno ga se pokretalo kratkim veslima (veslači su veslali okrenuti prema pramcu), kao pri veslanju u kanuu. Drugi poznati stari sjevernjački brod datira iz 3. stoljeća, dug je 24 metra, građen je na isti način kao onaj stariji (preklopna građa), ali su daske sada, osim što su međusobno privezane, još i pribijene čavlima. Niti on nema jarbol, ali je u njemu 28 veslača sjedilo okrenuto prema krmi i veslalo dugim veslima. Brod pronađen u Engleskoj, a koji potječe iz oko 600., dug je oko 27 metra i preklopne građe, ali građen od spojenih kraćih dasaka, što je uklonilo potrebu korištenja dugih dasaka (nalaženja pogodnog visokog i ravnog drveća). Niti taj brod nema jarbol ni kobilicu. Najstariji sjevernjački brod s kombinacijom križnog (kvadratnog) jedra i dugih vesala je [[vikinzi|vikinški]] brod s kraja 9. stoljeća, otkriven u Norveškoj. Jarbol mu je učvršćen u masivnu kobilicu izrađenu iz jednog komada drveta, što mu daje veliku čvrstoću. Ovakav dugi brod bio je rezultat dugoga razvoja i nije namjerno oblikovan za prepade, ali se pokazao savršenim za tu svrhu. U to je doba Europa bila primamljiva meta, a istodobno ranjiva. Opljačkana roba je preprodavana, pa je u mješavini pljačke i trgovine naposljetku prevladala trgovina. 
Vikinzi su imali i svoju verziju obloga, trgovačkoga broda (knorr), brod preklopne građe, širok i uglavnom pokretan jedrima, uz nekoliko dugih vesala. No do 10. stoljeća preklopna je građa zastarjela, a u Nizozemskoj se je pojavio bolji obli brod ili koga«. Bio je građen od dasaka poredanih jedna do druge, koje se ne preklapaju (način gradnje preuzet sa Sredozemnoga mora) i imao je korito ravna dna. Takvo je dno bilo prikladno za pristajanje na plažama, ali je zbog njega brod bio izložen zanošenju. Povećanje broja luka na sjeveru u 11. stoljeću omogućilo je da se dno koga zaobli i da mu se doda duboka kobilica, što je riješilo problem zanošenja. Ti su brodovi bili pogonjeni isključivo vjetrom, imali su jedno veliko križno jedro od pamučne ili lanene tkanine. Bok broda izvan vode je povišen. Dok je knorr mogao prevoziti 50 tona tereta uz posadu od 12 do 14 ljudi, nova koga je mogla prevoziti 200 tona uz posadu od 18 do 20 ljudi, a do kraja 12. stoljeća kapacitet je dosegnuo 300 tona. 
Krajem 12. stoljeća na Sredozemnom moru su se pojavili brodovi s dva jarbola. Brodogradilišta Venecije i Genove su proizvodila brodove s dvije ili tri palube i parom jarbola s latinskim jedrima. Imali su velik teretni prostor što je snizilo cijenu prijevoza i potaknulo trgovanje rasutim teretom. 
Tijekom 13. stoljeća na Sredozemnom moru se pojavila velika galija, potekla iz venecijanskog Arsenala, koja zapravo uopće nije bila galija, već jedrenjak koji je vesla koristio samo pri ulasku u i izlasku iz luke. Imala je dva, a kasnije tri jarbola, s velikim glavnim jedrima i mogla je prevoziti 150 tona tereta (svila i začini prema sjeveru, vuna i vunena tkanina prema jugu). Oko 1300. se za plovidbu Sredozemnim morem počeo rabiti novi model sjevernjačke koge, opremljen drugim jarbolom i latinskim jedrom. Takvi su brodovi napose građeni i korišteni u Genovi, i do 1400. su dosegnuli kapacitet od 600 tona. 
U 11. stoljeću su sjevernjačkim kogama dodane kule, nadgradnje na palubi na pramcu i/ili krmi, koje su služile za obranu od gusara. U sredozemnoj su brodogradnji te kule preuzete i postupno su postale dio trupa broda te su se pokazale djelotvornima za obranu od gusara. Takva u trup broda ugrađena pramčana kula (prednja paluba), postala je stalna odlika jedrenjaka i služila je kao zaklon za posadu i spremište rezervne užadi.
I kompas potječe iz Kine. Vodeni kompas, gdje magnetizirana željezna igla učvršćena na daščicu pluta na vodi, opisan je u cijelosti u 11. stoljeća, ali je vjerojatno bio poznat mnogo prije. Prvi europski pisani izvor u kojem se opisuje mornarički kompas je djelo Alexandera Neckama De naturis rerum, napisano oko 1190. Igla na osovini je talijanski izum iz 13. stoljeća. Uporaba kompasa se širi tek nakon 1280. Osim toga, srednji vijek ne poznaje kvadrant niti nautički astrolab, mjerne instrumente renesanse.  Općenito se smatra da je Poslanica o magnetu Petra Hodočasnika (Pierre de Maricourt, Petrus Peregrinus) iz 1269. zapravo prvi pravi znanstveni rad zapadnoga kršćanstva. Iz njegova rada, nakon mnogo vremena, izrasla su istraživanja Normana i Gilberta, a iz njihova, pak, čitava teorija i praksa elektromagnetizma. Štoviše, utjecaj magneta na kompas je postao znanstveni temelj učenja o utjecaju, koje je ranije bilo čisto magijsko. Ono je pružilo radni model za nauk o privlačenju (Kepler), koji je prožeo čitavu znanost i koji je vodio Newtonovu mehaniku. Kompas kao sredstvo navigacije je sazrijevao u Sredozemnom moru. Pritom je važna bila izrada pomorskih karata. Osim toga brodovi su koristili i pješčane satove (računanje brzine broda i prijeđene udaljenosti).
Krmeno je kormilo je odavno bilo poznato u Kini i moguće je da je iz Kine stiglo u Europu, ali je isto tako moguće da je neovisno izumljeno u Bizantu ili na Baltiku. Središnje je kormilo bilo teško postaviti zbog oblika kobilice na krmi broda, pa je rabljeno veslo za upravljanje sa strane broda. Čini se da u Europi uvođenje krmenoga kormila nije bilo potaknuto potrebom za boljom upravljivošću, jer je veslo za upravljanje sasvim dobro služilo toj svrsi. No nove su koge postale toliko visoke da su zahtijevale vrlo duga vesla za upravljanje, što je stvaralo probleme. Ravna krma koge je bila zgodno mjesto za postavljanje kormila. U 13. stoljeću krma je izravnana i dodano je krmeno središnje kormilo. To je jako poboljšalo upravljivost broda, vjetar se mogao bolje iskoristiti, a moglo se ploviti i po lošem vremenu. 
Kompas i krmeno kormilo imali su na moru učinak jednak onome konjske orme na kopnu. Plovidba otvorenim morem je postala izvediva i zamijenila je obalnu plovidbu. Time su oceani po prvi put postali dostupni za istraživanje. Neki pak smatraju da uvođenje krmenog kormila u 13. stoljeću vjerojatno ipak nije bilo toliko značajno kao što se vjerovalo. Nije se značajno poboljšala upravljivost, za značajnu promjenu smjera je i dalje trebalo pomicati jedra, ali je ovakvo kormilo ipak smanjilo vrijeme i napor potrebne za održavanje broda na pravcu (kursu). 
Napredak u moreplovstvu imao je značajne posljedice na napredak znanosti. Plovidba otvorenim morem zahtijeva astronomska motrenja i izravno je potaknula razvoj precizne astronomije i instrumenata prikladnih za uporabu na palubi. Plovidba oceanima je napose nametnula problem određivanja zemljopisne širine. Potreba za kompasima i drugim instrumentima potaknula je novu industriju, koja je također imala veliki utjecaj na znanost, napose postavljajući sve više standarde točnosti mjerenja. Sva ta poboljšanja su dovela do revolucije u sredozemnoj pomorskoj trgovini. Tisuću godina se od Italije u Egipat ili Malu Aziju i natrag putovalo jednom godišnje. Sada su talijanski brodovi prestali prezimljavati na istoku i mogli izvesti dva takva putovanja tijekom jedne godine. Brodovi su iz Venecije polazili u veljači i vraćali se u svibnju, te ponovno polazili na put u kolovozu i vraćali se prije Božića. Novi veći brodovi ohrabrili su plovidbu u Sjeverno more. Prvo su 1277. stigle galije iz Genove, a nakon toga i jedrenjaci. Do 1314. su venecijanski brodovi redovito plovili do Flandrije.
Rana uporaba vatrenog oružja na moru nije dala osobite rezultate i iznijela je na vidjelo neke probleme. Galije, koje su imale nizak bok iznad vode, nisu se pokazale prikladnim nosačima artiljerije. Postavljeni na palube i kule plovila višeg boka topovi su pak dodatno otežavali brod i činili ga nestabilnim pri lošem vremenu. Ti će problemi biti riješeni tek kasnije, postavljanjem topova na vlastitu palubu s otvorima u koritu broda, što će pak dovesti do novog načina pomorskog ratovanja.
Tijekom ranog srednjeg vijeka u sjevernoj Europi se nisu proizvodile opeke, sve do kasnog srednjega vijeka. Zaboravljeno je i umijeće proizvodnje rimskoga cementa i betona i ono će se iznova pojaviti tek u 19. stoljeću. Katedrala Notre-Dame u Parizu, čiji je kamen temeljac položen 1163., bila je jedna od prvih katedrala koje su prihvatile gotički stil u arhitekturi. To je jedna od prvih zgrada na kojoj se pojavljuju vanjski potpornji (kontrafori), odvojeni od zidova, koji drže svodove bez potrebe za unutrašnjim sponama. Do 1182. je bila dovršena apsida (dio iza oltara) i kor; do 1196. bila je dovršena lađa, a do 1250. i dva velika zvonika. Dotjerivanje građevine potrajalo je do 1345.
Staklo, poznato u antičko doba, iznova će se pojaviti u industriji tek u 13. stoljeću, nadasve u Veneciji, a počet će se industrijski proizvoditi tek u Italiji u 14. stoljeću, kao i papir, koji će svoj procvat doživjeti tek izumom tiskare. Staklo u srednjem vijeku uglavnom predstavlja vitraj. Proizvodnja stakla u 12. stoljeću je slijedila stare postupke. Smjesa koju je činio pepeo drveta i pijesak u omjeru 2:1 je zagrijavana u peći umjerene temperature, pri čemu natrijev karbonat (Na2CO3) iz pepela reagira sa silicijevim dioksidom (SiO2) iz pijeska. Tako dobivena sirovina je taljena na visokoj temperaturi i puhana pomoću željezne cijevi. Za proizvodnju prozorskoga stakla, mjehur nastao puhanjem je oblikovan u valjak, baze su mu odsječene, plašt je presječen duž osi i izravnan u ploču. Tijekom vremena su se za dobivanje stakla željene boje u mješavinu počeli dodavati oksidi metala (kobalt za plavu, mangan za ljubičastu, bakar za crvenu, željezo za žutu). Zapravo je najteže bilo dobiti bezbojno staklo (dugo to uopće nije bilo moguće).
Razvoj naočala između 13. i 16. stoljeća izveli su isključivo vješti majstori, bez pomoći znanosti. Nije se znalo kako djeluje oko i što izaziva dalekovidnost i kratkovidnost. Optika se nije razvila do istraživanja leća i prepušta ih majstorima. Jedan od razloga za to bio je i stav aristotelske filozofije prirode, prema kojoj optički instrumenti izobličuju prirodu. Europski su redovnici koristili kamenje za čitanje, tanke komadiće prozirnog berila i kvarca. No ta su pomagala bila sprave za jedno oko. Naočale su vjerojatno izumljene u Italiji krajem 13. ili početkom 14. stoljeća. S tim pronalaskom nisu povezana imena znanstvenika i vjerojatno su za njega zaslužni majstori staklari, koji vjerojatno nisu poznavali Alhazenova i Baconova djela. Pretpostavlja se da su pronađene slučajno, prilikom izrade staklenih ukrasa u obliku leća.
O pronalasku naočala postoje dva pisana izvora. Jedan je nadgrobni spomenik u Firenzi, na kojem piše da u grobu počiva Salvino delli Armati, izumitelj naočala, koji je umro 1317. U kronici jednog samostana u Pisi piše kako je fratar Aleksandar de Spina bio veoma vješt, te je na temelju naočala koje je vidio uspio i sam ih izraditi. Umro je 1313. Na temelju izvještaja i portreta iz 14. i 15. stoljeća zaključujemo da su prve naočale bile konveksne, za dalekovidne. Konkavne naočale, za kratkovidne, vide se na portretu pape Leona X., kojeg je 1517. naslikao Rafael. Bile su vrlo skupe. Naočale su brzo stekle popularnost. 1289. talijanski autor Sandro od Popoza bilježi kako je taj nedavni izum prava blagodat za sirote starce kojima je oslabio vid. Talijani su ih nazvali lećom jer su nalikovale na zrno leće. Prve su naočale držale vrpce i remenčići, a ideja da ih se pričvrsti na metalne krakove koji se zatiču za uši pojavila se u 18. stoljeću.
Papir je bio proizvođen u Kini već u 2. stoljeću. Otuda se proširio najprije islamskim svijetom, u Bagdadu je već korištena snaga vode, a u Španjolskoj se takve tvornice javljaju oko 1150. Veća proizvodnja lanenoga platna, potaknuta modom nošenja lanenih košulja i rublja, dala je sirovinsku bazu za proizvodnju papira u Europi, postupci koje su preuzeti iz Kine. Tako je cijena papira pala, a tržište se proširilo. Papir se proizvodio u dva koraka. U prvom krpe su se rezale, namakale, sjeckale i tukle u koritima batovima sa šiljcima. U drugom je koraku tako dobivena kaša prenošena u spremnik tople vode, miješana i uranjana u pravokutni kalup s rešetkastim dnom od žice. Slojevi kaše su podizani i slagani na hrpu, razdvojeni filcem, a iz hrpe bi se potom iscijedila voda. Tako dobiveni listovi su sušeni, izglađeni kamenom, te uronjeni u spremnik smjese od želatine i stipse. U kršćanskoj Europi se snaga vode u proizvodnji papira počela koristiti 1276. u Italiji.
