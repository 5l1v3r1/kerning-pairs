
Lovac na jelene (eng. The Deer Hunter) je američka ratna drama iz 1978. godine koju je režirao Michael Cimino, a čija se radnja vrti oko trojice rusko-američkih radnika u čeličani te njihovom vojnom roku kojeg služe tijekom Vijetnamskog rata. U filmu su glavne uloge ostvarili Robert De Niro, Christopher Walken, John Savage, John Cazale, Meryl Streep i George Dzundza. Radnja filma odvija se u Clairtonu, malom industrijskom gradiću smještenom na rijeci Monongahela južno od Pittsburgha, a nakon toga negdje u pustopoljinama Vijetnama te pred kraj u Sajgonu tijekom Vijetnamskog rata. 
Film je djelomično temeljen na nikad produciranom scenariju naziva The Man Who Came to Play autora Louisa Garfinklea i Quinna K. Redekera o ruskom ruletu. Producent filma Michael Deeley koji je našao scenarij unajmio je scenarista/redatelja Michaela Cimina koji je skupa s Dericom Washburnom prepravio tekst koristeći element ruskog ruleta i stavljajući ga u Vijetnamski rat. Snimanje filma nije prošlo bez problema budući su prekoračeni dozvoljeni budžet i raspored snimanja; film je u konačnici koštao 15 milijuna dolara. U vrijeme kino distribucije filma, scene s ruskim ruletom smatrale su se izrazito kontroverznima.
Film Lovac na jelene osvojio je pet prestižnih filmskih nagrada Oscar uključujući one za najbolji film, najboljeg redatelja (Cimino) i najboljeg sporednog glumca (Walken). Američki filmski institut postavio ga je na 53. mjesto najboljih filmova svih vremena.
U Clairtonu, malom industrijskom gradiću u zapadnom dijelu države Pennsylvania u drugoj polovici 1967. godine rusko-američki radnici u čeličani Michael "Mike" Vronsky (Robert De Niro), Steven Pushkov (John Savage) i Nikonar "Nick" Chevotarevich (Christopher Walken), uz pomoć svojih prijatelja i kolega Stana (John Cazale) i Petera "Axela" Axelroda (Chuck Aspegren) te vlasnika lokalnog kafića Johna Welsha (George Dzundza) pripremaju se za dvije velike nadolazeće stvari: Stevenovo vjenčanje i odlazak na služenje vojnog roka.
U uvodnim scenama filma upoznajemo trojicu glavnih likova - Mikea, ozbiljnog, ali skromnog vođu; Stevena, srdačnog mladoženju kojeg vlastita majka kudi zbog toga što nije stavio rubac na svoje odijelo za vjenčanje; i Nicka, tihog, introspektivnog mladića koji voli odlazak u lov na jelene zbog "drveća". U ovom dijelu filma također se upoznajemo i s Mikeovom filozofijom "jednog hitca" - filozofijom prema kojoj Mike voli loviti jelene (ubiti ih jednim hitcem). Prije nego njih trojica odu u Vijetnam na vojni rok, Steven i njegova djevojka Angela (koja je trudna s drugim muškarcem, ali koju Steven svejedno voli) vjenčaju se u ruskoj pravoslavnoj crkvi. U međuvremenu svjedočimo činjenici da Mike skriva romantične osjećaje prema Lindi (Meryl Streep), Nickovoj djevojci. Proslava vjenčanja odvija se u lokalnom baru pa su uskoro svi pijani, plešu, pjevaju i općenito dobro zabavljaju. U jednom trenutku Mike, Nick i Steven primjećuju da je na vjenčanje došao pripadnik američkih specijalnih vojnih postrojbi. Mike mu kupuje piće i pokuša započeti razgovor kako bi saznao kakva je situacija u Vijetnamu, ali ga vojnik ignorira. Nakon što mu Mike objasni da on, Steven i Nick uskoro odlaze u Vijetnam, pripadnik Zelenih beretki diže čašu i kaže "jebi ga". 
Uskoro vojnik ponovno digne čašu i kaže "jebi ga". Nakon što ga ostali zaustave prije nego bi mogao započeti tučnjavu, Mike se vraća za bar i kao podrugljivu šalu diže svoju čašu, nazdravlja s vojnikom i kaže "jebi ga". Vojnik ga pogleda i kiselo mu se nasmiješi. Kasnije Steven i Angela (Rutanya Alda) tijekom ceremonije proslave vjenčanja piju iz zajedničkog pehara, a prema staroj tradiciji vjeruje se da ako popiju cijelo vino bez da proliju ijednu kap bit će sretni do kraja života. Ipak, jedna kap crvenog vina bez da to itko primijeti pada na Angelinu vjenčanicu te na taj način nagovještava buduće događaje. 
Nakon što Linda uhvati buket cvijeća kojeg je bacila Angela, Nick ju zaprosi na što ona pristaje. Kasnije te večeri pijani Mike trči gradom potpuno gol. Nick ga sustigne i u njihovom zajedničkom razgovoru moli ga da ga ne ostavlja "tamo", ako se išta loše dogodi. Sljedećeg dana Mike, Nick, Stanley, John i Axel odlaze u lov na jelene posljednji put, a Michael ubija jelena "jednim hitcem".
Uskoro se naglo nađemo u ratom uništenom selu u kojem američki helikopter napada to isto selo kojeg su okupirali Komunisti napalmom. Vojnik Sjevernog Vijetnama baca granatu u sklonište prepuno civila. Mike koji se do tog trenutka nalazio u nesvijesti (a koji je u međuvremenu postao narednik u specijalnim vojnim jedinicama) budi se i vidi vojnika kako ubija ženu koja u naručju nosi dijete. Kao osvetu, Mike ga ubija bacačem plamena. U međuvremenu iz helikoptera izlazi nekoliko pripadnika američke pješadije među kojima su Nick i Steven. Michael, Steven i Nick neočekivano se susretnu prije nego ih Vijetnamci zarobe i odvedu u ratni logor pored rijeke skupa s ostalim američkim vojnicima i vojnicima Južnog Vijetnama. 
Kao zabavu, sadistički čuvari prisiljavaju zatvorenike da igraju ruski rulet i pritom se klade na one koji će preživjeti i one koji neće. Sva tri prijatelja prisiljena su igrati. Steven igra protiv Mikea koji mu daje moralnu podršku, ali Steven doživljava slom i gubi kontrolu nad pištoljem čiji metak ga okrzava po glavi. Kao kaznu, stražari stavljaju Stevena u podvodni kavez prepun štakora i mrtvih tijela onih koji su doživjeli istu sudbinu kao Steven. 
Još ranije je Mike razgovarao s Nickom u vezi Stevena i njegovog eventualnog preživljavanja cijelog događaja, ali nakon što - uz Nickovu pomoć - ubije svoje porobljivače, Mike spašava Stevena. Uskoro njih trojica plutaju rijekom na velikoj grani drveta. Slučajno ih pronalazi američki helikopter, ali Nick je jedini koji se na njega uspije popeti. Oslabljeni Steven pada s helikopera natrag u rijeku, a Mike se namjerno baca za njim kako ga ne bi ostavio i spašava ga. Mike pomaže Stevenu domoći se obale, ali Stevenove noge su slomljene pa ga Mike mora nositi kroz džunglu do savezničkih ratnih linija. Kada naiđu na karavan lokalnih civila koji bježe iz ratne zone, Mike zaustavlja vojni kamion južnih Vijetnamaca i na njega stavlja ranjenog Stevena moleći vojnike da se pobrinu za njega.
Za to vrijeme psihološki oštećeni Nick se oporavlja u vojnoj bolnici u Sajgonu bez da zna što se dogodilo s njegovim prijateljima. Nakon bolničkog otpuštanja, on besciljno luta gradom po noći. U jednom trenutku upoznaje Juliena Grindu, prijateljski raspoloženog Francuza koji pije šampanjac, a koji se nalazi ispred sobe u kojoj muškarci igraju ruski rulet i klade se na njega. Grinda nagovara nevoljkog Nicka da sudjeluje te ga odvodi u sobu. Tamo vidimo Mikea koji promatra igru, ali Nick ga ne primijećuje. Kada Mike vidi Nicka pokuša ga dozvati, ali ga ovaj svejedno ne vidi. Nick ulazi u igru, uzima pištolj jednog od sudionika i puca na njega te u sebe što kod publike izazove nemir zbog prekida igre. Grinda povuče Nicka do svog automobila i njih dvojica zajedno pobjegnu dok Mike cijelo to vrijeme iz gužve pokušava dozvati Nicka bez uspjeha.
Mike se vraća u SAD, ali odlučuje se ne pokazati u javnosti. Kaže vozaču taksija u kojem dolazi da samo prođe pokraj njegove kuće u kojoj ga čekaju svi prijatelji, jer mu je neugodno zbog ceremonije koju su priredili Linda i ostali. Kasnije on posjećuje Lindu pa se njih dvoje zbližavaju, ali samo zbog činjenice što misle da su oboje izgubili zajedničkog prijatelja. Mike uskoro sazna za Angelu koju posjećuje u njezinom domu. Angela se nalazi u gotovo katatoničnom stanju i jedva je sposobna razumjeti što joj Mike govori. Kada ju Mike upita gdje se nalazi Steven, ona mu na papiriću napiše njegov broj telefona što Mikea odvodi u lokalnu veteransku bolnicu u kojoj se Steven nalazi već nekoliko mjeseci. 
Nakon toga Mike odlazi u lov s Axelom, Johnom i Stanom, ali nakon što nađe jelena i ispali svoj "jedan hitac" usmjerava pušku u zrak te na taj način jelen uspijeva pobjeći. Sjeda na obližnji kamen i poviče "OK?", a jeka učini svoje pa se njegov "OK" čuje još mnogo puta što upućuje na njegovo mentalno stanje uslijed gubtka prijatelja Stevena i Nicka. Vraća se u kolibu u kojoj Stan pokazuje svoj mali revolver kojeg je kupio i s kojim mlatara okolo; u jednom trenutku Mike mu uzima pištolj i uperi mu ga u glavu, ne znajući da je pištolj napunjen. Uskoro Mike posjećuje Stevena koji je izgubio obje noge i djelomično je paraliziran. Steven mu otkriva da mu netko iz Sajgona šalje velike sume novca, a Mike je uvjeren da se radi o Nicku. Nakon toga Mike odvodi Stevena kući njegovoj Angeli te otputuje u Sajgon nekoliko tjedana prije pada tog grada 1975. godine. 
U Sajgonu Mike pronalazi Grindu koji se u međuvremenu obogatio igrajući ruski rulet kladeći se na Nicka. Grinda ga odvodi do Nicka u prepunom klubu gdje se igra ruski rulet, ali Nick se više ne sjeća svog prijatelja i svog doma u Pennsylvaniji. Mike ulazi sam u igru ruskog ruleta protiv Nicka, nadajući se da će na taj način vratiti Nicku sjećanje i nagovoriti ga da se zajedno vrate kući, ali do tada je Nickov um već potpuno zamračio. Mike prima Nicka za ruku kako bi ga spriječio da puca u sebe prilikom igre i otkriva da su mu ruke prepune ožiljaka (što je implikacija na njegovo vjerojatno drogiranje heroinom). U posljednjem trenutku, nakon što ga Mike pokuša podsjetiti na njihove zajedničke odlaske u lov, Nick konačno prepozna Mikea i nasmiješi se. Nick mu kaže "jedan hitac", digne ruku s pištoljem do svoje glave, povuče okidač i ubije se. Užasnut, Mike ga pokuša dozvati, ali bez uspjeha.
U SAD-u se 1975. godine održava pogreb za Nicka kojeg je u međuvremenu Mike doveo kući i na taj način održao svoje obećanje. Film završava scenom u kojoj se svi nalaze u Johnovom baru, pjevaju pjesmu "Bog blagoslovio Ameriku" (eng. God Bless America) i nazdravljaju u Nickovu čast.
Robert De Niro kao narednik Michael "Mike" Vronsky. Producent Deeley nagovorio je glumca De Nira da nastupi u filmu Lovac na jelene zbog toga što je trebao pravu glumačku zvijezdu kako bi lakše prodao film "teške priče i jedva poznatog redatelja". "Svidio mi se scenarij, a Cimino je napravio odlične pripreme", izjavio je De Niro. "Bio sam impresioniran". Za ulogu se De Niro pripremao tako što se družio s radnicima iz čeličane u lokalnim barovima i posjećivao njihove domove. Cimino ga je predstavljao kao svog agenta. Nitko ga nije prepoznao. De Niro je kasnije izjavio da je ovo bila fizički najzahtjevnija uloga njegove karijere, a da je scena u kojoj Michael posjećuje Stevena po prvi puta u bolnici bila najemotivnija scena koju je ikada morao snimiti.
Christopher Walken - Nikonar "Nick" Chevotarevich. Za ovu je ulogu Walken osvojio prestižnu nagradu Oscar u kategoriji najboljeg sporednog glumca.
John Savage - Steven Pushkov. Glumac Savage u posljednji je trenutak ušao u film kao zamjena za Roya Scheidera koji je dva tjedna prije početka snimanja napustio projekt zbog "kreativnih nesuglasica"; kako bi uspješno ispunio svoje ugovorne obveze prema kompaniji Universal od tri filma koja je morao snimiti, Scheider je bio prisiljen snimiti Ralje 2.
John Cazale - Stan ("Stosh"). Sve scene u kojima se pojavljuje glumac Cazale, koji je u to vrijeme bolovao od smrtonosnog raka, morale su biti prve snimljene. Zbog svoje bolesti, studio u početku nije želio da on uopće nastupi u filmu, ali glumica Streep (s kojom se Cazale u to vrijeme nalazio u romantičnoj vezi) i redatelj Cimino su zaprijetili napuštanjem projekta ako bi se takvo nešto dogodilo. Cazale također nije bio osiguran, a prema izjavi glumice Streep De Niro je platio njegovo osiguranje, jer ga je želio u filmu. Ovo je bio Cazaleov posljednji film u karijeri zbog toga što je preminuo nedugo nakon završetka snimanja filma. Nikada nije vidio završen film.
Meryl Streep - Linda. Prije nastupa u filmu Lovac na jelene, Streep je kratko nastupila u filmu Julia redatelja Freda Zinnemanna te u osmosatnoj mini-seriji Holocaust. "Teško da sam ikada prije vidio osobu koja je toliko privržena nekome tko umire", izjavio je Pacino. "Bilo je nevjerojatno gledati je kako pruža ljubav tom čovjeku". U scenariju filma lik Linde bio je praktički zanemarljiv. Cimino joj je objasnio da sama može izgraditi svoj lik i predložio joj da napiše vlastite rečenice.
Chuck Aspegren kao Peter "Axel" Axelrod. Aspegren nije bio glumac; bio je nadzornik čeličane u istočnom Chicagu koju su u ranoj fazi pretprodukcije posjetili De Niro i Cimino. Aspegren ih je toliko impresionirao da su mu predložili ulogu. On je bio druga osoba koja je dobila ulogu u filmu nakon De Nira.
Joe Grifasi kao voditelj bendaPremda je producent Deeley bio zadovoljan konačnom verzijom scenarija, svejedno je bio zabrinut hoće li moći prodati film. "Još uvijek smo morali dobiti milijune od velikog studija", napisao je Deeley "kao i uvjeriti tržišta diljem svijeta da bi ga trebali kupiti prije nego je uopće završen. Trebao mi je netko kalibra Roberta De Nira". De Niro je u to vrijeme bio jedna od najvećih holivudskih zvijezda zbog filmova Ulice zla, Kum II i Taksist. Uz to što će privući kupce, Deeley je vjerovao da je De Niro bio "prave životne dobi, snažan i nevjerojatno talentiran"."Dovođenje De Nira u film bio je genijalan potez zbog toga što je on znao skoro sve glumce u New Yorku. De Niro je rekao Ciminu i Deeleyju da obrate pozornost na Meryl Streep. S njom je došao i John Cazale, njezin tadašnji romantični partner koji je u to vrijeme bio jako bolestan od raka i koji će ubrzo potom umrijeti od te bolesti. De Niro je skupa s Ciminom odlazio provjeravati lokacije za scene u čeličani kao i na probe s glumcima radi postizanja što većeg osjećaja zajedništva.Svaki od šest glavnih muških likova u filmu nosio je fotografiju u svojim džepovima na kojoj su prikazani svih šestero dok su bili djeca kako bi se pojačalo prijateljstvo između njih. Uz to, redatelj Cimino je naredio ekipi iza kamere da izradi posebne osobne iskaznice iz Pennsylvanije za svakoga od njih, uključujući vozačke dozvole, kartice zdravstvenog osiguranja i druge rekvizite kako bi kod svakog glumca pojačao osjećaj njegovog lika.
Postoje razne verzije, kontroverze i priče o tome kako je film Lovac na jelene uopće nastao i kako je njegov scenarij napisan. Redatelj i jedan od potpisnika scenarija Michael Cimino, glavni scenarist Deric Washburn te producenti Barry Spikings i Michael Deeley imaju različite verzije događaja koji su doveli do stvaranja filma.
Godine 1968. glazbena kompanija EMI osnovala je novu tvrtku EMI Films na čijem su čelu bili producenti Barry Spikings i Michael Deeley. Deeley je otkupio prvu verziju scenarija naziva The Man Who Came to Play čiji su autori bili Louis Garfinkle i Quinn K. Redeker za 19 tisuća dolara. Radnja scenarija vrtila se oko ljudi koji dolaze u Las Vegas kako bi igrali ruski rulet. "Smatrao sam scenarij genijalnim" napisao je Deeley "ali ne i sasvim potpunim. Trik je bio u tome kako okrenuti vrlo pametan scenarij u praksu odnosno kako prema njemu snimiti film". Sredinom 70-ih godina prošlog stoljeća, kada se raspravljalo o planovima za film, tema Vijetnama još uvijek je bila tabu u gotovo svim velikim holivudskim studijima. Prema izjavama producenta Michaela Deeleyja, standardni odgovor studija je glasio: "Nitko u Americi neće biti zainteresiran gledati film o Vijetnamu".Nakon konzultacije s nekoliko različitih holivudskih agenata, Deeley je pronašao scenarista i redatelja Michaela Cimina čiji je tadašnji predstavnik bio Stan Kamen iz agencije William Morris. Deeley je do tada bio impresioniran Ciminovim televizijskim reklamama i filmom Kalibar 20 za specijalista. Cimino je bio uvjeren da bi mogao razviti glavne likove iz scenarija The Man Who Came to Play bez da izgubi esenciju originalne priče. Nakon što je Cimino dobio posao pozvan je na sastanak u ured kompanije EMI s Garfinkleom i Redekerom. Prema izjavama producenta Deeleyja, Cimino je doveo u pitanje potrebu elementa ruskog ruleta u scenariju, ali je Redeker vrlo srčano obrazložio zbog čega taj element treba ostati u filmu. Tijekom sljedećih nekoliko sastanaka, Cimino i Deeley su razgovarali o poslu koji ih čeka u vezi scenarija, a Cimino je vjerovao da priče glavnih likova može razviti u 20 minuta filma.
Skupa s Dericom Washburnom, Cimino je šest tjedana radio na scenariju. Njih dvojica ranije su surađivali sa Stephenom Bochcom na scenariju za film Silent Running. Prema izjavi producenta Spikingsa, Cimino je rekao da bi ponovno želio raditi s Washburnom. Međutim, producent Deeley tvrdi da je Cimino unajmio Washburna za rad na scenariju. "Pitanje je li Cimino unajmio Washburna i stavio ga pod ugovor ili je želio s njim podijeliti zasluge na scenariju konstantno je bilo prisutno, a njih dvojica su u vezi toga kasnije izmijenili i grube riječi... Tako sam barem čuo", izjavio je Deeley.Redatelj Michael Cimino u svojoj verziji priče oko pisanja scenarija tvrdio je da bi zvao Washburna na telefon za vrijeme istraživanja lokacija za snimanje i govorio mu dijaloge i razvoj priče. Nakon pregleda onoga što je Washburn napisao, Cimino je rekao: "Vratio sam se, pročitao napisano i jednostavno nisam mogao vjerovati što je pisalo. Kao da je scenarij napisao netko... mentalno zaostao." Cimino se sukobio s Washburnom u Los Angelesu u vezi scenarija, a Washburn mu je navodno odgovorio da ne može izdržati toliki pritisak i da mora otići kući. Cimino mu je nakon toga dao otkaz, a kasnije će tvrditi da je kompletan scenarij napisao sam. Washburn je na to odgovorio da "su to sve besmislice. Nisam popio niti kap pića cijelo vrijeme dok sam radio na scenariju."Prema Washburnovoj verziji, on i Cimino su proveli tri dana u Los Angelesu radeći na razvoju priče. Scenarij je u konačnici prošao nekoliko promjena i razvio se u priču od tri čina. Washburn tijekom pisanja scenarija nije vodio razgovore s ratnim veteranima niti radio bilo kakvo istraživanje. "Imao sam mjesec dana i to je bilo to", objašnjava. "Sat je otkucavao. Napiši jebeni scenarij! Ali sve što sam trebao raditi je bilo gledati televiziju. Ratni dopisnici iz Vijetnama nalazili su se na licu mjesta, praktički u ratnim poljima s vojnicima. Imali su snimke o kojima danas možete samo sanjati." Kada je Washburn završio s pisanjem, Cimino i Joann Carelli (jedna od pomoćnih producentica na filmu Lovac na jelene koja će kasnije producirati još dva Ciminova filma) odveli su ga na večeru u jeftin restoran na Sunset Stripu. Prisjeća se: "Završili smo s večerom i Joann me pogledala nasuprot stola i rekla: 'Pa, Deric, došlo je vrijeme da te odjebemo.' I tako sam dobio otkaz. Klasični slučaj: pronađi budalu koja će ti napisati prokletu stvar, kaži mu nakon toga da odjebe, potpiši se i ti na scenarij i to je to. Međutim, u tom trenutku sam bio toliko umoran da me to nije nimalo diralo. Radio sam punih mjesec dana po 20 sati na dan. Sljedeći dan sam otišao na avion i vratio se u svoj Manhattan."Producent Deeley je smatrao da je promijenjeni scenarij, sada naziva Lovac na jelene potpuno svjež. Glavni protagonist iz originalnog scenarija Redekera i Garfinklea - Merle - bio je osoba koja je zadobila tešku ozljedu tijekom služenja vojnog roka, a još uz to je imao i psihičkih problema uslijed nasilnih ratnih iskustava; ipak radilo se o žilavom karakteru čvrstih živaca i hrabrosti. Scenarij Cimina i Washburna odvojio je tri glavna aspekta Merleove osobnosti u tri različita lika. Oni su postali stari prijatelji koji su odrasli u istom malom industrijskom gradiću i radili u čeličani, a koji će istovremeno biti unovačeni za Vijetnam. U originalnom scenariju, uloge Merlea (kasnije preimenovanog u Mike) i Nicka su bile obrnute u posljednjoj trećini filma. Nick je bio taj koji se vrati kući Lindi, dok Mike ostaje u Vijetnamu, šalje novac Stevenu i doživljava tragičnu sudbinu tijekom igranja ruskog ruleta.Zbog procesa arbitraže Ceha scenarista Amerike, Washburn je potpisan kao autor scenarija. Garfinkle, Redeker, Cimino i Washburn su potpisani pod autore "priče". Producent Deeley je smatrao da se time nanijela nepravda Garfinkleu i Redekeru, dok se Cimino žalio na odluku arbitraže uz izjavu: "U svojoj klasičnoj nacističkoj mudrosti, nisu mi dali mogućnost da i ja budem autor scenarija, jer bi to značilo da sam i scenarist i producent i redatelj". Sva četiri potpisnika priče i scenarija - Cimino, Washburn, Garfinkle i Redeker - nominirani su za prestižnu filmsku nagradu Oscar u kategoriji najboljeg originalnog scenarija za film Lovac na jelene.
Snimanje filma Lovac na jelene započelo je 20. lipnja 1977. godine. Ovo je bio prvi igrani film o Vijetnamskom ratu koji se snimao na lokacijama u Tajlandu. Sve scene snimljene su na pravim lokacijama. "Raspravljali smo o snimanju filma u studiju, ali sam film zahtijevao je više realizma", objasnio je Spikings. Glumci i filmska ekipa gledali su mnogo televizijskih vijesti iz rata kako bi postigli što veću autentičnost tijekom snimanja filma. Film se snimao šest mjeseci. Scene koje se odvijaju u gradiću Clairton snimljene su zapravo u osam različitih gradova u četiri države: Zapadnoj Virginiji, Pennsylvaniji, Washingtonu i Ohiju. Inicijalni budžet za film iznosio je 8,5 milijuna dolara.Prije nego je snimanje filma započelo, Deeley je održao sastanak s jednim od producenata Robertom Relyeajem. Deeley je zaposlio Relyea nakon što ga je upoznao na snimanju filma Bullitt i bio je njime oduševljen. Međutim, Relyea je rekao Deeleyju da neće moći biti producent Lovca na jelene i nije mu htio otkriti razlog zašto. Deeley je sumnjao da je već tada Relyea osjetio nešto u redatelju Ciminu što će otežati kompletnu produkciju filma. Kao rezultat njegovog odbijanja, Cimino je počeo snimati film bez nadgledanja producenta.Zbog toga što je Deeley bio zaposlen nadgledanjem produkcije filma Convoy redatelja Sama Peckinpaha, unajmio je Johna Peveralla da nadgleda Ciminovo snimanje filma. Zbog svoje stručnosti s budžetiranjem i rasporedom snimanja, Peverall je bio logičan nasljednik Relyeja, a također je znao dosta o filmskom biznisu kako bi mogao dobiti status producenta. "John je bio pravi čovjek koji se svojom sposobnošću izborio da bude nadglednik produkcije pa smo ga na određenim filmovima zaposlili upravo za takvo radno mjesto", u svojoj knjizi objasnio je Deeley.
Scene vjenčanja snimljene su u povijesnoj ruskoj pravoslavnoj katedrali St. Theodosius u Clevelandu (država Ohio). Snimanje vjenčanja trajalo je pet dana. Za ulogu svećenika unajmljen je pravi svećenik. Vjenčano slavlje snimano je u blizini Lemko Halla. Amateri statisti koji su sudjelovali u snimanju scena vjenčanja za vrijeme snimanja pili su prava alkoholna pića i pivo. Scene su snimane tijekom ljeta, iako se radnja filma odvija u jesen. Kako bi se dobio dojam jeseni, određi listovi su maknuti iz listopadnih drveća. Fotograf Zsigmond također je uklonio boje iz eksterijernih scena - djelomično iz kamere, a djelomično u laboratoriju.Voditelj produkcijskog tima zamolio je ruske imigrante statiste da na lokaciju donesu svaki po jednu zamotanu kutiju koja će glumiti vjenčane poklone. Namjera toga bila je ne samo da produkcija uštedi vrijeme i novac, već i zbog toga što će sami darovi izgledati vjerodostojnije. Nakon što je snimanje završeno i nakon što su statisti otišli, filmska ekipa otkrila je na svoje veliko iznenađenje da kutije nisu prazne, već da su se u njima nalazili stvarni pokloni - od porculana do srebrnog pribora za jelo. "Zauvijek će mi ostati tajnom u čijim su rukama svi ti prekrasni pokloni završili", napisao je Deeley.Cimino je prvotno tvrdio da će scena vjenčanja trajati 21 minutu. Na kraju ona traje 51 minutu. Deeley vjeruje da je Cimino oduvijek želio napraviti prolog sat vremena dugačkim. Već u ovoj fazi produkcije, gotovo na sredini snimanja filma, Cimino je prekoračio dozvoljeni budžet, a producent Spikings je smatrao da bi snimanje toliko dugačke scene moglo prouzročiti velike probleme samom filmu gledano s financijske strane.Za potrebe snimanja scena u baru izgrađen je poseban bar u praznom skladištu u Mingo Junctionu (Ohio) za 25 tisuća dolara; kasnije će to mjesto postati pravi bar za tamošnje radnike u čeličani. Kompanija U.S. Steel dozvolila je snimanje filma u pravoj čeličani u Clevelandu uključujući i pozicioniranje pravih glumaca nakon što je uplaćen polog od 5 milijuna dolara kao polica osiguranja. Sve ostale scene snimale su se u Pittsburghu.[1] Prvi jelen koji bude ubijen u lovu nije zaista ubijen, unatoč "odvratnom krupnom planu", već je pogođen strelicom za uspavljivanje. Jelen kojemu u drugoj polovici filma Michael dopušta da pobjegne zapravo je isti onaj iz televizijskih reklama za kompaniju Connecticut Life Insurance.
Scene ruskog ruleta s pripadnicima Vietkonga snimljene su na stvarnim lokacijama, sa stvarnim štakorima i komarcima dok su trojica glavnih glumaca (De Niro, Walken i Savage) bili zavezani u kavezima bambusa na rijeci Kwai. Žena odgovorna za pronalaženje statista u Tajlandu imala je velikih problema za pronađi lokalnog glumca koji će utjeloviti vođu igre ruskog ruleta. Prvi glumac koji je dobio posao pokazao se nesposobnim zbog toga što nije znao ošamariti De Nira kako treba. Međutim, on je znao drugog lokalnog sugrađanina koji nije previše volio Amerikance, a koji se zbog toga pokazao savršenim upravo za ovu ulogu. De Niro je predložio da jedan od čuvara tijekom snimanja scene ošamari Walkena za pravo, a da ovaj to ne zna. Reakcija koja se nakon tog šamara može vidjeti na Walkenovom licu u filmu prava je reakcija glumca. Producent Deeley je izjavio da je Cimino brutalne scene ruskog ruleta snimio briljantno i puno efikasnije od bilo kojeg drugog dijela filma.Glumci De Niro i Savage su sami izveli pad iz helikoptera u rijeku i to 15 puta u dva dana snimanja. Prema izjavi Cimina, De Niro je tražio da u sceni u kojoj uperi revolver u glavu liku Johna Cazalea bude stavljen pravi metak kako bi se pojačao intenzitet cijele situacije. Cazale je na to pristao bez ikakvog protesta, ali je svaki put prilikom ponovnog snimanja scene opsesivno provjeravao je li metak što dalje od sljedećeg ležišta.Iako se događaju tek kasnije u filmu, prve scene koje su snimljene nakon dolaska u Tajland su one iz vijetnamske bolnice između Walkena i vojnog doktora. Producent Deeley vjeruje da je upravo ta scena "bio trenutak koji će Walkenu kasnije donijeti nagradu Oscar". U posljednjoj sceni, kada ruski rulet igraju Mike i Nick, Cimino je rekao Walkenu i De Niru da improviziraju. Njegova uputa glumcima je bila: "Chris, stavi pištolj na svoj potiljak, opali, a ti se Bobby nagni nad njegovo tijelo i primi mu glavu."
Do ovoga trenutka filma Lovac na jelene koštao je 13 milijuna dolara, a mukotrpan proces postprodukcije još nije bio niti započeo. Montažer Peter Zinner dobio je preko 180 kilometara snimljene filmske vrpce koju je trebao montirati što je za to vrijeme predstavljalo monumentalan zadatak. Producenti Spikings i Deeley bili su više nego zadovoljni prvom verzijom filma koja je trajala tri i pol sata. "Bili smo oduševljeni viđenim", u svojoj knjizi napisao je Deeley "i znali smo da se u ta tri i pol sata koja smo gledali krije briljantno filmsko ostvarenje".Izvršni direktori iz kompanije Universal, uključujući Lewa Wassermana i Sida Sheinberga, bili su manje entuzijastični u vezi filma. "Mislim da su bili šokirani", prisjećao se Spikings. "Ono što ih je zbilja uznemirilo bila je pjesma Bog blagoslovio Ameriku na kraju filma. Sheinberg ju je smatrao antiameričkom. Bio je žestok u svom mišljenju. Rekao je nešto tipa: 'Zabijate nož u oči Americi'. Zbilja im se film nije svidio. I definitivno im se nije svidjela činjenica što traje tri sata i dvije minute". Deeley nije bio pretjerano iznenađen reakcijom čelnika Universala: "Lovac na jelene bio je više film za kompaniju United Artists, dok je film Convoy po svom stilu bio više za Universal. Zbunio sam se i prodao ova dva filma pogrešnim studijima". Deeley se ipak složio u jednom s Universalovcima - film je trebao biti kraći, ne samo zbog svog ritma, već i zbog potencijalnog komercijalnog uspjeha. U svojoj knjizi je napisao: "Film ispod dva i pol sata može imati tri projekcije u jednom danu. Međutim, film u trajanju od tri sata gubi jednu projekciju dnevno čime automatski gubi trećinu svih projekcija ukupno pa je samim time prihod od prodanih kinoulaznica manji za prikazivače, distributere i ostale sudionike procesa."Thom Mount, predsjednik kompanije Universal u to vrijeme je izjavio: "Ovo je bila jebena noćna mora od dana kada je Michael završio film pa sve do dana kada smo počeli s kino distribucijom. Noćna mora je bila zbog toga što je Michael bdio nad svakom sekundom koju je snimio. Filmu nije bilo kraja. Kao da se radilo o Lovcu na jelene na jelene na jelene. Sama sekvenca vjenčanja bila je praktički film za sebe." Mount je također rekao da je zatražio pomoć od Verne Fields, voditeljice postprodukcije u kompaniji Universal u to vrijeme. "Prilijepio sam Vernu uz Cimina, a ona nije bila nevješta osoba. Počela je raditi pritisak na Michaela sve dok ovaj nije napravio točno onako kako je ona zahtijevala."Montažer Zinner je u konačnici skratio film na pet i pol kilometara vrpce. Cimino je kasnije otpustio Zinnera nakon što je otkrio da je Zinner premontirao neke scene vjenčanja. Ipak, Zinner je osvojio prestižnu nagradu Oscar za najbolju montažu upravo za ovaj film. Na upit da komentira svoj sukob s Ciminom, Zinner je odgovorio: "Michael Cimino i ja smo imali nesuglaica pred kraj, ali obojica smo se izljubili svaki sa svojim Oscarom u rukama". Cimino će kasnije za New York Observer reći: "Zinner je bio morončina... Sam sam montirao Lovca na jelene."
Obje verzije filma - kraća i duža - prikazane su na testnim projekcijama za publiku prije početka kino distribucije, ali Cimino, Deeley i Spikings imaju različite verzije o tome kako je publika reagirala na pojedinim projekcijama. Redatelj Cimino je izjavio da je potkupio kino operatera kako bi ovaj prekinuo kraću verziju filma na par mjesta, a sve kako bi duža verzija dobila što bolje ocjene publike. Prema izjavama producenta Spikingsa, Wasserman je dopustio izvršnom direktoru kompanije EMI Bernardu Delfontu da sam izabere između kraće i duže verzije, a on je izabrao Ciminovu dužu. Producent Deeley, pak, tvrdi da je kraća, dvo i pol satna verzija filma imala bolji odjek kod testne publike.
Službeni soundtrack filma Lovac na jelene u prodaju je krenuo na CD-u 25. listopada 1990. godine.
Skladba Cavatina autora Stanleyja Myersa (također poznata pod nazivom He Was Beautiful) u izvedbi klasičnog gitariste Johna Williamsa najpoznatija je pod nazivom The Theme from The Deer Hunter. Producent Deeley je izjavio da je naknadno otkrio da je skladba originalno bila napisana za film imena The Walking Stick iz 1970. godine pa je zbog toga morao platiti nikad otkrivenu novčanu sumu originalnom kupcu tog autorskog djela.Hit pjesma Can't Take My Eyes Off You iz 1967. godine u izvedbi Frankieja Vallija. Pjesmu pjevaju prijatelji u Johnovom baru te tijekom proslave vjenčanja. Prema izjavi redatelja Cimina, glumci su pjevali dok je originalna pjesma svirala u pozadini umjesto samo na prazno što je inače standardna praksa tijekom snimanja filmova. Cimino je vjerovao da će se pjevanje njegovim načinom snimanja činiti što realnijim.Tijekom ceremonije vjenčanja i kasnije proslave, mogu se čuti Slava - tradicionalna pjesma Ruske pravoslavne Crkve te Korobushka i Katyusha - ruske narodne pjesme.Tijekom Nickovog pogreba može se čuti ruska pravoslavna pogrebna glazba Vechnaya Pamyat (u prijevodu "vječno sjećanje").
Kino distribucija filma Lovac na jelene započela je 8. prosinca 1978. godine u jednom kinu u New Yorku i jednom kinu u Los Angelesu u trajanju od tjedan dana. Strategija distribucije bila je kvalificirati film za prestižnu filmsku nagradu Oscar i prekinuti kino distribuciju nakon samo tjedan dana kako bi se dodatno zainteresirala publika koja ga u tih prvih 7 dana nije imala priliku vidjeti. Nakon što su objavljene nominacije za Oscara kompanija Universal proširila je kino distribuciju na veće gradove u SAD-u, a od 23. veljače 1979. godine (nakon dodjele Oscara) film se mogao pogledati gotovo svugdje. Ovaj film je važan zbog toga što se od tada nadalje krajem godine počelo s kino distribucijom uglavnom onih filmova koji će biti najozbiljniji kandidati za filmske nagrade. Film Lovac na jelene u konačnici je utržio 48,9 milijuna dolara u SAD-u.Televizijska mreža CBS platila je tri i pol milijuna dolara za televizijska prava na prikazivanje filma u tri reprize. Mreža je kasnije povukla akviziciju nakon što je ustanovila da film sadržava previše nasilja.
Jedan od dijelova filma o kojem se najviše pričalo bio je ruski rulet u kojem se pripadnici Vietkonga klade na američke ratne zarobljenike koji igraju spomenutu igru. Taj dio filma kritiziran je kao neprirodan i nerealan budući da nisu postojali nikakvi dokumenti niti svjedočenja o ruskom ruletu tijekom Vijetnamskog rata. Peter Arnett, novinar Associated Pressa koji je za medijsko pokrivanje rata osvojio Pulitzerovu nagradu u članku objavljenom u Los Angeles Timesu je napisao: "U 20 godina koliko je rat trajao, nije postojao niti jedan jedini zabilježeni slučaj ruskog ruleta... Centralna metafora filma je jednostavno čista laž." Redatelj Michael Cimino također je kritiziran za jednostrano portretiranje pripadnika vojske Sjevernog Vijetnama kao odvratne sadiste, rasiste i ubojice. Cimino se branio objašnjenjem da film nikako nije politički, polemički niti doslovno precizan u opisanim događajima te da ne nudi gledatelju nikakvo posebno gledište na rat. Također je izjavio da je pročitao par članaka iz Singapura koji su potvrđivali da je tijekom rata bilo ruskog ruleta (ali nikada nije rekao koji su to bili članci).Tijekom filmskog festivala u Berlinu 1979. godine, sovjetska delegacija je izrazila svoje ogorčenje filmom koji je, prema njihovom mišljenju, vrijeđao vijetnamski narod u mnogim scenama. Druge socijalističke zemlje također su izrazile svoju solidarnost "herojskim ljudima iz Vijetnama". Protestirali su protiv projekcije filma i inzistirali na mišljenju da isti krši pravila festivala zbog toga što ni na koji način "ne poboljšava zajedničko razumijevanje između ljudi cijeloga svijeta". Domino efekt koji je ovakvim izjavama uslijedio doveo je do toga da pripadnici zemalja iz Kube, Istočne Njemačke, Bugarske, Poljske i Čehoslovačke te dva člana žirija napuste festival iz suosjećanja.
U svojoj kritici za film, Roger Ebert je branio umjetničku slobodu ruskog ruleta: "To je organizirajući simbol filma: sve što možete vjerovati u vezi igre, u vezi njezinog namjernog nasilja, u vezi toga kako ta igra dira duševno zdravlje ljudi koji su je prisiljeni igrati može se primijeniti na rat općenito. To je briljantan simbol zbog toga što, u kontekstu priče, on čini svaku ideološku izjavu u vezi rata potpuno nebitnom."Filmski kritičar i biograf David Thomson također se slaže da film savršeno funkcionira bez obzira na gore spomenutu kontroverznost: "Postojale su žalbe na film budući da pripadnici vojske Sjevernog Vijetnama nikada nisu koristili ruski rulet za svoju zabavu. Također se govorilo da su scene u Sajgonu izmišljene ili umišljene te da su De Niro, Christopher Walken i John Savage prestari za služenje vojnog roka u Vijetnamu (Savage, najmlađi od sve trojice, tada je imao 28 godina). Tri desetljeća kasnije, 'imaginacija' kao da je utišala sve te kritike... a Lovac na jelene i dalje je jedan od najvećih američkih filmova ikad snimljenih."U svojoj kritici Pauline Kael je napisala: "Pripadnici Vietkonga portretirani su u filmu na isti način na koji su u filmovima o Drugom svjetskom ratu portretirani Japanci... Iz tih scena ono što gledatelj može shvatiti je da smo mi radili neke loše stvari u Vijetnamu nemilosrdno, ali impersonalno; Vijetkong je bio taj koji je bio okrutan i sadistički".U članku naziva "The Vietnam Oscars" objavljenom u Vanity Fairu autor Peter Biskind je napisao da je politički cilj Lovca na jelene pomalo misteriozan.
Glumac Christopher Walken je izjavio da prilikom snimanja filma povijesni kontekst radnje nije bio ključan: "Ne sjećam se da je bilo tko, dok smo snimali film, uopće spomenuo Vijetnam!". De Niro je nadodao: "Bez obzira jesu li se opisani događaji u filmu uopće dogodili ili nisu, to je nešto što vrlo lako možete zamisliti da bi se moglo dogoditi u teoriji. Ne znam. U ljubavi i ratu sve je dopušteno". Producent Spikings je, iako je bio ponosan na film, kasnije izrazio žaljenje zbog toga kako su Vijetnamci prikazani u filmu. Rekao je: "Mislim da nitko od nas nije želio da film bude eksploatatorski, ali mislim da nismo bili dovoljno... upućeni. Ne mogu se sjetiti bolje riječi od ove. U to vrijeme nisam shvaćao koliko smo se zapravo loše ophodili prema Vijetnamcima..."S druge strane, producent Deeley je branio Ciminove komentare u vezi prirode i motiva filma: "Lovac na jelene nije zapravo film o Vijetnamskom ratu. To je film o nečem sasvim drugom. Nije niti o drogama niti kolapsu morala vojnika. Glavna teza tog filma je kako pojedinci odgovaraju na pritisak: različiti ljudi reagiraju različito. Film je o trojici radnika iz čeličane koji su postavljeni u nevjerojatne situacije. Film Apokalipsa danas je nadrealan. Lovac na jelene je parabola... Ljudi koji se bore i izgube u ratu koji se nikada nije trebao niti dogoditi suočeni su s nekim očitim i neprijatnim izborima. Oni za to mogu okrivljavati svoje vođe... Ili same sebe. Okrivljavanje samoga sebe bio je veliki teret za mnoge ratne veterane. Kako se vojnik istovremeno može pomiriti s porazom, a pritom sačuvati svoje dostojanstvo? Jedan od načina je prikazati neprijatelja toliko nehumanim, te bitku između dobrih momaka (nas) i loših momaka (njih) toliko neravnopravnom da poraz učinimo nevažnim. Nehumanost je bila glavna tema portreta pripadnika vojske Sjevernog Vijetnama tijekom scena ruskog ruleta. Suosjećanje publike prema zatvorenicima koji pucaju po šavovima, stoga, zatvara taj krug. U scenama ruskog ruleta neki veterani koji su propatili tijekom rata pronašli su savršenu alegoriju."
Redatelj Michael Cimino je u intervjuima učestalo spominjao Lovca na jelene kao "osobni" odnosno "autobiografski" film premda su kasnija istraživanja novinara poput Toma Buckleyja iz Harpera otkrili netočnosti Ciminovih tvrdnji.Posljednja scena filma u kojoj se svi glavni likovi okupljaju na jednom mjestu i pjevaju pjesmu Bog blagoslovio Ameriku postala je temom mnogih debata među kritičarima nakon što je film krenuo s kino distribucijom. Postavljalo se pitanje je li namjera scene i takvog završetka filma trebala biti ironična ili ne - "kao kritika patriotizmu ili njegov hvalospjev".
Prve kritike filma Lovac na jelene uglavnom su bile izrazito pozitivne. Mnogi kritičari smatrali su ga najboljim američkim epskim filmom nakon Kuma redatelja Francisa Forda Coppole. Najviše su bili hvaljeni portret radničke klase Amerike i njezinog okoliša; Ciminova režija glume De Nira, Walkena, Streep, Savagea, Dzundze i Cazalea; simbolična promjena tonaliteta i ritma filma u dijelu kada iz Amerike selimo u Vijetnam; tenzije tijekom igranja ruskog ruleta; i teme američke razočaranosti.Roger Ebert iz Chicago Sun-Timesa dao je filmu četiri od četiri zvjezdice i nazvao ga "jednim od emocionalno najpotresnijih filmova ikada snimljenih". Gene Siskel iz Chicago Tribunea također je nahvalio film uz opasku: "Ovo je veliki film koji se bavi velikim stvarima. Mnogo dijelova filma, uključujući i odabire određenih glumaca, podsjeća na Kuma." Leonard Maltin da je filmu četiri zvjezdice i nazvao ga "osjećajnim i mučnim uratkom". Vincent Canby iz New York Timesa nazvao je Lovca na jelene "velikim, neprijatnim, ludo ambicioznim filmom koji će postati popularnim epom čija tema progovara o Americi kao što je to bio i Kum. Njegovu viziju potpisuje originalni, novi filmaš". David Denby iz New Yorka prozvao je film "epskim" s "kvalitetom kakvu u današnje vrijeme gotovo uopće ne viđamo - raspon, snaga i širina pravog filmskog doživljaja". Jack Kroll iz magazina Time napisao je da film stavlja svojeg redatelja Cimina "direktno u centar filmske kulture". Stephen Farber je za magazin New West Lovca na jelene proglasio "najvećim antiratnim filmom još od Velike iluzije".Ipak, film nisu zaobišle negativne kritike pogotovo one koje su se odnosile na konteroverze ruskog ruleta. Pauline Kael iz The New Yorkera napisala je pozitivnu kritiku, ali s određenom rezervom: "Uskogrudan je to film određene veličine... s ushićenim pogledom na običan život... ali istovremeno je i razjaren jer, unatoč svojoj ambicioznosti, nema veću moralnu inteligenciju od Eastwoodovih akcijskih filmova". Andrew Sarris napisao je da je film "izrazito nejasan i misteriozno histeričan... Možda je značajno i to što su nam glumci zanimljiviji od samih likova koje oni portretiraju." John Simon iz New Yorka je napisao: "Uz sve pretenzije da će biti novi i bolji, ovaj film je zapravo samo nastavak starih holivudskih lažnih ratnih filmova. Neprijatelj je još uvijek divlji i glup te ga se ne može usporediti s našom čistoćom i heroizmom."Na popularnoj internetskoj stranici Rotten Tomatoes koja se bavi prikupljanjem filmskih kritika film ima 92% pozitivnih ocjena temeljenih na 48 kritika: "Veličina filma malo je otupljena njegovom dužinom i jednostranim pogledom na događaje, ali svi nedostaci filma zasjenjeni su Ciminovom suosjećajnom režijom i nevjerojatnim glumačkim ostvarenjima Roberta De Nira, Meryl Streep i Christophera Walkena". Na drugoj internetskoj stranici koja se također bavi prikupljanjem kritika, Metacritic, film ima ocjenu 73/100 temeljenu na 7 zaprimljenih kritika. Roger Ebert je te godine film Lovac na jelene stavio na treće mjesto najboljih filmova godine, a također ga je prozvao i jednim od najboljih filmova 70-ih. Gene Siskel također ga je postavio na treće mjesto najboljih filmova godine. Redatelj Miloš Forman i glumac Mickey Rourke izjavili su da je Lovac na jelene jedan od najboljih filmova svih vremena.
Sljedeći film redatelja Michaela Cimina, Vrata raja, filmska kritika doslovno je sasjekla. Film je proglašen jednim od najvećih box-office neuspjeha u filmskoj povijesti budući je od inicijalnog budžeta od 44 milijuna dolara utržio nešto malo više od 3 milijuna tijekom kino distribucije čime je doveo do bankrota kompanije United Artists i završetka filmskog razdoblja znanog pod nazivom Novi Hollywood. Zbog neuspjeha filma Vrata raja nekoliko je kritičara u međuvremenu promijenilo svoje prvotno mišljenje o Lovcu na jelene. U svojoj sada već slavnoj kritici, Vincent Canby je za film Vrata raja napisao: "Film pada na toliko nivoa da vam dođe da se zapitate je li gospodin Cimino prodao svoju dušu Vragu kako bi kupio uspjeh Lovca na jelene, pa se sada taj isti Vrag vratio kako bi naplatio dug". Andrew Sarrris je u svojoj kritici za Vrata raja napisao: "Malo sam iznenađen što mnogi kritičari koji su bili oduševljeni Ciminom zbog njegovog Lovca na jelene sada tog istog redatelja bacaju vukovima s jednakom dozom entuzijazma." U svojoj kritici također je nadodao: "Nikada me taj film nije osvojio... I stoga nisam bio iznenađen glupošću i nepovezanošću filma Vrata raja budući je ta ista glupost i nepovezanost prisutna i očigledna u Lovcu na jelene". U svojoj knjizi Final Cut: Dreams and Disaster in the Making of Heaven's Gate autor Steven Bach je napisao: "Kritičari kao da su se osjećali obveznima u svojim negativnim kritikama za Vrata raja spomenuti Lovca na jelene kako bi demonstrirali svoje kritičarske akreditacije."Filmski kritičar za BBC Mark Kermode obrušio se na status filma Lovac na jelene kojeg se smatra jednim od najvećih filmskih klasika: "Postoji nepisano pravilo u filmskoj kritici da se neki filmovi ne smiju koriti. Građanin Kane, Neki to vole vruće, 2001: Odiseja u svemiru, Kum II... Svi ti filmovi smatraju se pravim filmskim klasicima. Međutim, uz rizik da budem izbačen iz kruga "respektabilnih filmskih kritičara", dozvolite mi da iskoristim ovu priliku i kažem svoje službeno mišljenje o Lovcu na jelene, a to je da je to jedan od najgorih filmova ikada snimljenih - preopširna, preuveličana povraćotina umočena u manipulativne rasističke emocije, primarno značajna zbog svog farsičnog melodramatskog tonaliteta koji se nalazi negdje između vrišteće histerije i pijanog mjesečarenja."Ipak, mnogi kritičari i danas smatraju Lovca na jelene velikim filmom čija snaga nije nestala, uključujući Davida Thomsona i A. O. Scotta.
Filmski producent Allan Carr iskoristio je svoja poznanstva kako bi što više i što bolje promovirao film Lovac na jelene. "U kojem je točno trenutku Allan Carr došao u priču Lovca na jelene više se ne mogu sjetiti", podsjeća se producent Deeley, "ali taj film je za njega postao poput križarskog pohoda. Šarmirao je sve oko sebe, priređivao nezaboravne zabave, stvarao promociju "od usta do usta" (word of mouth) - činio je sve što se u to vrijeme u Hollywoodu moglo činiti kako bi promovirao projekt. Zbog toga što nije imao nekakvog vidljivog osobnog razloga zašto to čini, ljudi iz prodaje kompanije Universal Pictures napokon su počeli shvaćati da u rukama imaju nešto što potencijalno vrijedi više od uobičajenog." Deeley je također nadodao da su Carrove promocije bile te koje su Lovca na jelene stavile "na kartu" nominacija za prestižnu filmsku nagradu Oscar.Tijekom televizijske posebne emisije Oscar Preview for 1978, kritičar Roger Ebert ispravno je predvidio da će film Lovac na jelene osvojiti nagradu za najbolji film, dok je Gene Siskel mislio da će pobijediti film Povratak ratnika. Međutim, Ebert nije dobro predvidio da će De Niro pobijediti u kategoriji za najboljeg glavnog glumca te da će Jill Clayburgh pobijediti u kategoriji za najbolju glavnu glumicu za film Slobodna žena - tu je točniji bio Siskel koji je predvidio pobjede Jona Voighta i Jane Fonde za film Povratak ratnika. Obojica su, ipak, ispravno predvidjeli pobjedu Christophera Walkena u kategoriji najboljeg sporednog glumca.Prema napisima producenta Deeleyja, Warren Beatty je vodio negativnu kampanju za Lovca na jelene zbog toga što je te godine on imao svoj film koji je bio nominiran u čak devet kategorija za nagradu Oscar - Nebo može čekati. Beatty je u svojoj kampanji koristio bivše djevojke: Julie Christie koja se u to vrijeme nalazila u žiriju filmskog festivala u Berlinu na kojem je, između ostalih, prikazan Lovac na jelene napustila je projekciju filma skupa s članovima žirija iz Rusije. Jane Fonda je u javnosti također kritizirala film Lovac na jelene. Deeley pretpostavlja da razlog njezinog kriticizma leži u činjenici što se njezin film Povratak ratnika nalazio u mrtvoj utrci za glavnu nagradu skupa s Lovcem na jelene. Također je napisao da je Beatty poslao svog prijatelja koji je glumio novinara tijekom konferencije za medije povodom Oscara, a koji je upitao Fondu je li gledala Lovca na jelene. Fonda je odgovorila da nije i da ga ne namjerava pogledati.Kako se dodjela Oscara približavala, negativna kampanja protiv Lovca na jelene se povećavala. Kada su 9. travnja 1979. godine limuzine počele dolaziti ispred paviljona Dorothy Chandler gdje se održavala ceremonija dodjele, okružili su ih demonstratori uglavnom iz ogranka organizacije Vijetnamski veterani protiv rata iz Los Angelesa. Demonstratori su nosili transparente s napisima "Nema Oscara za rasizam" i "Lovac na jelene je prokleta laž" te bacali pamflete koji su svojim sadržajem kudili po filmu na prozore limuzina. Washburn, nominiran u kategoriji najboljeg originalnog scenarija, tvrdio je da je njegova limuzina kamenovana. Prema članku objavljenom u magazinu Variety, "policija i demonstratori sukobili su se u kratkoj, ali krvavoj tučnjavi koja je rezultirala s 13 uhićenja".Glumac Robert De Niro bio je toliko nervozan da se na kraju nije pojavio na dodjeli nagrada. Upitao je Akademiju da li bi mogao sjediti iza pozornice, ali kada ga je Akademija odbila, De Niro je odlučio da će rađe ostati u svom domu u New Yorku. Producent Deeley je sklopio dogovor s producentom Davidom Puttnamom čiji je film Ponoćni ekspres također bio nominiran da će svatko uzeti 500 dolara sa sobom na ceremoniju te da će pobjednik dati taj novac onom drugom kako bi "utopio svoju tugu  sa stilom".Film Lovac na jelene imao je sveukupno 9 nominacija za prestižnu filmsku nagradu Oscar, a u konačnici je osvojio 5 nagrada.
Najbolji zvuk - Richard Portman, William L. McCaughey, Aaron Rochin, C. Darin Knight
Najbolji originalni scenarij - Deric Washburn, Michael Cimino, Louis Garfinkle, Quinn K. Redeker
Film Lovac na jelene imao je 6 nominacija za nagradu Zlatni globus, a osvojio je jednu.
Film Lovac na jelene imao je 9 nominacija za britansku nagradu BAFTA, a osvojio je dvije.
Lovac na jelene bio je prvi i najkontroverzniji kino film nekog velikog holivudskog studija koji je kritizirao američku umiješanost u Vijetnamski sukob nakon 1975. godine kada je rat službeno završio. Premda je film s kino distribucijom počeo iste godine kada i Povratak ratnika redatelja Hala Ashbyja, The Boys in Company C redatelja Sidneyja Furieja i Go Tell the Spartans redatelja Teda Posta, Lovac na jelene bio je prvi film o Vijetnamu kojeg je pogledao široki spektar publike i koji je pobrao hvalospjeve filmske kritike kulminiravši dodjelom prestižne filmske nagrade Oscar na kojoj je proglašen najboljim filmom godine. Ostali filmovi snimljeni tijekom kasnih 70-ih i u 80-im godinama prošlog stoljeća čija je tema krvavi sukob u Vijetnamu uključuju:
Forrest Gump redatelja Roberta Zemeckisa iz 1994. godineU članku naziva The Deer Hunter: Story of a scene autor David Thomson napisao je da je film promijenio način na koji su u filmovima do tada prikazane scene ratovanja: "Teror i eksplozija vatrene moći promijenila je ratni film, čak i kada je korišten samo revolver. Prije kasnih 70-ih godina filmovi su se uglavnom bavili temom Drugog svjetskog rata u kojima su scene rata bile žestoke, ali uvijek rigorozno kontrolirane. Lovac na jelene postavio je novu, sirovitiju dinamiku ratovanja i akcije na taj način utirući put kasnijim filmovima poput Voda smrti, Spašavanja vojnika Ryana ili Eastwoodovim filmovima Pisma s Iwo Jime i Zastave naših očeva".U intervjuu za internetsku stranicu Rotten Tomatoes iz 2011. godine, glumac William Fichtner je izjavio da su on i njegova partnerica s kojom je gledao film Lovac na jelene u kinu potpuno zanijemili nakon što je film završio zbog "ljudskog iskustva koje je u filmu bilo prikazano tako realistično; putevi glavnih likova bili su toliko teški, kao što je ponekad težak realan život. Sjećam se da smo nakon što smo pogledali film hodali ulicom - otišao sam pogledati film s tadašnjom djevojkom, to nam je bio kao spoj - i izašli smo iz kina i hodali ulicom nekih sat vremena bez da je itko rekao ijednu jedinu riječ; toliko nas je film potresao."Službeno je zabilježena smrt od dvadeset i pet ljudi koji su umrli od posljedica igranja ruskog ruleta, a za koje se sumnjalo da su se nalazili pod utjecajem scena iz filma.
Godine 1996. film Lovac na jelene izabran je za očuvanje u Nacionalnom filmskom registru SAD-a zbog svoje "kulturološke, povijesne i estetske važnosti".U časopisu Empire iz 2008. godine u kojem je objavljena lista 500 najboljih filmova svih vremena, Lovac na jelene zauzeo je 467. mjesto uz komentar: 
Ciminov odvažan, moćan epski film o Vijetnamskom ratu prikazuje sve od mačističkih rituala iz malog gradića, do pakla jugozapadne Azije i natrag pa sve do upitnog pjevanja pjesme America The Beautiful. De Niro je sjajan, ali su Christopher Walken, Meryl Streep i John Savage uistinu nezaboravni.
Nakon što je pogledao film u ožujku 1979. godine Jan Scruggs, vijetnamski veteran koji je postao savjetnik za američko Ministarstvo rada došao je na ideju o gradnji Nacionalnog memorijalnog centra za vijetnamske veterane pa je sam osnovao i vodio fond za navedeni centar koji ga je i otplatio. Redatelj Michael Cimino bio je pozvan na otvaranje centra.

Lučka kapetanija (engl. Harbour Master's Office) je glavna institucija s provedbenom funkcijom u području pomorstva u Republici Hrvatskoj.
Na čelu lučke kapetanije nalazi se lučki kapetan po kome je institucija kroz povijest i dobila ime. Lučka kapetanija može pod svojom nadležnošću unutar zakonom određenog područja imati jednu ili više ispostava, hijerarhijski nižih mjesnih jedinica, koje vodi kapetan ispostave.
Po važnosti je funkcija lučkog kapetana jednaka čelnim funkcijama Porezne uprave, Carinske uprave, Policijske uprave, Državnog odvjetništva, Županijskog suda, Opće bolnice i sličnih na županijskoj razini.
U prošlosti se s razvitkom pojedinih luka javila potreba za osnivanjem tijela koje će sa stručnoga gledišta i sa snagom državne moći nadzirati i djelovati prema svim subjektima pomorske djelatnosti na lučkom području, a kasnije se to djelovanje proširilo i izvan samoga lučkog područja. Može se reći da lučka kapetanija sa svojom stoljetnom tradicijom predstavlja najjasniji oblik državne vlasti nad pomorskom djelatnošću na moru i priobalju, ali i unutarnjim vodama (rijeke, kanali, jezera).
Pojam lučke kapetanije u Republici Hrvatskoj je potrebno razlikovati od obalne straže koja je vojnog karaktera i koja se institucionalno nalazi pod Oružanim snagama Republike Hrvatske, točnije Hrvatskom ratnom mornaricom, a čija je prvenstvena zadaća zaštita suverenih prava RH izvan obalnog mora. Isto tako, bitno je razlikovati lučku kapetaniju od pomorske policije koja se nalazi pod Ministarstvom unutarnjih poslova, točnije Upravom za granicu, čija je prvenstvena zadaća nadzor državne granice na moru (granica se nalazi 12 nautičkih milja okomito prema pučini od polaznih crta).
Također, bitno je istaknuti razliku između lučke kapetanije i lučke uprave jer se u javnosti često znaju neoprezno poistovjetiti. Lučka uprava je javna ustanova koja upravlja i razvija luku za koju je osnovana. Sama djelatnost prekrcaja tereta može se dati u koncesiju pa tako, npr. u riječkoj luci, na temelju koncesije, tvrtka Luka Rijeka d.d. obavlja manipuliranje s teretom. Lučka kapetanija za razliku od njih obavlja, pored ostalog, inspekcijske poslove u luci i na temelju svojih ovlasti može narediti i lučkoj upravi i tvrtki koja se bavi prekrcajem tereta provedbu određenih odluka. Primjerice, lučka kapetanija može, ako su takve okolnosti, u potpunosti zatvoriti luku za sav promet.
Lučka kapetanija institucionalno pripada ministarstvu nadležnom za poslove pomorstva i predstavlja njegovu područnu jedinicu bez pravne osobnosti. Nema upravno vijeće ni nadzorni odbor.
Glavni pravni akt koji uređuje djelokrug rada, funkcioniranja i samog ustroja lučke kapetanije je Zakon o lučkim kapetanijama. U Republici Hrvatskoj postoji osam lučkih kapetanija na jadranskoj obali te četiri u kontinentalnom dijelu. Prema broju ispostava, u Hrvatskoj je najveća Lučka kapetanija Rijeka (ukupno ima 19 ispostava).
Rukovodeći državni službenik koji upravlja radom lučke kapetanije je lučki kapetan. Bira se na temelju javnog natječaja na neodređeno vrijeme, a u svom poslu odgovoran je ministru i doministru nadležnom za poslove pomorstva. Lučki kapetan je ujedno zapovjednik Županijskog operativnog centra za provedbu plana intervencija kod iznenadnog onečišćenja mora (ŽOC).
odjel za upravljanje i nadzor pomorskoga prometa te poslove traganja i spašavanja na moru.Lučka kapetanija može imati ispostave izvan svog sjedišta o čijem osnivaju odlučuje Vlada Republike Hrvatske. Ispostave lučke kapetanije osnivaju se u udaljenim područjima kapetanije ili u mjestima od većega gospodarskog i prometnoga značenja, a radom tih ispostava upravlja kapetan ispostave kojeg imenuje lučki kapetan.
Lučka kapetanija ima mjesnu nadležnost za unutarnje morske vode i teritorijalno more te unutarnje vode Republike Hrvatske. Njezina djelatnost je raznovrsna i može se okarakterizirati kao inspekcijska, nadzorna, intervencijska, obrazovno-ispitivačka i administracijska.
Djelatnosti koje obavlja kapetanija jesu inspekcijski poslovi plovidbene sigurnosti i zaštite morskog okoliša gdje inspektori, na primjer, ako utvrde da brod nije sposoban za plovidbu, mogu izreći brodu zabranu isplovljenja iz luke, potom inspekcijski nadzor nad pomorskim dobrom, poslovi nadzora plovidbe kapetanijskim plovilima u obalnom moru i unutarnjim vodama Republike Hrvatske te poslovi traganja i spašavanja (SAR) ljudskih života i imovine na moru i unutarnjim vodama.
Također, svaki čovjek pomorske struke koji želi postati časnik trgovačke mornarice mora u lučkoj kapetaniji položiti poručnički ispit, a jednako tako i poručnici koji kasnije u karijeri žele postati brodski zapovjednici moraju položiti kapetanski ispit. Vezano s tim, izvršavaju se poslovi utvrđivanja stručne osposobljenosti pomoraca za stjecanje zvanja u pomorstvu (polaganje breveta), poslovi izdavanja i vođenja očevidnika izdanih ovlaštenja za obavljanje službe na brodovima, kao i poslovi izdavanja pomorskih knjižica.
U sklopu lučke kapetanije postoji referada mirovinskog i zdravstvenog osiguranja za pomorce i referada koja vodi evidenciju i unosi podatke pomoraca u Hrvatski integrirani pomorski informacijski sustav (CIMIS).Mnogi ljudi koji žive uz more i koji posjeduju manja plovila, barke, ali i nautički turisti koji dolaze iz stranih zemalja polažu ispite za voditelja brodice u lučkoj kapetaniji. Tamo se izdaju i godišnje vinjete koje strane brodice i brodovi moraju obavezno imati dok plove hrvatskim morem. 
Djelatnici kapetanije vrše poslove upisa i brisanja brodova te vođenja upisnika brodova, baždare brodice i čamce, a zatim prema potrebi upisuju i brišu brodice, jahte i čamce uz vođenje očevidnika brodica, jahti i čamaca. Pored svega navedenog obavljaju se i drugi upravni, stručni i tehnički poslovi iz područja plovidbene sigurnosti na moru i unutarnjim vodama prema posebnom zakonu i drugim propisima.
U Republici Hrvatskoj sve lučke kapetanije imaju ukupno oko 40 plovila, odnosno 10-ak brodova i 30-ak brodica. U sastavu se mogu naći 20-metarski brodovi (slika u ovom odjeljku), 15-metarski brodovi, 10-metarske brodice te manji gliseri i gumenjaci. Gotovo sva plovila redovito postižu brzine veće od 30 čv, a neka i preko 40 čv. Prosječna starost plovila kreće se između 10 i 15 godina.
U Rijeci, Šibeniku, Splitu i Dubrovniku nalaze se stalne posade na SAR brodovima spremne reagirati u svakom trenutku tijekom cijele godine ukoliko Nacionalna središnjica za usklađivanje traganja i spašavanja na moru (MRCC) zaprimi poziv u pomoć na broj 195.
Lučka kapetanija Ploče, za dio Dubrovačko-neretvanske županije koji obuhvaća sljedeće gradove i općine: Metković, Opuzen, Ploče, Kula Norinska, Pojezerje, Slivno i Zažablje,
Lučka kapetanija Dubrovnik, za dio Dubrovačko-neretvanske županije koji obuhvaća sljedeće gradove i općine: Dubrovnik, Korčula, Dubrovačko primorje, Janjina, Konavle, Lastovo, Lumbarda, Mljet, Orebić, Smokvica, Ston, Vela Luka, Župa dubrovačka i Trpanj.
Lučka kapetanija Vukovar, sa sjedištem u Vukovaru, na vodnom putu rijeke Dunav od granice Republike Mađarske rkm 1433. do granice s Republikom Srbijom – rkm 1295,5 i područje unutarnjih voda Vukovarsko-srijemske županije (osim područja grada Županje i područja općina Babina Greda, Gradište, Bošnjaci, Drenovci, Gunja i Vrbanja) te područja općina Draž, Erdut iz Osječko-baranjske županije,
Lučka kapetanija Osijek, sa sjedištem u Osijeku, za vodni put rijeke Drave i područja unutarnjih voda Osječko-baranjske županije (osim područja općina Draž i Erdut) te Virovitičko-podravske županije, Koprivničko-križevačke županije, Varaždinske županije i Međimurske županije,
Lučka kapetanija Slavonski Brod, sa sjedištem u Slavonskom Brodu, za vodni put rijeke Save od rkm 207. (Račinovci) do rkm 469. (ušće Velikog Struga) i područje unutarnjih voda Brodsko-posavske županije, Požeško-slavonske županije, te područje gradova i općina: Županja, Babina Greda, Gradište, Bošnjaci, Gunja, Drenovci i Vrbanja iz Vukovarsko-srijemske županije,
Lučka kapetanija Sisak, sa sjedištem u Sisku, za vodni put rijeke Save od rkm 469. (ušće Velikog Struga) do granice s Republikom Slovenijom i rijeke Kupe, područje unutarnjih voda Sisačko-moslavačke županije, Bjelovarsko-bilogorske županije, Krapinsko-zagorske županije, Zagrebačke županije, Karlovačke županije, područja općina Plitvičkih Jezera iz Ličko-senjske županije te područja Nacionalnog parka Krka iz Šibensko-kninske županije, kao i za sva ostala nespomenuta područja unutarnjih voda.

Luka Modrić (Zadar, 9. rujna 1985.), hrvatski je profesionalni nogometaš,hrvatski nogometni reprezentativac i kapetan hrvatske nogometne reprezentacije koji trenutačno igra za španjolski nogometni klub Real Madrid. Većinom igra kao razigravač na poziciji navalnog veznog ili na poziciji lijevog krila.Za sezonu 2017./18., Luka Modrić proglašen je najboljim igračem Svjetskog prvenstva u Rusiji, najboljim igračem Europe po izboru UEFA-e, najboljim igračem svijeta u izboru FIFA-e The Best FIFA Men's Player te najboljim igračem svijeta za 2018. godinu u izboru Ballon d'Or France Footballa. Prvi je Hrvat koji je osvojio navedena priznanja. Luka Modrić je prvi i jedini nogometaš u povijesti koji je u istoj godini osvojio sve četiri spomenute nagrade.
Modrić je rekordnih sedam puta proglašen za Najboljeg hrvatskog nogometaša, a u 2018. godini proglašen je i za Najboljeg hrvatskog športaša. 
Zbog svih nagrada i počasti koje je primio, osobito u 2018. godini i početku 2019. godine, smatra se najboljim hrvatskim športašem svih vremena, ali i jednim od najnagrađivanijih nogometaša 21. stoljeća.
Luka Modrić rođen je u Zadru u obitelji Stipe Modrića i Radojke Dopuđ, a prve godine života proveo je u malom dalmatinskom zaselku Modrići, sela Zaton Obrovački nedaleko od Obrovca, odakle je podrijetlom i njegova obitelj. Ime je dobio po djedu Luki koji je po zanimanju bio cestar te je radio na državnim cestama koje su povezivale Dalmaciju i Liku. Njegovi roditelji radili su u obrovačkim socijalističkim poduzećima, sve do početka srpske agresije na Hrvatsku.Modrići su se 1991. godine našli na teritoriju na kojem su pripadnici srpske vojske radili strašan teror nad hrvatskim stanovništvom. Žrtva je srpske agresije 18. prosinca 1991. tako postao i Modrićev djed Luka, koji je kao civil ubijen od četničke paravojske.Nakon smrti djeda, Modrićeva obitelj preselila se u Zadar gdje su kao prognanici dobili smještaj u hotelu Iž. Njegov otac Stipe dobio je tada posao u hrvatskoj vojsci, a kako je hotel Iž bio smješten blizu stadiona NK Zadra Luku je upisao u nogometnu školu. Unatoč teškim vremenima, Modrićev otac uspijevao je izdvajati dio novca iz svoje plaće kako bi sinu omogućio treniranje nogometa u najboljim mogućim uvjetima.Po završetku rata, kada je imao deset godina, Modrić se zajedno s Mariom Grgurovićem zaputio na probu u splitski Hajduk, no tamošnja ih je trenerska struka ocijenila kao fizički slabe. S Hajdukom su kasnije sudjelovali na nekoliko nogometnih turnira u Italiji i unatoč tome što su bili među zapaženijim igračima u Hajduku su mislili kako dječaci nemaju budućnosti u nogometu, prvenstveno zbog nedostataka tjelesnih predispozicija.Nakon što je završio osnovnu školu, Modrića je šef omladinskog pogona NK Zadar Tomislav Bašić preporučio Zdravku Mamiću, tadašnjem članu Dinamovog izvršnog odbora. Mamić je bez ikakvih prethodnih saznanja o igračevim sposobnostima prihvatio preporuku te je Modrić, nakon osam godina provedenih u nogometnoj školi NK Zadar, 2000. godine potpisao stipendijski ugovor s GNK Dinamo. 
Odluci da Modrić pređe u zagrebački Dinamo žestoko se protivio tadašnji športski direktor NK Zadar Josip Bajlo, koji je smatrao kako bi klub puno više zaradio da je Modrića zadržao do njegove dvadesete godine u klubu, a drugi bi klubovi tada za njegov prelazak morali Zadru platiti odštetu od 2,5 milijuna kuna. Modrićevi su roditelji rekli kako je njegov otac djelatna vojna osoba zbog čega se moraju odseliti, pa ga zbog toga, prema prijedlozima nogometnog saveza, klub ne može zadržati. Nakon što je Dinamo platio 48 tisuća kuna kompenzacije Zadru, Modrić se preselio u Zagreb, no bez roditelja koji su ostali živjeti u Zadru. Klub ga je smjestio u stan na maksimirskom kvartu Ravnice, zajedno s njegovim budućim suigračima u juniorima NK Dinama, bosanskim Hrvatima Ivicom Džidićem i Davorom Landekom.
Nogometnu karijeru započeo je u mlađim uzrastima NK Zadar, a 2000. godine prešao je u GNK Dinamo gdje je, preko posudbi u Zrinjskom iz Mostara i Interu iz Zaprešića, izborio mjesto u prvih jedanaest zagrebačkih plavih. S Dinamom je uzastopce osvojio tri naslova državnoga prvaka (2006., 2007. i 2008.) te dva naslova pobjednika Hrvatskog nogometnog kupa (2007. i 2008.). Tomu je pridodao i jedan osvojeni Superkup iz 2006. godine. Također je dobitnik godišnje nagrade Sportskih novosti za najboljeg igrača Prve hrvatske nogometne lige, koja mu je dodijeljena 2008. godine. Dobitnik je i nagrade za najveću nadu hrvatskoga nogometa koju mu je 21. prosinca 2004. godine dodijelio Večernji list.Dana 15. svibnja 2008. godine prodan je engleskom prvoligašu Tottenham Hotspuru za 16,5 milijuna funti, čime je izjednačio rekordni iznos koji je klub prethodno platio za napadača Darrena Benta. Iako u početku nije bilježio dobru natjecateljsku formu, po dolasku novog menadžera na klupu Tottenhama, Harryja Redknappa, Modrić je postao ključni igrač svoje momčadi. Prvi značajan uspjeh s londonskim klubom napravio je već u svojoj prvoj sezoni kada je Tottenham izgubio finalnu utakmicu engleskog Liga kupa od Chelseaja nakon izvođenja jedanaesteraca.
Za hrvatsku nogometnu reprezentaciju nastupio je na Svjetskom prvenstvu 2006. godine u Njemačkoj, na Europskom prvenstvu 2008. godine u Austriji i Švicarskoj te na Europskom prvenstvu 2012. godine u Poljskoj i Ukrajini. Odličnim je igrama u dresu nacionalne vrste zaslužio epitet najvažnijeg igrača tadašnjega izbornika Slavena Bilića.
Prve tri godine Modrić je nastupao za kadetsku i juniorsku momčad zagrebačkog Dinama u čijem se omladinskom pogonu tada nalazio veliki broj kvalitetnih mladih igrača, među ostalima i Vedran Ćorluka, Eduardo da Silva, Hrvoje Čale i Niko Kranjčar. Modrić je s juniorskom momčadi dva puta osvajao naslov prvaka države prije nego što je, zajedno s Džidićem i Landekom, 2003. godine posuđen na jednu godinu Zrinjskom iz Mostara. Trener i bivši igrač Dinama Stjepan Deverić, poticao je mlade nogometaše da odlaze na posudbe u druge klubove, pa se tako i sam odlučio otići s trojicom nogometaša u Zrinjski kako bi pomnije pratio njihov napredak. Mladi Dinamovi nogometaši bili su okosnica mostarskog kluba, a posebno se isticao Modrić koji je odličnim igrama pomogao Zrinjskom u borbi za ostanak u elitnom razredu bosanskohercegovačkog nogometa. U tjelesno izrazito zahtjevnoj nogometnoj ligi Modrić se prometnuo u jednog od najboljih igrača te mu je iskustvo igranja na seniorskoj razini pomoglo u daljnjem razvoju njegovog neosporivog talenta. Iako je imao samo 18 godina navijači Zrinjskog, Ultrasi, dodijelili su mu trofej "Filip Šunjić–Pipa", nagradu koju na kraju svake sezone uručuju igraču koji se istaknuo svojim zalaganjem i borbenošću na terenu, ali prije svega korektnim odnosom prema navijačima izvan športskih borilišta. Modrić je ujedno i najmlađi dobitnik te nagrade. U dresu Zrinjskog odigrao je 22 utakmice uz učinak od 8 pogodaka. Utakmicu za pamćenje odigrao je 3. travnja 2004. godine kada je Zrinjski u 24. kolu Premijer lige pobijedio tada jako FK Sarajevo koje se te sezone borilo za naslov prvaka rezultatom od 2:1. Modrić je doveo Zrinjski u vodstvo nakon što je, sam oduzevši loptu igračima Sarajeva, pretrčao cijelu protivničku polovicu i na kraju zabio pogodak.Po završetku posudbe, Modrić se vratio u Dinamo i unatoč odličnim nastupima za Zrinjski, čelnici kluba nisu bili impresionirani mladim nogometašem te su ga planirali ostaviti još jednu sezonu na posudbi zajedno sa Džidićem i Landekom, a trebao im se priključiti i Ćorluka. Međutim, tadašnji pomoćni trener Dinama Đuro Bago nije htio dozvoliti da klub upropasti talentirane nogometaše te je nagovorio upravu Dinama da Modrića i Ćorluku pošalju na posudbu u zaprešićki Inter. Sve je bilo dogovoreno sa
direktorom NK Intera Brankom Ljaljkom, a uz njih dvojicu na posudbu je poslan i Hrvoje Čale. Prvu službenu utakmicu za Inter Modrić odigrao je 24. srpnja 2004., u prvome kolu 2004./05. sezone prve hrvatske nogometne lige u gostujućoj pobjedi nad NK Zagrebom od 1:0. Prvi pogodak u hrvatskoj nogometnoj ligi postigao je 18. rujna 2004. u domaćoj pobjedi Intera nad Varteksom od 3:2. U jesenskome dijelu prvenstva, Modrić je nastupio u svih 18 Interovih utakmica, zabivši pritom 4 pogotka. Zaprešićki je Inter, na opće iznenađenje hrvatske javnosti, jesenski dio Prve hrvatske nogometne lige završio na prvome mjestu, uz veliki doprinos trojice mladih Dinamovih nogometaša. Odlične igre Luke Modrića više nisu mogle proći nezapaženo te ga je Dinamova uprava odlučila prijevremeno vratiti s posudbe.
Sa posudbe se vratio 10. siječnja 2005. godine te se ubrzo priključio seniorskome sastavu pripremama za nadolazeći proljetni dio sezone. Unatoč odličnim igrama pruženim u dresovima Zrinjskog i Intera, Modrić se nije uspio u Dinamu izboriti za mjesto standardnog prvotimca. Tadašnji treneri Ilija Lončarević i Zvjezdan Cvetković nisu Modriću pružali učestale prilike za dokazivanje, a kao rezultat toga u svojoj prvoj sezoni nastupio je u 7 od mogućih 14 prvenstvenih utakmica za Dinamo, ne zabivši nijedan pogodak. Zagrebački je klub okončao sezonu sedmim mjestom u prvenstvu, što je najgora konačna pozicija kluba otkad se natječe u Prvoj hrvatskoj nogometnoj ligi.
Nakon što je klub u prethodnoj sezoni smijenio čak četiri trenera, novo ime na klupi Dinama za sezonu 2005./06. bio je, po drugi puta u njegovoj karijeri, Josip Kuže. Modrić je te sezone nastupio u sve 32 utakmice Prve HNL te zabio 8 pogodaka. Dinamo je s novim trenerom suvereno dominirao ligom te praktički tijekom cijele sezone držao prvo mjesto koje mu na kraju nije pobjeglo. Modrić, s brojem 10 na leđima, bio je jedan od najvažnijih igrača Dinama uz kapetana Mamića i nesavladiv napadački dvojac Bošnjak–Eduardo. Svojim pogodcima riješio je dva derbija sa Hajdukom, po jedan na Poljudu i Maksimiru, uključujući i utakmicu protiv najvećeg konkurenta za osvajanje naslova te sezone, Rijeci na Kantridi. Sjajnim igrama u klubu dobio je i poziv u reprezentaciju, a prethodno tomu uspješno je igrao i u mlađim selekcijama Hrvatske nacionalne vrste, skupivši 15 nastupa za reprezentaciju do 21 godinu, gdje se dva puta upisao u strijelce. U Dinamo su stigle ponude velikih europskih klubova za njega, no navodno su odbijene i Modrić je ostao u Zagrebu, potpisavši novi desetogodišnji ugovor s Dinamom do 2015. godine.
S novim trenerom, Brankom Ivankovićem, klub je obranio titulu prvaka države u sezoni 2006./07., osvojivši čak 92 boda i pobijedivši u 30 od 33 odigrane utakmice te sezone. Od 13. kola i poraza od 2:1 u gostima kod Šibenika, Dinamo je nanizao 20 pobjeda čime je osigurao deveti naslov hrvatskoga prvaka. Modrić je nastupio u 30 ligaških utakmica i zabio 6 pogodaka. Također je sudjelovao u Dinamovom pohodu na dvostruku krunu, odigravši 7 utakmica u kupu i zabivši 1 pogodak Hajduku u uzvratnoj utakmici poluzavršnice. No, mladi reprezentativni trojac Modrić–Eduardo-Ćorluka nije klubu donio uspjeh u Europi, gdje su pokleknuli pred francuskim Auxerreom u kvalifikacijama za grupnu fazu Kupa UEFE. 
I naredne sezone, 2007./08., Dinamo je osvojio dvostruku krunu pod vodstvom, prvo Ivankovića te poslije Zvonimira Solde. Modrić je preuzeo kapetansku traku i odveo klub do uspješne sezone u kojoj su iz europskih natjecanja izbacili nizozemskog nogometnog diva AFC Ajaxa, pobijedivši ih 3:2 nakon produžetaka na njihovoj Amsterdam Areni. Modrić je protiv Ajaxa realizirao prvi pogodak iz jedanaesterca te je, uz Mandžukića, bio najbolji pojedinac zagrebačke momčadi. Nažalost, ni ove sezone klub nije dočekao proljeće u Europi, pa se sve više nagađalo o Modrićevu odlasku u inozemstvo. Izvršni dopredsjednik kluba Zdravko Mamić navodno je odbio 50 milijunske iznose od engleskih prvoligaša te izjavio kako klub nema namjeru prodavati Luku Modrića do kraja sezone 2008./09. Međutim, Modrić se nije pomirio sa ostankom te najavio siguran odlazak iz kluba na ljeto. U noći s 25. na 26. travnja dogovoren je potpis 12 milijuna eura vrijedan 6-godišnji ugovor s londonskim Tottenhamom, dok je Dinamu transferom pripalo čak 21 milijun eura.
Modrićev prelazak u Tottenham izjednačio je rekord najskupljeg transfera londonskog kluba, koji je istu cijenu platio i za napadača Darrena Benta u lipnju 2007. godine. Prvu utakmicu za novu momčad odigrao je 28. srpnja u prijateljskom ogledu sa niželigašem Norwichom. Luka je u visokoj pobjedi od 5:1 odigrao 45 minuta. Prva službena utakmica u kojoj je nastupio bio je poraz od 2:1 u gostima protiv Middlesbrougha u prvome kolu engleske FA Premier lige 16. kolovoza. Španjolski stručnjak Juande Ramos, tada menadžer Tottenhama, često ga je upotrebljavao van njegove prirodne pozicije, pa je tako Modrić, tijekom Ramosove ere, igrao discipliniranu i defanzivnu ulogu središnjeg veznog koja je ograničavala njegove napadačke sposobnosti. Momčad je započela sezonu sa porazima te je već nakon nekoliko uvodnih utakmica bila prikovana za dno ligaške tablice. Modrić je često bio na udaru engleskih medija koji su, pogotovo nakon što je zadobio ozljedu koljena, često kritizirali njegove tjelesne sposobnosti, pa tako i njegovu formu od dolaska u Tottenham. Za njegovu i formu kluba posebno je bio zabrinut i tadašnji izbornik hrvatske nogometne reprezentacije Slaven Bilić, smatravši kako se od Modrića u Tottenhamu očekuje puno više, ali je istaknuo kako je samo pitanje vremena kada će se u klubu stvari posložiti, pa će tako i nadoći dobra forma Luke Modrića. Ramosu je uručen otkaz, a zamijenio ga je menadžer Portsmoutha Harry Redknapp. S njegovim dolaskom, situacija u klubu se poboljšava, pa tako i Modrić pronalazi odgovarajuću formu pod vodstvom novoga menadžera. Engleski stručnjak koristio je Modrića kao razigravača koji je igrao u vrhu napada zajedno s napadačima Bentom i Pavljučenkom. Nekoliko mjeseci kasnije, kako je rasla dobra forma i atmosfera u momčadi, Redknapp je izjavio kako planira izgraditi momčad kojoj će okosnica biti hrvatski reprezentativac Luka Modrić. Tijekom zimskoga prijelaznog roka u klub se vraćaju Robbie Keane i Jermaine Defoe, pa je dolaskom novih napadača Modrić ponovno igrao na poziciji središnjeg veznog, ali s ofanzivnijom ulogom kakvu je imao i dok je bio razigravač i kapetan Dinama. Nastavio je igrati u sjajnoj formi te je bio proglašen najboljim igračem u pobjedama nad Stokeom i Chelseajem. Prvi službeni pogodak za Tottenham Modrić je zabio u utakmici protiv Spartaka iz Moskve 18. prosinca 2008. koja je završila neriješenim ishodom 2:2. Tri dana kasnije zabija svoj prvi ligaški pogodak protiv ekipe Newcastlea u gostujućem porazu od 2:1.
28. kolovoza 2009., tijekom utakmice protiv Birminghama u petom kolu Premier lige, Modrić je napustio travnjak nakon što je u duelu s Lee Bowyerom zadobio ozljedu gležnja na desnoj nozi. Narednog dana potvrđene su sumnje kako je riječ o težoj ozljedi te da će Modrić, zbog frakture desne fibule, izostati s travnjaka najmanje šest tjedana. No, ni nakon šest tjedana nije dočekan njegov oporavak te povratak na travnjake. 31. listopada 2009. godine Harry Redknapp odgodio je Modrićev povratak na tri tjedna, tek nakon reprezentativnih stanki. Njegov povratak na travnjake dogodio se 8. prosinca 2009. godine kada je odigrao 70 minuta u pobjedi Tottenhama od 5:2, u prijateljskoj utakmici, protiv niželigaša Grays Athletica. 28. prosinca 2009., u svojoj prvoj utakmici u početnoj postavi Tottenhama nakon oporavka od ozljede, postiže pogodak u 11. minuti u utakmici protiv West Ham Uniteda.
Svoj prvi gol u Englesko premijer ligi 2010./11. postigao je u susretu protiv West Bromwich Albiona na samom početku sezone, 11. rujna 2010., u gostujućoj utakmici. U sljedećih nekoliko susreta odigrao je nekoliko dobrih napadnih uloga, a svoj drugi gol te sezone postigao je na domaćem stadionu 28. studenog protiv Liverpoola. Kasnije se taj gol pripisao kao autogol liverpoolskog obrambenog igrača. Nakon odlične obrambeno-napadačke igre u neriješenom dvoboju protiv Manchester Uniteda u siječnju 2011., trener Redknapp je izjavio: Bio je neprepoznatljiv. Očaravajuć. On je nevjerojatan igrač, mali čovjek koji uzima loptu iz najužih kutova i izvlači se iz svake neugodnosti. Mogao bi igrati u bilo kojoj momčadi na svijetu. Iako je u proljetnom dijelu sezone igrao u prvoj postavi, svoj treći sezonski pogodak zabio je tek 9. travnja u pobjedi nad Stoke Cityem od 3:2. Izborio je jedanaesterac nakon grubog nasrtaja liverpoolskog igrača, a tu utakmicu na Anfieldu Tottenham je dobio s dva zabijena i bez primljenog pogotka.
Za se Modrića bio zanimao Tottenhamov gradski rival Chelsea. Tijekom prvog dijela sezone Chelsea je nekoliko puta nudio velike, svaki put sve veće vrtoglave iznose da bi Modrić prešao iz Tottenhama u Chelsea, no Tottenham je svaki put to odbio. Tako je Tottenham 16. lipnja 2011. godine odbio prodati Modrića Chelseaju za 25 milijuna eura.
Ljeti 2012. govorilo se je da bi Modrić trebao postati igrač madridskoga Reala. Trakavica je trajala dugih 80 dana nakon čega je predsjednik Tottenhama napokon odlučio pustiti svog ponajboljeg igrača u redove španjolskog velikana. Modrić je toga dana postao najplaćeniji hrvatski nogometaš te šesti najplaćeniji igrač u Realovoj povijesti. 27. kolovoza 2012. godine Modrić je potpisao petogodišnji ugovor s Realom, a debitirao je tri dana kasnije u utakmici španjolskog Superkupa protiv Barcelone. Svoj prvi La Liga pogodak za Real Madrid postigao je u utakmici 10. kola sezone 2012./13., protiv Real Zaragoze.  Luka je osvojio Ligu prvaka s "kraljevskim klubom" četiri puta (2014., 2016., 2017. i 2018.). Imenovan je najboljim veznim igračem u Španjolskoj te je stavljen u najbolju momčad svijeta prošle godine. Modrić je glavni igrač hrvatske reprezentacije te glavni igrač Reala, uz Cristiana Ronalda.
Modrić je za hrvatsku nogometnu reprezentaciju nastupao kroz šest dobnih kategorija: do 15, do 17, do 18, do 19, do 21 te seniorsku momčad. Prvi nastup ubilježio je 13. ožujka 2001. godine za selekciju do 15 godina u prijateljskoj utakmici protiv Slovenije u Rovinju. Hrvatska je utakmicu dobila rezultatom od 5:0, a Modrić je igrao do 41. minute. Za istu selekciju upisao je još samo jedan nastup, također u prijateljskom ogledu protiv Slovenije koji je završio neriješenim ishodom, 2:2. Potom je nastupao za selekciju do 17 godina za koju je odigrao dva prijateljska susreta protiv Slovenije. Prva utakmica, igrana 21. kolovoza 2001. godine u Brežicama završila je 1:1, a uzvratni ogled dva dana kasnije odigran je u Zaboku a završio je pobjedom Hrvatske od 2:0.Sljedećih 16 mjeseci Modrić nije ubilježio niti jedan nastup za hrvatsku reprezentaciju, sve do 28. siječnja 2003. godine kada je odigrao svih 90 minuta za selekciju do 18 godina u prijateljskom ogledu protiv Portugala koji je završio neodlučenim ishodom 1:1. Dva tjedna kasnije debitirao je za  selekciju do 19 u pobjedi nad Slovenijom od 2:1. Prvu natjecateljsku utakmicu za Hrvatsku odigrao je 27. listopada 2003. u Puli, u pobjedi 1:0 nad Albanijom u kvalifikacijama za nadolazeće Europsko nogometno prvenstvo do 19 godina. Ukupno je za selekciju do 18 godina odigrao 7, a za selekciju do 19 godina 11 utakmica te je bio strijelac jednog pogotka. 31. ožujka 2004. po prvi je puta zaigrao i za reprezentaciju do 21, odigravši 30. minuta u prijateljskom ogledu protiv Turske u Velikoj Gorici koji je završio bez pogodaka. Za hrvatsku reprezentaciju do 21 godinu odigrao je 15 utakmica, zabivši pritom 2 pogotka.
Nakon što je reprezentacija doživjela neuspjeh izgubivši od Srpske selekcije do 21 godinu u dokvalifikacijama za Europsko prvenstvo, Modrić je napokon dobio poziv za seniorsku selekciju od tadašnjeg izbornika Zlatka Kranjčara. Svoj prvi nastup ubilježio je 1. ožujka 2006. u Baselu, u prijateljskom ogledu protiv Argentine. Modrić je igrao do 84. minute kada ga je zamijenio Jerko Leko, a Hrvatska je utakmicu pobijedila s 3:2, nakon što je Dario Šimić zabio pobjedonosni pogodak u posljednjoj minuti utakmice. Prethodno svjetskom prvenstvu u Njemačkoj, Modrić je nastupio u još četiri prijateljske utakmice za Hrvatsku nacionalnu vrstu, od čega je tri susreta počinjao s klupe za pričuve. Na svjetskom prvenstvu dobio je tek nešto više od 15 minuta u utakmicama protiv Japana i Australije. 
Hrvatska se nije plasirala u osminu završnice, a grupni dio natjecanja završila je na trećem mjestu s dva boda. Po dolasku novog izbornika Slavena Bilića, Modrić postaje standardni član početne postave te već u svojoj prvoj utakmici pod vodstvom Bilića doprinosi pogotkom u gostujućoj pobjedi od 2:0, u prijateljskom ogledu, protiv Italije, 16. kolovoza 2006. godine. Prvi pogodak u natjecateljskoj utakmici zabio je protiv reprezentacije Andore u kvalifikacijama za europsko prvenstvo u Austriji i Švicarskoj. Utakmica je završila rekordnom pobjedom hrvatske nogometne reprezentacije od 7:0. Nastupio je u svih 12 kvalifikacijskih utakmica od kojih je hrvatska reprezentacija pobijedila devet, izgubila jednu te dvije utakmice koje su završile 0:0 protiv Rusije. Na Europskom prvenstvu u nogometu u Austriji i Švicarskoj, Modrić je odigrao po 90 minuta u utakmicama protiv reprezentacija Austrije, Njemačke te Turske. Također je bio strijelac prvog pogotka hrvatske reprezentacije na turniru, realiziravši jedanaesterac protiv Austrije u 4. minuti, u utakmici koju je hrvatska reprezentacija pobijedila s 1:0. Također, u četvrtzavršnici protiv Turske bio je prvi izvođač jedanaesteraca, koji su odlučivali o prolasku u poluzavršnicu. Modrić je promašio cijeli okvir vrata te je Hrvatska ispala sa europskog prvenstva.
U sljedećem kvalifikacijskom ciklusu, za Svjetsko nogometno prvenstvo 2010. godine u Južnoafričkoj Republici, Modrić je nastupio u šest od mogućih deset susreta i bio strijelac tri pogotka, po jedan protiv Kazahstana, Andore te Ukrajine. Hrvatska se nije uspjela plasirati nakon što je u grupnom dijelu kvalifikacija završila na trećem mjestu s osvojenih dvadeset bodova, jedan manje od drugoplasirane Ukrajine te sedam bodova manje od prvoplasirane u grupi, nogometne reprezentacije Engleske.
Hrvatski nogometni izbornik objavio je u svibnju 2016. popis za nastup na Europskom prvenstvu u Francuskoj, na kojem se nalazi Modrić.Ukupno je za seniorsku vrstu Modrić nastupio 111 puta te bio strijelac 14 pogodaka, a još 37 puta je nastupao za mlađe uzraste hrvatske nogometne reprezentacije.Luka je s reprezentacijom kao kapetan na Svjetskom prvenstvu u Rusiji 2018. uspio ostvariti najveći uspjeh u povijesti hrvatskog nogometa, osvojivši za Hrvatsku srebrnu medalju. Na tom natjecanju čast dobitka Zlatne lopte pripala je upravo Luki.
Modrić je sposoban jednako dobro igrati sa svojom slabijom, lijevom i sa svojom desnom nogom. Također je sposoban igrati na svim pozicijama u veznome redu, izuzev pozicije obrambenog veznog. Dok je igrao u momčadi Dinama iz Zagreba, Modrić je bio nositelj igre te je često mijenjao svoju poziciju, iako je većinom igrao na poziciji lijevog krila. Također je sposoban igrati i u središnjici terena, kao i na desnom krilu. Francuski nogometni stručnjak Gérard Houllier opisuje Modrića kao izuzetnog radnika na terenu, staloženog igrača s odličnim pregledom igre i preciznim dodavanjima.
"Večernji list", Nogometaš godine (7): 2007., 2008., 2011., 2014., 2016., 2017., 2018.
2014.: Najbolji vezni nogometaš španjolske prve lige u sezoni 2013./14., u izboru Udruge španjolskih profesionalnih klubova (LFP), gdje odlučuju glasovi triju kapetana iz 42 kluba prve i druge lige španjolske lige koji čine LFP. 
2014.: Najbolji vezni nogometaš španjolske prve lige u sezoni 2013./14. po glasovima čitatelja španjolskog lista Marce.
2016.: Najbolji vezni nogometaš španjolske prve lige u sezoni 2015./16., u izboru Udruge španjolskih profesionalnih klubova (LFP).
2015.: Izabran je u idealnu 11-oricu za 2015. godinu u izboru FIFA-e i Udruge nogometnih profesionalaca (FIFPro). Time je tek drugi igrač iz istočne Europe koji je ušao u FIFPro World XI, najbolju momčad svijeta.
2017.: Izabran je u idealnu momčad Lige prvaka 2016./17., kao dirigent veznog reda prve momčadi koja je obranila naslov pobjednika Lige prvaka, Reala iz Madrida.
2017.: Nagrada Grada Zadra, za postignute izvanredne rezultate u području športa.
2018.: Najbolji igrač Europe za sezonu 2017./18., osvojivši 90 bodova više od drugoplasiranog Cristiana Ronalda
2018.: Izabran u idealnu momčad svijeta za sezonu 2017./18. prema izboru FIFA-e na svečanosti The Ball u kategoriji "FIFA Fifpro World 11"
2018.: Najbolji igrač svijeta u kategoriji "The Best FIFA Men's Player" za sezonu 2017./18. po izboru novinara, kapetana, izbornika i navijača cijeloga svijeta.
2018.: Nagrada Grada Zadra, za izvanredne uspjehe u području športa i zasluge u promicanju ugleda grada Zadra.
2018.: Odlukom Predsjednice Republike Hrvatske Kolinde Grabar Kitarović odlikovan je Redom kneza Branimira s ogrlicom, za izniman, povijesni uspjeh hrvatske nogometne reprezentacije, osvjedočenu srčanost i požrtvovnost kojima su dokazali svoje najveće profesionalne i osobne kvalitete, vrativši vjeru u uspjeh, optimizam i pobjednički duh, ispunivši ponosom sve hrvatske navijače diljem svijeta ujedinjene u radosti pobjeda, te za iskazano zajedništvo i domoljubni ponos u promociji sporta i međunarodnog ugleda Republike Hrvatske, te osvajanju 2. mjesta na 21. Svjetskom nogometnom prvenstvu u Ruskoj Federaciji.
2018.: Najbolji svjetski razigravač (The World’s Best Playmaker 2018), u izboru Međunarodnoga instituta za nogometnu povijest i statistiku (IFFHS).
2018.: Osvajač Zlatne lopte kao najbolji igrač svijeta za 2018. godinu u izboru France Footballa. Prvi je igrač koji je spojio nagrade za najboljeg nogometaša SP-a, FIFA-e i France Footballa.
2018.: Najuspješniji hrvatski športaš u izboru Hrvatskog olimpijskog odbora (HOO).
2018. - Najbolji športaš svijeta u izboru Međunarodnog udruženja sportskih novinara (AIPS-a). U anketi je sudjelovalo 359 novinara iz 87 zemalja, a Modrić je pobijedio s 419 bodova, ispred dvojice najboljih tenisača svijeta Novaka Đokovića (337 bodova) i Rogera Federera (290 bodova).
2019.: 25. ožujka, Hrvatska pošta Modriću u čast izdala je prigodnu poštansku marku.
Prij. = prijateljske utakmice; Kval. = kvalifikacijske utakmice; EP = Europsko prvenstvo u nogometu; SP = Svjetsko prvenstvo u nogometu

M/T Petar Zoranić, bio je hrvatski tanker dug 192 i širok 25 metara, sagrađen 1959. godine. Tanker je 14. prosinca 1960. godine sudjelovao u pomorskoj nesreći kada se sudario s grčkim tankerom World Harmony, uslijed čega je i potopljen. U nesreći su poginule 53 osobe.
M/T Petar Zoranić sagrađen je 1959. godine u riječkom brodogradilištu 3. Maj. Ime je dobio po hrvatskom književniku Petru Zoraniću. Porinut je 20. rujna 1959. godine. IMO broj bio mu je 5613855. Nakon svečane isporuke u riječkom 3. Maju Petar Zoranić 28. kolovoza 1960. godine doplovio je pred Zadar i cijeli grad došao ga je pogledati. U flotu zadarskog brodara Jugotankera (današnje Tankerske plovidbe) uvršten je 27. rujna 1960. godine.  
Bio je građen od čelika. Imao je 16.300 BT i istisninu od 25.330 DWT. Bio je dug 192 i širok 25 metara. Bio je pokretan na parni pogon. Pogon su mu bile dvije parne turbine tvornice De Laval. Ukupna im je porivna snaga bila 12.500 KS, a mogao je postići onda zavidnu najveću brzinu od 17,5 čvorova. U ono je vrijeme bio najsuvremeniji i najsigurniji tanker svog doba, ponos zadarskog brodara. Bio je znatno udobniji i konkurentniji na svjetskom tržištu, toliko da su pomorce s tog broda smatrali srećkovićima.
Kobni 14. prosinca 1960. godine bio mu je 108. dan plovidbe. Tog dana zbila se najveća pomorska nesreća u hrvatskoj povijesti i jedna od najvećih tragedija te vrste u svijetu. Za sudar bio je kriv grčki brod, a s obzirom na to što je brod bio osiguran, šteta je naplaćena, no tragedija je pogodila mnoge obitelji.  
Tog je dana prevozio gorivo. Isplovio je 13. prosinca iz gruzijske luke Tuapse, a plovio je put Hamburga nakrcan s 12.065 tona lako zapaljivoga 90-oktanskog benzina i 11.330 tona dizelskoga goriva. Brodom je zapovijedao jedan od najiskusnijih i najuglednijih hrvatskih pomoraca, kap. Ante Sablić iz Kostrene, koji je upravo kroz Bospor prošao više od stotinu puta. Kobne je noći prolazio kroz Bospor. S kapetanom je bio turski peljar Cevdet Çubukçu kojeg se ukrcalo na karantenskoj postaji Bujukdere, prema propisima sigurnosti plovidbe kroz Bospor. Na brodu su bile ukupno 52 osobe: 50 pomoraca i dvije supruge ukrcanih pomoraca. Na zapovjednom su mostu te kobne noći bili još drugi časnik palube Andrija Grdaković i kormilar Ivan Karlić.
Petar Zoranić plovio je propisno, azijskom stranom tjesnaca, ploveći prema Istanbulu brzinom od 5 - 6 čvorova, puhao je lagani južni vjetar. Sve je išlo u redu. Na 4,5 milje sjeverno od Istanbula, subočice mjestu Khanliehu, posada je ugledala na radaru veliki brod koji je plovio prema njima iz suprotnog pravca, sjekavši im kurs. Taj nepoznati veliki brod plovio je protupropisno, prema azijskoj obali, umjesto da se držao europske obale. Taj brod bio je grčki tanker World Harmony od 32.000 tona, sagrađen 1953. godine, vlasništvo grčkog brodara Niarchosa, a njime je zapovijedao kapetan Aristoteles Badzis. Plovio je u Crno more, prema Novorossijsku. Kako je istraga poslije utvrdila, brod uopće nije imao peljara. Na brodu je bilo 40 članova posade i jedna ženska osoba, supruga jednog člana posade. 
Na Petru Zoraniću se dogodila jedna sretna okolnost koja je većini spasila život. Par minuta poslije 2,00 sati brodski je agent došao na tanker te posadi podijelio pisma iz domovine. Pisma su zapravo trebali dobiti u Hamburgu. Radosni su pomorci s nestrpljenjem čitali poštu koja im je netom prispjela. Tako je velika većina posade bila budna i to je mnogima spasilo život.
Sudar s grčkim tankerom World Harmony bio je kod Kanlıce. U 2,40 sati grčki je tanker koji je bio prazan, pramcem se silovio zabito zario u desnu stranu pramca Petra Zoranića, pravo u spremnik s visokooktanskim benzinom. Spremnik je eksplodirao tako silovito te se je cijeli Bospor zatresao. Eksplodirali su i spremnici na World Harmonyju. To su eksplodirale benzinske pare u spremnicima. Ogromna je baklja plutala Bosporom. Osvijetlila je cijeli Istanbul. Tisuće su radoznalaca izašle na obalu viditi sablasni spektakl. Tragediju je promatrao kao dječak i Orhan Pamuk, a ono što je vidio te noći opisao je u eseju koji je objavljen u španjolskome tjedniku El Paísu, te u svojoj knjizi Istanbul: grad, sjećanja (Vuković & Runjić, Zagreb, 2006., str. 229.-331.) ↓1. Oba broda bila su onesposobljena za samostalnu plovidbu. Vjetar ih je nosio prema obali. Prijetila je opasnost od udaranja u skladišta nafte, što bi izazvalo još veću nesereću. Srećom to se nije zbilo. Svi istanbulski vatrogasci i vojska su intervenirali, no nisu uspjeli spasiti kuće kamo je otplovio World Harmony. Plutajući World Harmony nasukao se u zaljevu Beykoz gdje je oganj zahvatio drvene kuće. 
Posada se spašavala skakanjem u more. No to nije bio konačni spas, jer su im prijetile nove pogibelji. To su bili otoci zapaljene tekućine oko broda, a oni su se širili morskom strujom okolo. More je bilo hladno (10° C, kao i zrak), zbog čega su morali što prije stići na suho, da se ne bi pothladili. U tome im je problem činio treći pogibelj, morska struja koja je u ovom tjesnacu vrlo jaka i iznosi i do 5 čv, što se pokazalo kobnim kod jednog pomorca koji se skoro izvukao, no iscrpljenost mu nije dala snage izaći na obalu. Onesposobljeni M/T Petar Zoranić plutao je nošen vjetrom i morskom strujom k obali Selvir Burnu. Udario je u turski putnički brod Tarsus (4.500 BT) koji je bio osvijetljen i usidren. 
Izlilo se 18.000 tona nafte i zagadilo tjesnac. Hrvatski je tanker plutao kao golema ognjena buktinja. Doplutao je na plićak na koji se nasukao. Oganj je gorio još 55 dana i onemogućio tranzitni promet. Nitko se nije usudio ugasiti opožareni brod. S vremena na vrijeme potresale su ga eksplozije. Naposljetku je, kako bi konačno prestao goriti, tursko ratno zrakoplovstvo danima bombardiralo zapaljeni tanker ne bi li ugušili vatru i spriječili njezino širenje. Gorio je tako od 14. prosinca 1960. godine sve do 6. veljače 1961. godine.Budnošću, pribranošću, snalažljivošću, odlučnošću u najtežim trenutcima te samim čudom i srećom u nesreći (većina je posade bila budna jer je čitala primljenu poštu) spasilo se više od polovice osoba s Petra Zoranića — 29 pomoraca i obje žene, supruge ukrcanih pomoraca.U tragediji poginulo je 21 hrvatski i 29 grčkih brodskih časnika i članova posade, turski peljar te dvojica turskih carinika s Tarsusa, a kasnije su pronađena samo četiri tijela poginulih. Tijela mazača Stjepana Viškovića i ložača Marka Radana dvojice pronađenih poginulih članova posade s Petra Zoranića poslije su dopremljena u domovinu, kapetan Ante Sablić iz Kostrene i još 18 pomoraca nestali su u plamenu.
Preživjeli članovi posade dobili su višemjesečnu poštedu. Da sjećanje na poginule pomorce ne bi progutao zaborav i za veliku pomoć obiteljima poginulih veliku zaslugu ima generalni direktor Tankerske plovidbe Ivan Paša. Predsjedavao je Fondom »Petar Zoranić« koji je osnovan za pomoć nastradalim pomorcima s ovog broda i njihovim obiteljima. Osiguralo se materijalna sredstva za kompletno školovanje djece poginulih članova posade, od prvog razreda osnovne škole sve do završetka školovanja.
Turske su pomorske vlasti odmah išle istražiti stvar. Sve je bilo jasno. Grčki je tanker bio u prekršaju, jer je plovio bez peljara i pogrješnom stranom tjesnaca. Pomorsku nesreću istraživala je četrnaesteročlana komisija koju su činili stručnjaci za pomorsko pravo i havarije te stručnjaci pomorskog osiguranja. Bili su iz Turske i ondašnje Jugoslavije. Trinaest je članova glasovalo za to da je World Harmony kriv za nesreću, 97 %, a tanker Petar Zoranić samo 3 %. Jedan član komisije glasovao je da je tanker Petar Zoranić kriv 87%, a tanker World Harmony 13%. To je bio čovjek grčkog brodovlasnika Niarcosa.
Na grčkome tankeru World Harmonyju preživjelo je samo 12 od 41 člana posade. Nitko sa zapovjednog mosta nije preživio.
Podrtina ovog tankera nije imala mira ni poslije. Dana 15. rujna 1964. godine norveški brod Norborn udario je u podrtinu Petra Zoranića kod Kanlıce. Izbio je požar, a nafta se izlila. Šteta je iznosila 20 milijuna ondašnjih dolara.
Danas se fotografije i članci vezani uz tragediju tankera Petra Zoranića nalaze u pomorsko-povijesnoj zbirci Zavoda za povijesne znanosti Hrvatske akademije znanosti i umjetnosti u Zadru.
Po poginulom peljaru s Petra Zoranića Cevdetu Çubukçuu nazvan je turski tegljač, Pilot C. Çubukcu koji je izgrađen 1979. godine u brodogradilištu İzmir Alaybey.
Čanovi Udruge Petar Zoranić, vodstvo Tankerske plovidbe, Tankerkomerca i Turisthotela u spomen na pomorsku tragediju Petra Zoranića i stradale pomorce svake godine u Perivoju hrvatskih redarstvenika polažu vijenac podno Spomenika pomorcu, kojega su u znak zadarske pomorske tradicije darovali zadarski prekomorski iseljenici.
↑1 Za tu knjigu Orhan Pamuk dobio je Nobelovu nagradu za književnost 2006. godine.
Marijan Žuvić, Noć kad je Bospor gorio, Slobodna Dalmacija, 21. siječnja 2000. (u međumrežnoj pismohrani archive.org 7. svibnja 2006.)
Slavica Mrkić Modrić, Vatrogasni portal - Vijesti: Zadar: 50 godina - Sjećanje na noć kad je gorjelo more ne blijedi, preuzeto iz Novog lista.
Josip Portada, Pola stoljeća od havarije "Petra Zoranića", Zadarski list, 14. prosinca 2010.
Boris Kvaternik, Najveća hrvatska pomorska tragedija: I mi, na žalost, imamo svoj “Titanic”, kurziv.net, 26. srpnja 2018.
Madonna (rođena kao Madonna Louise Ciccone; 16. kolovoza 1958.) je američka pjevačica, tekstopisac, glumica, redateljica, plesačica i zabavljačica. Prodala je više od 300 milijuna svojih albuma u cijelom svijetu. Guinnessova knjiga rekorda ju je proglasila najuspješnijim ženskim izvođačem svih vremena. Časopis Time ju je proglasio jednom od "25 najutjecajnijih žena prošlog stoljeća" zbog njezine utjecajne uloge u suvremenoj glazbi, zbog konstantnih promjena u glazbi, izgledu i izričaju, te zbog slobode i autonomije od glazbene industrije. Kritičari su hvalili njezinu raznoliku glazbenu produkciju koja je poznata po tome što je uvijek vezala i neke kontroverze uz sebe. U javnosti je poznata i po nazivu 'Kraljica popa'.
Rođena je u Bay City, Michiganu, a 1977. seli se u New York City kako bi se bavila modernim plesom. Nakon pokušaja pjevanja u nekoliko pop grupa, 1983. godine izdaje debitantski album. Zatim je uslijedila serija albuma koja joj je donijela ogroman uspjeh i popularnost, a pomicala je granice u tekstovima pjesama u popularnoj glazbi i vlastitu predodžbu u svojim glazbenim videima, koji su se učvrstili na MTV-u. Tijekom cijele karijere, većina pjesama je dospjela na prva mjesta glazbenih ljestvica, od kojih su najprepoznatljivije "Like a Virgin", "Papa Don't Preach", "Like a Prayer", "Vogue", "Frozen", "Music", "Hung Up", i "4 Minutes".
Karijera joj je poboljšana pojavljivanjem na filmskom platnu i to 1985. godine, iako je primila raznolike komentare. Odobravanje od strane kritičara, kao i Zlatni globus za najbolju glumicu u komediji ili mjuziklu je dobila za ulogu u filmu Evita (1996.), ali za ostale uloge je primala velike kritike. Od ostalih Madonninih poduhvata, najznačajniji su da je modna dizajnerica, spisateljica knjiga za djecu, filmska redateljica i producentica. Smatra se poslovnom ženom. 1992. godine je zajedno s Time Warnerom osnovala diskografsku kuću  Maverick, a 2007. je sklopila do tada nevjerojatan ugovor vrijedan 120 milijuna $ s Live Nationom.
Prema Recording Industry Association of America (RIAA), najprodavanija je izvođačica 20. stoljeća, i druga najprodavanija izvođačica u Sjedinjenim Američkim Državama (iza Barbre Streisand), s prodanih 64,5 milijuna albuma. Časopis Billboard je Madonnu proglasio drugim, iza The Beatlesa, najuspješnijim umjetnikom na Billboard Hot 100 ljestvici, a što ju čini i najuspješnijim samostalnim umjetnikom te ljestvice. Madonna je dobila svoje mjesto u Rock and Roll Hall of Fame. 2012. godine VH1 ju je proglasio "najvećim ženskim imenom glazbe".
Madonna je rođena u Bay City Michiganu, SAD, 16. kolovoza 1958. godine u 7:05. Njezin otac, Silvio Anthony Ciccone, je prva generacija talijanskih emigranata (izvorno iz Pacentro, Italija), dok je njezina majka, Madonna Louise (rođena Fortin), bila doseljenica iz francuskog dijela Kanade. Otac joj je bio zaposlen kao inženjer dizajnerstva za Chrysler i General Motors, a njezina majka je bila kućanica. Madonna je dobila nadimak "Little Nonni" jer je imala isto ime kao majka. Bila je treće od šestero djece njezinog oca iz prvog braka (Martin, Anthony, Paula, Christopher, i Melanie). Odgojena je kao rimokatolkinja. Nakon što je primila sakament krštenja dobila je i srednje krsno ime Veronica. Odrasla je u predgrađu Detroita, danas poznato kao Rochester Hills. 
Majka joj umire 1. prosinca 1963. u tridesetoj godini od raka dojke. Mjesecima prije mačine smrti, Madonna je uočila promjene u njezinom ponašanju, ali nije razumjela razloge. Gđa. Ciccone, nije više mogla objašnjavati Madonni svoje zdravstveno stanje, te bi često počinjala plakati na Madonnina pitanja, a Madonna bi ju nježno zagrlila. "Sjećam se kako sam se osjećala snažnije od nje" kaže Madonna, "Bila sam tako mala, a opet sam se osjećala kao da je ona dijete." Madonna je kasnije priznala kako nije razumjela taj koncept majčinog umiranja. "Toliko toga je ostalo nedorečeno, toliko nerješenih emocija, grižnje savjesti, krivnje, gubitka, ljutnje, zbunjenosti... Vidjela sam svoju majku, onako jako lijepu kako leži kao da spava u tom lijesu. Tada sam shvatila kako joj usta izgledaju smješno. Trebalo mi je neko vrijeme da shavtim da su bila ušivena. U tom groznom trenutku, počela sam shvaćati što sam izgubila zauvijek. Posljednja slika moje majke, ujedno i spokojna i groteskna, prati me i danas."Madonna se okrenula svojoj baki u kako bi pronašla utjehu i neku vrstu majčinstva u njoj. Djeca Ciccone su se opirala svakoj domaćici i svakoj osobi koja bi došla u kuću kako bi zauzeo mjesto njihove majke. U razgovoru za Vanity Fair, Madonna je rekla kako je sebe u mladosti doživila kao "usamljenu djevojčicu koja je nešto tražila. Nisam bila buntovna na određen način. Stalo mi je da budem dobra u nečemu. Nisam se brijala ispod ruke i nisam se šminkala kao sve ostale normalne djevojke. Ali sam učila i imala dobre ocjene... Željela sam postati netko." Prestravljena spoznajom kako bi mogla ostati i bez oca, često nije mogla zapati ako nije bila uz njega. Njezin se otac 1966. oženio njihovom obiteljskom domaćicom Joan Gustafson, te je dobio još dvoje djece: Jennifer i Maria Ciccone. Od tog trenutka je Madonna počela izražavati nerazjašnjeni osjećaj ljutnje prema ocu koji je potrajao desetcima godina, te je razvila svoj buntovni stav. Pohađala je katoličke osnovne škole St. Frederick i St. Andrew, te zatim West Middle School. Bila je upamćena po visokim ocjenama u školi, ali i po neobičnom ponašanju poput pravljenja zvijezda i stoja na rukama, izvođenja akrobacija na šipkama u parku, te podizanju suknje tako da bi svi vidjeli njezino donje rublje.Odlazi u srednju školu Rochester Adams High School gdje je bila izvrstan učenik i član navijačica.  Dobiva stipendiju na Sveučilištu u Michiganu nakon završetka škole, te odlazi tamo sa željom o postanku balerine. Na nagovor učitelja baleta, Christophera Flynna, 1978. seli u New York kako bi postala plesačica. Došla je s malo novca te je radila kao konobarica u Dunkin' Donuts i počela sa školom plesa. Madonna je komentrirala svoj odlazak u New York: "To je bio prvi puta da sam letjela avionom, prvi puta kako sam se vozila taksijem. Došla sam sa svega 35$. To je bila najhrabrija stvar koju sam napravila u životu." Počela je raditi kao plesačica za druge afirmirane izvođače. Jedne noći, nakon što se vraćala s probe, nekoliko je je muškaraca odvuklo u malu uličicu i prijeteći joj nožem natjerala na felacio. Madonna je kasnije komentirala kako je to bila "epizoda slabosti, te mi dokazala kako još uvijek ne mogu sve sama bez obzira na stav snažne djevojke. Nikada to nisam zaboravila." Dok je plesala na koncertnoj turneji Patricka Henandeza 1979., započinje ljubavnu avanturu s glazbenikom Dan Giloryem, a kasnije osnivaju rock sastav, Breakfast Club. Madonna je pjevala i svirala bubnjeve i gitaru. Uskoro napušta sastav i osniva drugi, Emmy, zajedno s dečkom Stephen Brayom. Zajedno su pisali dance-pop pjesme koje su privukle pozornost Marka Kaminsa koji je bio DJ i glazbeni producent. On je bio oduševljen Madonninim demo snimkama, te ju upoznaje s čelnim ljudima Sire Recordsa.
Nakon što je Madonna potpisala ugovor o izdavanju singlova sa Sireom, njezin debitantski singl "Everybody" objavljen 24. travnja 1982., postao je dance hit. U veljači 1983., prema riječima redatelja Sir Richard Attenborough, prijavila se na audiciju u Royal Theatre na Broadwayu za ulogu plesačice u filmskoj verziji A Chorus Line pod imenom Ciccone. Bila je odbijena. U isto vrijeme je radila na svom prvom albumu Madonna, za koji je za producenta Warner Bros. Records odabrao Reggiea Lucasa. Međutim, nije bila zadovoljna sa svim skladbama te joj se nisu svidjela sva Lucasova producnetska rješenja i tehnike, pa je potražila dodatnu pomoć. Obratila se tadašnjem dečku Johnu "Jellybean" Benitezu, za pomoć oko završavanja albuma. Benitetz je obradio većinu pjesama na albumu i bio glavni producent na Madonninom trećem singlu "Holiday". Cijeli zvuk albuma je bio disonantan, to je bila verzija bržeg sintetskog diska, s novim tehnologijama poput novih bubnjeva i sintisajzera. Album je dospio na osmo mjesto Billboard 200, te je izbacio tri hit singla: "Holiday", "Borderline" i "Lucky Star".
Polako su Madonnin izgled, ponašanje, odjevanje, izvedbe i glazbeni spotovi postajali nadahnuća mnogih mladih djevojaka i žena. Madonnin tipični izgled - čipkasti topovi, suknje preko capri hlača, čarape, nakit s kršćanskim križevima, višestruke narukvice i izblajhana kosa – je postao modni trend 1980-ih. Pravu svjetsku slavu Madonna dobiva kada izdaje drugi studijski album Like a Virgin (1984.). Album je dospio na prva mjesta u nekoliko država, među kojima i u Sjedinjenim Državama te postao Madonnin prvi album na vrhu američke liste. Uspjeh albuma je velikim djelom potpomognut istoimenom pjesmom koja je postala i prva Madonnina pjesma na vrhu Billboard Hot 100 i tamo se zadržala šest uzastopnih tjedana. Pjesmom je privukla pažnju nekih udruga koje su se žalile kako pjesma zajedno s pratećim videom promovira seks prije braka i umanjuje važnost obitelji,, te moralista koji su tražili zabranu pjesme i videa. Dodatnu reakciju je Madonna izazvala kada je pjesmu izvela na prvoj dodjeli MTVjevih nagrada. Na pozornici se pojavila u vjenčanici i rukavicama na vrhu velike svadbene torte. Taj se nastup smatra povijesnim nastupom MTV-a. Kasnije je Madonna komentirala kako je bila prestravljena nastupom. Tako je rekla: "Sjećam se svog menadžera Freddya kako viče na mene 'O moj Bože! Što si to napravila? Nosila si vjenačnicu. O moj Bože! Valjala si se po podu!' To je bila najhrabrija, najeklatantnija seksualna stvar koju sam napravila na televiziji."
Album je tada prodan u 12 milijuna primjeraka, od toga 8 u Sjedinjenim Državama. Danas je zaradio dijamantnu certifikaciju prema RIAA-i za 10 milijuna prodanih albuma u SAD-u, a u cijelom svijetu je prodan u više od 21 milijin primjeraka.
Madonna je 1985. ušla filmsku industriju, prvo se pojavivši u romantičnoj drami Vision Quest gdje je glumila barsku pjevačicu. Na soundtracku se nalazila Madonnina pjesma "Crazy for You" koja je bila drugi Madonnin broj 1 u Sjedinjenim Državama.  Također se pojavila u filmu Očajnički tražeći Susan i predstavila pjesmu "Into the Groove", njen prvi broj 1 na UK Singles Chart. Iako nije imala glavnu ulogu u filmu, film je nekako ostao prepoznatljiv upravo zbog Madonne. Zaradio je nominaciju za Cesar nagradu za "Najbolji strani film", a New York Times je proglasio film jednim od 10 najboljih te godine. Za vrijeme snimanja glazbenog videa za pjesmu "Material Girl", Madonna je počela vezu s Sean Pennom, i udala se za njega iste godine na dan kada je navršila 27 godina.U travnju 1985. Madonna kreće na svoju prvu turneju po Sjevernoj Americi. Turneja se zvala The Virgin Tour, a predgrupa su bili Beastie Boys. Madonna je prokomentirala: " Cijela turneja je bila luda, jer sam pjevala sve od CBGB i Mudd Cluba pa do sportskih arena. Pjevala sam u malom kazalištu u Seattleu a djevojke su nosile lepršate suknje tajicama, odsječene ispod koljena, te čipkaste rukavice, krunice oko vrata, rajfove u kosi i velike naušnice. Nakon Seattlea, svi koncerti su preseljeni u arene." U srpnju su časopisi Penthouse i Playboy objavili Madonnine gole slike koje su snimljenje još 1979 u New Yorku. Ona je tada pozirala fotografu jer je u to vrijeme trebala novac, a dobila je svega 25$. Objavljivanje fotografija je izazvalao medijsku buru, ali Madonna je ostala prkosan i nepokolebljiva. Fotografije su odmah prodane za 100,000$. Cijeli događaj je prokomentirala na ironičan način na Live Aidu kada je odbila skinuti jaknu jer "bi mediji mogli to iskoristiti protiv nje za deset godina".
Madonna je 1986. izdala svoj treći studijski album True Blue koji je posvetila i za koji ju je inspirirao njezin tadašnji suprug Sean Penn. Glazbeni časopis Rolling Stone je bio impresioniran Madonninim djelom te su naglasili kako album zvuči "da je napisan iz srca". Album je izbacio tri broj 1 singla na Billboard Hot 100: "Live to Tell", "Papa Don't Preach" i "Open Your Heart", te još dva Top 5 singla: "True Blue" i "La Isla Bonita". Album se popeo na prva mjesta ljestvica u 28 zemalja svijeta, što je tada bio nezapamćeni pothvat. Prihvatila je ulogu u filmu Šangajsko iznenađenje, a cijeli film je dobio izrazito loše recenzije. Po prvi puta je glumila u kazalištu i to u Goose and Tom-Tom u režiji David Rabea. U oba projekta je glumila zajedno s Sean Pennom. Sljedeće godine je izašao Madonnin drugi film, Tko je ta djevojka. Na soundtracku su se našle četiri Madonnine pjesme od kojih su Who's That Girl i "Causing a Commotion" dospjele na prvo, odnosno drugo mjesto američe ljestvice singlova. U srpnju 1987. krenila je na Who's That Girl World Tour. Osvrnuvši se na turneju, madonna je izjavila: "Shvatila sam kako sam na početku bila neoblikovana glina, a s vremenom zahvaljujući pomoći nekih ljudi, postala sam nešto sasvim drugo. Ova turneja upravo to predstavlja i zato je naziv 'Who's That Girl'. Dakle, ta djevojka sam nova ja." Turneja je postavila nekoliko rekorda u broju prodanih karata, tako je u Parizu Madonna okupila 130.000 ljudi na jednom koncertu što je i danas ostao njezin najbrojniji koncert. Pred kraj godine izdaje remix album You Can Dance koji dospjeva na četrnaesto mjesto Billboard 200. U prosincu 1987. Madonna je zatražila razvod od Penna, a konačan razvod se dogodio u siječnju 1989.,a za razloge je navela nepomirljive razlike dok se Madonnin odvjetnik usmjeravao na Pennove probleme s alkoholom i nasilnom prirodom. Madonna je nakanadno izjavila: "Bio je potpuno opsjednut mojom karijerom i nije bio spreman na velikodušnost niti na jedan način."
Početkom 1989. Madonna je potpisala ugovor s kompanijom Pepsi. Izdala je novu pjesmu "Like a Prayer" koja se našla u reklami za Pepsi, te snimila spot za pjesmu. Video je bio prepun kršćanskih simbola, od stigmata pa do gorućih križeva, i maštanja o vođenju ljubavi sa svecem što je poprilično razljutilo Vatikan koji je osudio taj video. Vjerske skupine su zaprijetile bojkotom Pepsi proizvoda i tražili su zabranu emitiranja videa. Kako su reklama za Pepsi i video spot za pjesmu bili vrlo slični, Pepsi nije mogao razuvjeriti publiku da njihova reklama nema neprimjerene sadržaje, te su raskinuli ugovor s Madonnom i promijenili reklamu. Pjesma je bila prvi singl s četvrtog studijskog albuma istog imena, Like a Prayer koji je nastao u suradnji s Patrick Leonardom i Stephen Brayom. Rolling Stone je napisao kako je to bio "vrhunac pop umjetnosti". Like a Prayer je bio još jedan broj 1 album na Billboard 200 te je do danas prodan u petnaest milijuna primjeraka, od toga više od 4 milijuna u Sjedinjenim Državama. S albuma je objavljeno šest singlova, uključujući "Like a Prayer" koji je dospio na prvo mjesto, te  "Express Yourself" i "Cherish" koji su dospjeli na drugo mjesto američke ljestvice singlova. Na kraju 1980-ih Madonnu je MTV, Billboard i Musician proglasio "izvođačem desetljeća".
Madonna 1990. glumila ulogu Breathless Mahoney u filmu Dick Tracey s Warrenom Beattyem u glavnoj ulozi. Uz film je objavila i soundtrack album I'm Breathless na kojem su se nalazile pjesme inspirirane filmom. Na albumu se našao i još jedan broj 1 hit "Vogue", te pjesma "Sooner or later" koja je 1991. dobila Oscara za najbolju pjesmu. Za vrijeme snimanja filma, započela je vezu s Beattyem koja je završila krajem 1990. U travnju 1990. kreće na svoju treću turneju Blond Ambition World Tour. Na ovoj turneji kao predgrupa pojavljuje se belgijski hip-house studijski sastav Technotronic koji 1989. odnosno 1990. godine debitiraju sa skladbama Pump up the jam i Get up (before the night is over). Osvrćući se na turneju, izjavila je: "Znam da nisam najbolja pjevačica, i znam da nisam najbolja plesačica. Ali jebeno mogu pomicati granice i biti provokativna koliko želim. Cilj turneje je bio razbiti nepotrebne tabue." Rolling Stone je turneju ocjenio kao "savršenstvo koreografije, seksualno provokativna ekstravaganca" i proglasio ju "najboljom turnejom 1990." Jednu od najvećih reakcija vjerskih skupina je bila na pjesmu "Like a Virgin" za čije vrijeme Madonna simulira masturbaciju. Papa je pozvao na bojkot koncerta. Madonnin odgovor je glasio: "Ja sam Amerikanka talijanskog podrijetla i ponosim se time... Turneja nikoga ne vrijeđa. Ona otvara razum i pomaže nam vidjeti seksualnost na različite načine. Na vlastite i na druge." te da Crkva "s potpunim neodobravanem gleda na seks... osim za rađanje". Live! - Blond Ambition World Tour 90 je osvojio 1992. Grammy nagradu za najbolji duži video.
The Immaculate Collection, Madonnina prva kompilacija najvećih hitova je objavljena u studenome 1990. Sadržavala je i dvije nove pjesme "Justify My Love" i "Rescue Me". Album je dobio dijamantnu certifikaciju prema RIAA-i, te je sveukupno album prodan u više od trideset milijuna primjeraka u cijelom svijetu, te je posato najprodavaniji kompilacijiski album samostalnog pjevača u povijesti. "Justify My Love" je bio još jedan Madonnin broj 1 u Sjedinjenim Državama i Top 10 singl u svijetu. U glazbenom videu za pjesmu se pojavljuju scene sadomazohizma, vezivanja, istospolnih poljubaca i golotinje. MTV je video proglasio previše eksplicitnim, te je zabranio emitiranje. Madonna je na to odgovorila: "Ne razumijem zašto su ljudi spremni pogledati film u kojem se netko raznese u komadiće bez ikakvog razloga, a nitko ne želi vidjeti dvije djevojke kako se ljube ili dva muškarca kako se maze?... MTV je bio zaista dobar prema meni, i oni znaju svoju publiku. Ako je to previše za njih, razumijem to. Iako, pola mene je mislilo kako će ovo moje ipak proći." Drugi singl, "Rescue Me", je postao singl s najvećom debitirajućom pozicijom u povijesti ženskih izvođača na Hot 100 ljestvici, debitirajući na petnaestom mjestu i dopsjevši na deveto mjesto. U prosincu 1990. Madonna odlučuje napustiti film Helenina kutija bez ikakvog objašnjena producentima, iako je prethodno pristala na snimanje. U to vrijeme je imala i osmomjesečnu vezu s reperom Vanilla Iceom, koju su prekinuli zbog objavljivanja Madonnine knjige Sex. Sredinom 1991. objavljuje svoj prvi dokumentarni film Truth or Dare (poznat kao In Bed with Madonna izvan Sjeverne Amerike) koji kronološki prati Madonninu Blond Ambition Tour.
Madonna se 1992. pojavljuje u filmu Njihova liga u ulozi Mea Mordabito, bejzbolašice u ženskom timu. Za film je snimila pjesmu "This Used to Be My Playground", koja postaje njezin deseti broj jedan na Hot 100 ljestvici. Iste godine osniva svoju tvrku Mavarick, koja se sastojala od diskografske kuće (Maverick Records), filmske kompanije (Maverick Films), te pridružene kuće u oglašavanju glazbe, filmova i knjiga. U ovaj pothvat je ušla zajedno s Tim Warnerom koji je Madonni unaprijed platio 60 milijuna $. Madonna je dobila dvadeset posto prihoda od zarade, što je bilo među najvećim postotcima u povijesti glazbene industrije. Jednako toliko je dobio i Michael Jackson s kućom Sony u ugovoru potpisanom godinu dana prije. Prvo objavljivanje iz nove kuće je bila njezina kontroverzna knjiga Sex, koja je sadržavala seksualne provokativne i eksplicitne fotografije koje je snimio Steven Meisel. Knjiga je izazvala oštre reakcije medija i publike, ali je u nekoliko dana prodana u 1.5 milijuna primjeraka po cijeni od 50$ po komadu. U isto vrijeme izdaje i peti studijski album Erotica koji debitira na drugom mjestu Billboard 200. Istoimeni najavni singl dopsjeva na treće mjesto Hot 100 ljestvice. S albuma izdaje još pet singlova: "Deeper and Deeper", "Bad Girl", "Fever", "Rain" i "Bye Bye Baby". Nastavlja s provokativnim izdanjima, te snima erotski triler Njeno je tijelo dokaz u kojem snima scene sadomazohizma i robovanja. Film je bio izvrgnut kritikama. Također snima film Opasna igra koji je objavljen u Sjevernoj Americi. The New York Times je opisao film "srdit i bolan, a bol se čini stvarnom". U rujnu 1993. započinje The Girlie Show World Tour gdje se pojavljuje kao domina u sadomazohističkoj odjeći s bičem okružena golim plesačima. Koncert je primio izrazito negativnu reakciju u Puerto Ricu gdje je za vrijeme koncerta trljala međunožje nacionalnom zastavom. U ožujku 1994. gostuje kod Davida Lettermana u njegovom talk-showu, koji ju je najavio kao "jednu od najvećih zvijezda svijeta". Razgovor je ostao upamćen po Madonninom stalnom izgovaranju riječi "fuck", kao i po tome što je Madonna pitala Lettermana da joj pomiriši gaćice koje mu je poklonila. Izdavanje seksualno eskplicitnih fimova, albuma i knjige, te gostovanje kod Lettermana su stavili Madonnu na mjesto seksualnog odmetnika. Dobila je izrazito negativne komentare kritičara ali i fanova, koji su bili suglasni u jednome - "otišla je predaleko", te su svi predviđali kraj njezine karijere.Prema riječima J. Randy Taraborrellia, balada "I'll Remember" iz 1994. je bila pokušaj ublaživanja slike koju je Madonna stvorila o sebi. Pjesma je snimljena za film Životna škola Alek Keshishiana. Puno blaži nastup je imala kada se s Lettermanom pojavila na dodjeli nagrada i u gostovanju kod Jaya Lena kada je shvatila kako mora promjeniti glazbeni smjer kako bi održala svoju popularnost. Objavljivanjem šestog studijskog albuma Bedtime Stories, Madonna je uspjela ublažiti sliku o sebi i povezati se s publikom. Album je debitirao na trećem mjestu Billboard 200 te izbacio četiri singla, od kojih je prvi "Secret" dospio na treće mjesto, a  drugi "Take a Bow" proveo sedam uazstopnih tjedana na prvom mjestu američke ljestvice singlova, najduže od ijednog drugog Madonninog singla. U isto vrijeme započinje vezu sa svojim osobnim fitnes trenerom Carlosom Leonom. Something to Remember, kolekcija balada, objavljena je u studenome 1995. Na albumu se se našle i tri nove pjesme: "You'll See", "One More Chance", i obrada Marvin Gayeve pjesme "I Want You". Puno kasnije je Madonna komentirala kako su joj jako dragi albumi između Like a Prayer i Something to Remember, iako "sam svjesna da je to bio vrlo težak period za mene".Sljedeće godine je počelo snimanje filma Evita u kojem je dobila ulogu Eve Peron. Dugo vremena je Madonna imala želju zaigrati Evu Peron i čak je pisala redatelju Alanu Parkeru objašnjavajući mu kako bi ona bila savršena za tu ulogu. Madonna je komentirala: "Ovo je uloga za koju sam rođena. Stavila sam se cijela u to jer je za mene to više od uloge u filmu. Istovremeno sam bila uzbuđena i prestrašena... I ponosnija sam na Evitu više ičega što sam napravila." Nakon što je dobila ulogu, krenula je na sate pjevanja te je počela proučavati povijest Argentine i Perona. Tijekom snimanja je osjećala slabost komentirajući: " Intenzitet snimanja scena i obujam emotovnog posla i koncentracije koja je potrebna za ovo su toliko mentalno i fizički iscrpljujući da sam sigurna da ću nakon snimanja biti u nekoj ustanovi." Zatim je na samom snimanju otkrila da je trudna, što joj je dodatno otežalo snimanje. U filmu je korišteno skoro 6000 kostima. Madonna je tako zaradila mjesto u Guinnessovoj kjizi rekorda za najviše izmjenjenih kostima u filmu. Nakon izlaska, film je dobio samo pohvale od kritičara. Zach Conner iz časopisa Time je komentirao: "S olašanjem mogu reći da je Evita jako dobra, dobra postava i dobra vizualizacija. Madonna je opet zbunila naša očekivanja. Igra Evitu tako dirljivo i ima puno više nego samo status zvijezde. Voljeli Madonnu ili ne, ona je magnet za oči." Madonna je osvojila Zlatni globus za najbolju glumicu u komediji ili mjuziklu. Objavila je tri singla s Evita soundtracka, uključujući Oscarom nagrađenu pjesmu "You Must Love Me" za najbolju pjesmu, te "Don't Cry for Me Argentina". Madonna je 14. listopada 1996. rodila svoju kćerku Lourdes Maria Ciccone Leon.
Nakon rođenja kćeri, Madonna se okrenula prema istočnjačkom misticizmu i Kabali. Sedmi studijski album, Ray of Light je bio odraz tih promjena i velika promjena Madonnine slike i zvuka. Dobio je izvrsne reakcije kritičara, pa je tako Slant Magazine album nazvao "jednim od najvećih pop remek dijela 90-ih". Nagrađen je i s četiri Grammy nagrade i uvršten na popis časopisa Rolling Stone kao jedan od 500 najboljih albuma u povijesti. Album se popeo na prva mjesta ljestvica u Australiji, Kanadi, UK i većini europskih zemalja, dok je u Sjedinjenim Državama debitirao na drugom mjestu Billboard 200. Do prve pozcije ga je omeo soundtrack za film Titanic, a sveukupno je album prodan u više od 20 milijuna primjeraka. Prvi singl s albuma, "Frozen", je postao prvi Madonnin singl koji je debitirao na prvom mjestu britanske ljestvice, dok je u Sjedinjenim Državama bio Madonnin šesti broj dva, što je najviše od svih izvođača. U Belgiji je pjesma proglašena plagijatom pjesme Salvatorea Acquavivae "Ma Vie Fout L'camp" iz 1993., a album je povučen iz prodavaonica. Drugi singl s albuma, "Ray of Light", debitirao je na petom mjestu Hot 100 ljestvice i korišten je u reklami za Windows XP. Madonna završava svoju vezu s Carlosom Leonom u prosincu 1998. uz izjavu da su "bolji prijatelji". S albuma izdaje još tri singla. Uspjeh albuma je nastavila snimanjem pjesme "Beautiful Stranger" za film Austin Powers: Špijun koji me hvatao. Pjesma je dospjela na devetnaesto mjesto Hot 100 ljestvice i osvojila Grammy za "najbolju pjesmu iz filma".Madonna je 2000. dobila ulogu u filmu Neka druga ljubav. Za film je napisala dvije nove pjesme: "Time Stood Still" i obradila veliki hit Don McLeana "American Pie". Iste godine u rujnu izdaje osmi studijski album Music koji se popeo na vrh 20 ljestvica diljem svijeta uključujući i Billboard 200 ljestvicu. Album je prodan u četiri milijuna primjeraka u samo desetak dana. S albuma su izašla 3 singla: dvanaesti broj 1 na Billboard Hot 100 - "Music", "Don't Tell Me" i "What It Feels Like for a Girl". Video spot za posljednju pjesmu je bio zabranjen na MTV-u i VH1 zbog scena nasilja. Madonna ulazi u novu vezu s Guyem Ritchiem, kojega je upoznala još 1999. 11. kolovoza 2000. je rodila sina Rocca, a pred kraj godine su se vjenčali u Škotskoj.Nakon duge pauze od zadnje turneje iz 1993., Madonna je 2001. krenula na svoju petu koncertnu turneju, Drowned World Tour. Turneja je obišla gradove Sj. Amerike i Europe. Turneja je postala jedna od najunosnijih turneja te godine sa zaradom od 75 milijuna $ s 47 rasprodanih koncerata. Izdala je i drugu kompilaciju najvećih hitova GHV2 koja je dospjela na sedmo mjesto Billboard 200, te DVD izdanje sa snimkom posljednje turneje. Glumila je u filmu svog supruga Valovi sudbine. Film je bio veliki neuspjeh i izvrgnut kritikama. Kasnije te godine je snimila naslovnu pjesmu za film o James Bondu - "Die Another Day", te je imala i manju ulogu u filmu. Pjesma je dospjela na osmo mjesto Billboard Hot 100, te je bila nominirana i za Zlatni Globus za "najbolju pjesmu" i za Zlatnu malinu za "najgoru pjesmu".
Madonna je surađivala s fotografom Stevenom Kleinom za izložbu zvanu X-STaTIC Pro=CeSS. Uključivala je fotografije slikane za W Magazine i sedam video snimki. Izložba je bila prikazivana u jednoj galeriji New Yorka i to od ožujka pa do svibnja 2003., a nakon toga je putovala svijetom. Madonna izdaje svoj deveti studijski album American Life. Kao glavna tema se proteže američko društvo, novac, slava. Album je dobio različite kritike. Iako je album dospio na prvo mjesto Billboard 200 ljestvice, najavni singl je dospio na 37. mjesto Hot 100 ljestvice. Prvotni glazbeni video je odmah po izdanju povučen jer je sadržavao scene nasilja i rata, što bi se pokazalo nepatriotskim s obzirom da su Sjedinjene Države u to vrijeme ratovale u Iraku. Ostali singlovi nisu ušli na Hot 100 ljestvicu. Album je prodan u 4 milijuna primjeraka, što je njezin najslabije prodavan album. Kasnije te iste godine je Madonna pjesmu "Hollywood" izvela na dodjeli MTV-jevih nagrada s Britney Spears, Christinom Aguilerom i Missy Elliott. Madonna je za vrijeme nastupa poljubila Spears i Aguileru, pa je to izazvalo veliko zanimanje medija. Madonna je i bila gost na Spearsinom singlu "Me Against the Music". Na kraju godine izdaje remix EP Remixed & Revisited s rock obradom pjesma s American Life albuma i pjesmom "Your Honesty" koja je izvorno bila napisana za Bedtime Stories. Madonna potpisuje ugovor s 'Callaway Artist & Entertainment' o izdanju pet knjiga, te da će prva imati naslov The English Roses. Priča je to o četiti engleske učenice i njihovoj međusobnoj zavisti i ljubomori. Knjiga je dospjela na vrh The New York Times Best Seller liste.
Sljedeće su godine Madonna i Maverick tužili Warner Music Group i bivšu nadređenu kompaniju Tima Warnera, te su tvrdili da su loše gospodarenje izvorima i knjigovodstvo stajali kompaniju milijune dolara. Zauzvrat je Warner podigao kontra tužbu u kojoj su tvrdili da je Maverick izgubio deset milijuna dolara. Parnica je riješena kada su Maverickove dionice, koje su do tada bile u vlasništvu Madonne i Ronniea Dasheva, prodane Warneru. Iako je sada Maverick bio u potpunom vlasništvu Warner Music, Madonna je i dalje imala zaseban ugovor s Warnerom. Sredinom 2004. kreće na Re-Invention World Tour i obilazi SAD, Kanadu i Europu. Sa zaradom od 125 milijuna $, turneja je postala najunosnijom turnejom 2004. godine. Napravila je i dokumentarni film o turneji nazvan I'm Going to Tell You a Secret. Časopis Rolling Stone na svom popisu 100 najvećih umjetnika svih vremena, stavlja Madonnu na 36. mjesto. U siječnju 2005., Madonna izvodi pjesmu "Imagine", obradu velikog hita John Lennona, žrtvama cunamija 2004. Nastupa i na dobrotvornom kocertu Live 8 u Londonu. U studenome 2005. izdaje deseti studijski album Confessions on a Dance Floor, koji je debitirao na prvim mjestima ljestvica na svim većim tržištima. Keith Caulfield iz časopisa Billboard komentirao je da je album "povratak forme Kraljice Popa". Album osvaja nagradu Grammy za "najbolji dance/elektronski album". Prvi singl s albuma, "Hung Up", je dospio na prvo mjesto ljestvica u rekordnih 46 zemalja što mu je osiguralo mjesto u Guinnessovoj knjizi rekorda. "Sorry", drugi singl s albuma, postaje Madonnin dvanaesti broj jedan u UK-u.
Sredinom 2006., modna kuća H&M je potpisala ugovor s Madonnom da im ona bude model u cijelom svijetu. Zatim izlazi cijela linija odjeće nazvana M by Madonna. U svibnju 2006. započinje Confessions Tour. Turneju je vidjelo 1,2 milijuna fanova, a zaradila je 195 milijuna $ i postala najunosnija turneja jednog solo izvođača u povijesti. Turneja je ostala zapamćena po vjerskim simbolima i po nastupu za pjesmu "Live to Tell" u kojem se pojavljuje razapeta na križu, te po snažnim prosvjedima svih vjeroispovjesti, posebno Ruske Pravoslavne Crkve i židovske zajednice u Rusiji. Dok je bila na turneji, putovala u je u Malavi zbog pomoći te je osnovala sirotište u sklopu inicijative Raising Malawi. 10. listopada 2006. je predala zahtjev o posvajanju za dječaka David Banda Mwale iz sirotišta. Preimenovan je u David Banda Mwale Ciccone Ritchie. Posvajanje je izazvalao veliku reakciju jer zakon u Malaviju nalaže boravak budućeg roditelja godinu dana u Malaviju prije nego ga posvoji. Madonna je gostovala u The Oprah Winfrey Show i rekla kako u toj zemlji nema dobro napisanog zakona i da je dječak bolovao od upale pluća nakon što je prebolio malariju i tuberkulozu. U obranu Madonne je istupio i još jedan veliki humanitarac, Bono rekavši da bi trebali pljeskati Madonni na pomoći tom djetetu. Biološki otac dječaka navodno nije razumio taj cijeli slučaj posvajanja pa su tu nastali problemi oko završavanja cijelog slučaja. Na kraju se slučaj završio 28. svibnja 2008.
U svibnju 2007. Madonna izdaje novu pjesmu "Hey You" koju je napisala za humanitarne koncerte Live Earth, a ona je nastupila u Londonu. Pjesma je bila dostupna samo u digitalnom obliku. Najavila je odlazak iz Warner Bros. Recordsa i predstavila novi ugovor vrijedan 120 milijuna $ dolara s Live Nationom na 10 godina. Iste godine Rock and Roll Hall of Fame objavljuje Madonnino primanje u taj muzej. Ceremonija ulaska se zbila 10. ožujka 2008. Snima i objavljuje svoj dokumentarni film I Am Because We Are o problemima u afričkoj državi Malavi. Po prvi put je preuzela i redateljsku palicu za svoj film Filth and Wisdom. Film je primio razne kritike.Madonna izdaje svoj jedanaesti studijski album Hard Candy u travnju 2008. Album je debitirao na 1. mjestu u 37 država (uključujući Sjedinjene Države i Ujedinjeno Kraljevstvo) što je još jedan svjetski rekord. Album je dobio pozitivne kritike iako su neki zamjerali usmjeravanje na urbano tržište. Najavni singl "4 Minutes" je postao planetarno popularni hit. I dok je u velikoj većini zemalja dospio na 1. mjesto ljestvica, na Billboardovoj Hot 100 ljestvici je dospio do 3. pozicije i zaradio dvostruku platinastu certifikaciju (ovo je Madonnin drugi singl nakon "Vogue" kojemu je to uspjelo). Ujedno, to je bio i 37. Madonnin Top 10 na toj ljestvici, najviše u povijesti, preskočivši Elvis Presleya. U Ujedinjenom Kraljevstu je postala ženski izvođač s najviše brojeva 1, njih 13. Za promociju albuma, Madonna je krenula na Sticky & Sweet Tour. Turneja je zaradila 280 milijuna $ i srušila rekord njene prošle turneje koja do tada držala naslov najunosnije turneje solo izvođača. U siječnju 2009. je najavila nastavak turneje po Europi u gradovima gdje nije bila. Turneja je završena u rujnu 2009. sa sveukupnom zaradom od 408 milijuna $ i osim naslova najunosnije turneje solo izvođača, postala je druga najunosnija turneja u povijesti.Madonnin brat Christopher Ciccone u srpnju 2008. izdaje knjigu Life With My Sister Madonna (Život s mojom sestrom Madonnom). Knjiga je debitirala na 2. mjestu New York Times Best Seller List. Madonna nije autorizirala knjigu, koja je dovela i do velike svađe među njima. Madonna se razvela od Guya Ritchiea u listopadu 2008. Započela je još jedno posvajanje curice iz Malavija koje je bilo odbijeno jer Madonna nije stanovnik Malavija, ali je odluka promjenjana na državnom visokom sudu. 12. lipnja 2009. je sud dodjelio djevojčicu Mercy James Madonni.
U lipnju 2009. Forbes Magazine ju imenuje 3. najutjecajnijom ženom 2009. godine. U rujnu 2009. izdaje treću kompilaciju najvećih hitova Celebration, ujedno i posljednji njezin album pod Warner Brosom. Uz album na kojemu se nalaze 34 stara hita iz cijele karijere, izdaje i dvije nove pjesme "Celebration" i "Revolver". Album je debitirao na prvom mjestu britanske ljestvice i time izjednačio Madonnin rezultat od 11 broj 1 albuma s Elvis Presleyom.  Na dodjeli MTV-jevih nagrada 13. rujna 2009. je održala govor u spomen na Michael Jacksona.
Madonna izvodi "Like a Prayer" 22. siječnja 2010. na humanitarnom koncertu Hope for Haiti Now za žrtve potresa na Haitiju. U travnju objavljuje treći live album, Sticky & Sweet Tour. To je Madonnino prvo izdanje pod novim ugovorom s Live Nationom, ali je distribuirano pod starom diskografskom kućom, Warner Bros. Recordsom. Madonna je dodijelila prava američkoj TV seriji Glee da naprave epizodu s njezinom glazbom. Nakon što je pogledala epizodu koja je nazvana "The Power of Madonna", izjavila je kako je epizoda "briljantna". Epizoda je primila i pozitivne komentare kritičara. Ken Tucker iz Entertainment Weekly ju je nazvao "najboljim televizijskim satom u cijeloj godini", te da je to uistinu "veliki kompliment Madonni". Objavljen je i EP sa glazbom iz epizode s osam obrađenih Madonninih pjesama, te je debitirao na prvom mjestu Billboard 200.Madonna je pokrenula i modni brend Material Girl s odjećom, zajedno sa svojom kćerkom Lourdes. Inspiraciju je pronašla u vlastitom punk stilu iz 80-ih, a brend je dospio pod Macy's. Također je otvorila i niz fitness centara po svijetu koji su nazvani Hard Candy Fitness. Teretane su nastale u partnerstvu između Madonne, njezinog menadžera Guy Osearya i Marka Mastrova, osnivača '24 Hour Fitness' najvećeg svjetskog lanca teretana. Prva od teretana je otvorena u Mexico Cityu u studenome 2010., jer je Madonna vjerovala da je to "veliki test tržišta prije nego se teretane prošire po svijetu". U studenome 2011., Madonna i MG Icon su najavili osnivanje drugog modnog brenda nazvanog Truth or Dare by Madonna koji uključuje obuću, donje rublje i modne dodatke. I ovaj brend je u partnerstu s Macy's. Madonna je režirala svoj drugi film, W.E., autobiografski film o ljubavnoj aferi između kralja Edwarda VIII. i Wallis Simpson. Film je premijeru doživio na Venecijanskom filmskom festivalu 2011., gdje je dobio raznolike komentare. Kritičari su uglavnom podijelili negativne komentare. Za film je napisala i pjesmu "Masterpiece" koja je dobila Zlatni globus za najbolju pjesmu.
Madonna je u veljači 2012. nastupila na 46. Super Bowlu. Surađivala je s Cirque Du Soleil i Jamie Kingom, a kao gosti na pozornici su se pojavili LMFAO, Nicki Minaj, M.I.A. i Cee Lo Green. To je postalo najgledanije poluvrijeme u povijesti s 114 milijuna gledatelja, čak više i od same utakmice. zatim je otkriveno kako je Madonna potpisala ugovor o tri albuma s Interscope Recordsom, koji će surađivati s Live Nationom. U ožujku 2012. je objavila dvanaesti studijski album MDNA. Obnovila je suradnju s Williamom Orbitom, a radila je i mnoštvo ostalih producenata poput Martina Solveiga, The Demolition Crew, Benny Benassia, Alle Benassia, Indiigo i Michael Maliha. Album je primio uglavnom pozitivne komentare kritičara. Priya Elan iz NME je MDNA nazvala "smješnim ugodnim neredom", navodeći za razloge "psihotične, soul-bearing stvari" kao "jedne od korjenitih stavri koje je ikada učinila." Album je debitirao na prvom mjestu Billboard 200 i mnogim ostalim zemljama svijeta. Tako je Madonna pretekla Elvisa Presleya po broju 1 albuma u Ujedinjenom Kraljevstvu. Najavni singl, "Give Me All Your Luvin'", koji ugošćuje Nicki Minaj i M.I.A., je dodatno učvrstio Madonnin rekord umjetnika s najviše Top 10 singlova na Billboard Hot 100.Promocija albuma je nastavljena s MDNA Tour koja je započela u svibnju 2012. u Tel Avivu. Madonna je izjavila kako je to bio "koncert za mir". Oko šest stotina karata je ponudila različitim izraelskim i palestinskim grupama, ali su je odbili Anarchists Against the Wall i Sheikh Jarrah Solidarity. Jedan aktivist je izjavio: "nitko ne priča o demontiranju privilegiranog režima i kraju okupacije. Svi govore o miru u nekom filozofskom smislu, bez povezanosti sa stvarima koje se događaju na terenu, i ovaj koncert ide u tom smjeru." Ponudu su prihvatili Palestinian-Israeli Peace NGO Forum. Turneja je proglašena naunosnijom turejom 2012. godine prema časopisu Billboard sa zarađenih 305.2 milijuna $ s 88 rasprodanih koncerata. Madonna je bila i kritizirana zbog nastupa na Ultra Music festivalu u Miamiju kada je na pozornici zbog osvrtanja na upotrebu droge. U prosincu 2012. je objavljeno da je Madonnina organizacija Raising Malawi izgradila deset škola za 4,871 djece na različitim lokacijama u Malaviju. Poslije je odbačena ideja o gradnji škola samo za djevojčice. Umjesto toga, škole će pomoći svoj djeci, te je projekt završen u roku od dvanaest mjeseci, šest mjeseci prije roka.
Madonnina glazba je uvijek prolazila provjere i različite ocjene među glazbenim kritičarima. Robert M. Grant, autor Contemporary Strategy Analysis (2005.), komentirao je da "Madonni uspjeh nije donio prirodan talent. Kao vokal, glazbenica, plesačica, tekstopisac ili glumica, Madonnin talent je skroman". Tvrdi da Madonnin uspjeh leži u talentu drugih, te da su joj brojne veze poslužile kao temelj za brojne promjene imidža i stilova zaslužnih za dugačku karijeru. Isto tako, Rolling Stone govori da je Madonna "poseban tekstopisac s darom za privlačenje ljudi i s neizbrisivim tekstovima, i bolji studijski pjevač od njezinih kolegica." Nazivali su je savršenim pjevačem za pjesme koje su "lakše od zraka" s obzirom na manjak pjevačkog talenta. Madonna je oduvijek bila samosvjesna o svojim vokalnim sposobnostima, posebice u usporedbi s njezinim vokalnim idolima poput Elle Fitzgerald, Princea i Chaka Khana.
Izdavanjem debitantskog albuma, najavljen je njezin dolazak, ali joj vokalne sposobnosti nisu bile formirane do kraja kao umjetniku. Vokalni stil i tekstovi su bili slični drugim pop pjevačicama kao što su Paula Abdul, Debbie Gibson i Taylor Dayne. Pjesme s albuma Madonna su iznijele nekoliko ključnih trendova koji su nastavili definirati njezin uspjeh, a uključivale su plesne dionice, hvatljive aranžmane i Madonnin vokalni stil. Pjesmama "Lucky Star" i "Borderline" je predstavila novi upbeat dance stil koji će se pokazati posebno privlačan za buduću gay publiku. Svijetli, djevojački vokal u ranim godinama mijenja zrelijim. Madonnin drugi album, Like a Virgin (1984), nagovještava nekoliko novih trendova u kasnijem radu, što uključuje klasična djela (uvod picikato sintisajzera u pjesmi "Angel"), potencijalne negativne komentare različitih društvenih grupa ("Dress You Up" je stavljena na popis neprikladnih pjesama prema američkoj organizaciji Parents Music Resource Center) i retro stilove ("Shoo-Bee-Doo", Madonnino sjećanje na staru diskografsku kuću Motown). Najbolji primjer promjene iz ranog stila u novi je pjesma "Material Girl". Započinje tako što Madonna koristi glas male curice, ali za vrijeme refrena koristi puniji i bogatiji glas. Zatim slijedi puno zreliji True Blue (1986.). "Papa Don’t Preach" je bila ključna prekretnica u njezinoj glazbenoj karijeri. Klasični uvod, brzi ritam i ozbiljnost glasa su bili besprimjerni u tadašnjem Madonninom opusu.
S novim albumom, Like a Prayer, Madonna započinje novu fazu. Izdaje potpuno iskreni album koji je odražavao njezine misli o propalom braku sa Seanom Pennom i njezinoj samoći. Madonna je komentirala kako je album vrlo emotivan i da je morala tražiti po svojoj duši kako bi pronašla prave osjećaje. Album je uključivao različite žanrove poput dancea, R&B-a, gospela. Njezina veza s Pennom i roditeljima su se odrazili na težinu tekstova. Madonna je nastavila stvarati balade i brze pjesme za albume Erotica (1992.) i Bedtime Stories (1994.). Željela je ostati suvremena koristeći neke druge pjesme, rap glazbu, bubnjeve i hip hop. Glas joj se podigao na višu razinu, što se najbolje vidjelo u pjesmama "Rain" i "Take a Bow". Za vrijeme snimanja filma Evita, pohađala je satove pjevanja koji su joj još povećali vokalni doseg. Tada je Madonna izjavila: "Pohađala sam sate pjevanja i shvatila sam da koristim samo pola svog glasa". Prije sam misila da imam ograničeni doseg. Nastavljajući svoju glazbenu evoluciju s albumom Ray of Light, pjesma "Frozen" je prikazala potpuno formiran snažan glas i nagovjetaj klasične glazbe. Vokal joj je bio suzdržan i pjesme s albuma je pjevala bez vibrata. Međutim, udah zraka za vrijeme pjevanja je postao više izražen. S novim milenijem, dolazi album Music. Od toga albuma, Madonna je pjevala normalnim glasom u srednjem rasponu, te ponekad pjevala više u refrenima. Fouz-Hernández je komentirao: "Kroz cijelu svoju karijeru, Madonnina manipulacija njezinim glasom nam dokazuje da, odbijajući biti definirana na jedan način, nam to otvara vrata  za nove načine glazbene analize".
Podrobniji članci o temama: Diskografija albuma Madonne, Diskografija singlova Madonne, i Videografija Madonne

Maison Carrée (što na francuskom znači „Kvadratna kuća“) u Nîmesu (rimski Nemausus) jedan je od najbolje sačuvanih hramova Rimskog Carstva, te vjerojatno najbolje sačuvani hram Augustova doba.
Po arhitektonskoj konstrukciji, riječ je o korintskom heksastilnom pseudoperipteru na visokom podiju (2,85 m), koji je izgrađen po uzoru na nekoliko godina ranija zdanja podignuta u samom Rimu.
Osobito velika sličnost postoji između korintskih kapitela ovoga hrama i korintskih kapitela Hrama Marsa Ultora na Augustovu forumu u Rimu, te između vegetabilnih ornamenata vijenca, friza i kazetiranog stropa ovoga hrama i vegetabilnih ornamenata glasovite rimske Ara Pacis.
Hramu na visokom podiju pristupa se širokim stubištem. Dužina hrama približno je duplo veća od njegove širine  (26,42 x 13,54 m). 
Heksastilni pronaos dubok je tri traveja i ukrašen prekrasnim kamenim kasetiranim stropom. 
Pravokutna cela koja zauzima cijelu širinu podija uzdužno je položena, te u nju svjetlost ulazi samo kroz vrata.
Korintski stupovi hrama vrlo su profinjene izrade, te akantusovo (primogovo) lišće njihovih kapitela nije onako oštro kao što je to slučaj kod njihovih grčkih preteča.
Vijenac hrama prividno se oslanja na ukrasne modiljone, male konzole koje su imale isključivo ukrasnu funkciju, a prvi puta se javljaju na Regiji na Rimskom forumu, restauriranoj 36. g. pr. Kr., te predstavljaju jednu od prvih tendencija k razvoju rimskoga baroka, čije odlike uočavamo i na frizu.
Vrh i rubove zabata hrama, kao i ogradu stubišta, izvorno su vjerojatno ukrašavale skulpture (akroteriji), što je u to vrijeme bio čest običaj.
Trg na kojem se hram nalazi izvorno je bio s tri strane okružen trjemovima sa stupovima. Ti trijemovi su bili blago uzdignuti nad popločanjem trga, dok četvrta strana trga, ona uz koju se nalazio hram, nije imala trijem, te je bila plitke polukružne osnove. Ovakav scenično komponiran forum bio je sretno rješenje koje će, ovisno o okolnostima i ukusu, u različitim inačicama biti slijeđeno i u drugim gradovima Rimskog Carstva.
Svojim dominantnim položajem u osi trga, te uzastopnim nizanjem stuba, pronaosa i cele, hram Maison Carrée je u cijelosti orijentiran prema trgu, što je odlika rimskih hramova od samoga početka. 
Takav koncept, tzv. temenos, koji odražava ideju „božje vlasti“ koja se širi izvan njegove kuće (hrama), osobito je bio raširen u helenizmu. Rimljani su taj koncept spojili s također grčkim konceptom agore, čime je nastala tipično rimska sinteza - forum, čiji jedan od najranijih tipičnih primjera nalazimo u Pompejima, te ovdje u Nîmesu.
Hram Maison Carrée je izvorno bio podignut u sklopu Augustovog programa obnove vjerskoga života Carstva, umnogome zamrlog tijekom burnih desetljeća građanskih ratova.
Podigao ga je – kako je to otkriveno na osnovi rupa u kamenu entablature za koje su bila pričvršćena brončana slova posvetnoga natpisa – Augustov zet Marko Vipsanije Agripa u čast Rome i Augusta, ali je nedugo nakon njegove smrti 12. g. pr. Kr. dedikacija promijenjena, te je hram posvećen kultu Agripinih dvaju sinova, Gaju Cezaru i Luciju Augustu, koje je August posinio određujući ih time za svoje nasljednike, ali su obojica rano umrla.Na taj način, i ovaj se forum direktno uklopio u shemu foruma u čijem se središtu nalazilo hram koji je umjesto božanstvima rimskog panteona bio posvećen vladajućoj dinastiji, kako je to bio običaj još od Cezarovog i Augustovog vremena.
Agripa je hram podigao u Nîmesu koji je bio kolonija veterana Augustova Egipatskog rata, zadnjeg u nizu građanskih ratova u kojima je nestala Rimska Republika i nastalo Carstvo.
Usprkos posveti dvama preminulim Agripinim sinovima, hram zapravo nije bio posvećen zagrobnom kultu, nego nekovrsnoj državnoj religiji, paradoksalno lišenoj njezine metafizičke strane, kojom je August pokušavao povezati različite krajeve prostranoga Carstva u kompaktnu cjelinu.
Premda oko tri stoljeća stariji, Maison Carrée ima mnogo toga zajedničkog s arhitekturom splitske Dioklecijanove palače. To ponajprije vrijedi za vrlo bogatu dekoraciju oba zdanja koja već u Maison Carrée počinje napuštati Virtruvijevsku jednostavnost i strogost, otvarajući prostor sve većem bujanju ornamenta, koje svoj vrhunac dostiže upravo u dekoraciji sakralnih i profanih sklopova Dioklecijanove palače (Dioklecijanov mauzolej, Peristil, Kibelin hram, Jupiterov hram i dr.).
Maison Carrée je odlično očuvan ponajviše zahvaljujući tome što se u 4. stoljeću prenamijenjen u kršćansku crkvu, pa stoga što je ostao u funkciji, nije podleglo hirovima sudbine i zubu vremena. 
Kasnije je služio i kao gradska vijećnica, arsenal, štala (za vrijeme Francuske revolucije), te kao gradski arhiv. Nakon godine 1823. je pretvoren u muzej.
Arhitektura Maison Carréea izravno je inspirirala izgradnju glasovite klasicističke crkve La Madeleine u Parizu, koja je u vrijeme Francuske revolucije bila prenamijenjena u „Hram Slave“. Maison Carrée je inspirirao i izgradnju Kapitola Države Virginije u Richmondu (projekt Thomasa Jefersona) u SAD, gradske vijećnice u Birminghamu (projekt Josepha Hansoma), a neizravno i čitav niz drugih više ili manje poznatih klasicističkih zdanja.
Keler 1970 – Keler, Hajnc: Rimsko Carstvo, preveo Milutin Garašanin, Novi Sad, 1970., str. 52-55
Milić 1994 – Milić, Bruno: Razvoj grada kroz stoljeća, I, Prapovijest – antika, Zagreb, 1994., str. 240-241
Picard / Stierlin – Picard, Gilbert; Stierlin, Henri: The Roman Empire, Benedikt Taschen Verlagt  GmbH, s. a.
Summerson 1991 – Summerson, John: The Classical Language of Architecture, London, 1991., str. 28
Šeper 1962 – Šeper, Mirko: Hram, Enciklopedija likovnih umjetnosti, sv. 2, Zagreb, 1962., str. 574
Ward-Perkins 1994 - Ward-Perkins, J. B.: Roman Imperial Architecture, London / New Heaven, 1994., str. 227

Sveta Majka Terezija (Agnes Gonxha Bojaxhiu, Skoplje, 26. kolovoza 1910. - Kalkuta, 5. rujna 1997.), katolička svetica i redovnica albanskoga podrijetla te indijskog državljanstva.Osnovala je katoličku redovničku zajednicu Misionarke ljubavi u indijskoj Kalkuti 1950. godine. Preko 45 godina služila je siromašnima, bolesnima, siročadi i umirućima. Misionarke ljubavi od početne male zajednice s vremenom su prerasle u zajednicu koja broji 5000 redovnica u oko 600 misija, škola i skloništa u 120 država svijeta.
Od 1970. godine, međunarodno je prepoznata kao humanitarka i pomoćnica siromašnih i nemoćnih. Dobitnica je Nobelove nagrade za mir 1979., te mnogih drugih međunarodnih nagrada, među kojima se ističu najviše indijsko civilno odličje "Bharat ratna" iz 1980. godine za njen humanitarni rad, počasno državljanstvo SAD-a, Nagrada Albert Schweitzer i druge. Papa Ivan Pavao II. proglasio je Majku Tereziju blaženom 19. listopada 2003. godine, a 4. rujna 2016. papa Franjo ju je u Vatikanu proglasio svetom: učinio je to dan uoči 19. godišnjice njezine smrti, na misi kojoj je na Trgu svetog Petra u Rimu nazočilo oko sto tisuća vjernika.Misionarke ljubavi nastavljaju pomagati siromašnima i potrebnima širom svijeta pa tako djeluju i u Hrvatskoj. Majka Terezija više puta boravila je u Hrvatskoj, prvi put još 1928. godine. Župnik njene župe u rodnom Skoplju bio je hrvatski svećenik Franjo Jambreković, koji je utjecao na nju, a u Indiji je surađivala s hrvatskim svećenikom Antom Gabrićem. Skupština grada Zagreba 19. srpnja 1990. proglasila ju je počasnom građankom grada Zagreba.
Majka Terezija, pravim imenom Agnes Gonxha Bojaxhiu , rođena je u Skoplju u albanskoj katoličkoj obitelji. Njezino srednje ime "Gonxha" potječe od albanske riječi "gonxhe" što znači "pupoljak". Iako je rođena 26. kolovoza, osobno je smatrala 27. kolovoz svojim rođendanom, jer je na taj dan bila krštena. Bila je najmlađe dijete u obitelji Nikollë (1878. - 1919.) i Drane Bojaxhiu (djevojački Bernaj) (1889. - 1972.) Njen otac  potječe iz Skadra, a majka iz Đakovice. Oboje su bili vrlo pobožni. U obitelji je bilo još dvoje djece: Lazar (1907. - 1981.) i Agata (1904. - 1973). Lazar se školovao na Vojnoj akademiji u Grazu, a zbog političkih razloga kasnije je emigrirao u Italiju. Njezin otac radio je kao pomoćnik u ljekarni, a bavio se i politikom, zalagao se za prava Albanaca. Umro je 1919. (nakon što mu je pozlilo nakon obroka), kada je Terezija imala osam godina.
Kada se Agnes rodila Skoplje je bilo dio Osmanskog Carstva. U Balkanskim ratovima 1912. godine zauzima ga srpska vojska te postaje dio Kraljevine Srbije. Od 1918. godine u sastavu je Kraljevine SHS. Išla je u osnovnu školu u kojoj se podučavalo na albanskom jeziku, a zatim je pohađala gimnaziju, gdje se podučavalo na srpskom jeziku. Prvu pričest primila je s pet godina, a uskoro i svetu potvrdu. U ranim godinama bila je oduševljena pričama o životu misionara, a do dvanaeste je godine bila uvjerena da se treba posvetiti vjerskom životu. Župnik njene župe Presvetog Srca Isusova u Skoplju, bio je hrvatski isusovac Franjo Jambreković, s kojim se kasnije i dopisivala iz Indije.
Sa osamnaest godina odlučila je posvetiti život "službi Bogu" i ušla je u irski katolički red specijaliziran za misije u Bengalu u Indiji. Zaredila se u katoličkoj crkvi Blažene Djevice Marije u Letnici na Kosovu. Ta crkva predstavlja duhovno središte Hrvata s Kosova. Do kraja života više nije vidjela majku i sestru. Putovala je iz Skoplja preko Zagreba do Irske, u rujnu 1928.  Otišla je u samostan časnih sestara lorentinki u Rathfarnhamu u Irskoj, kako bi naučila engleski jezik, jer se na njemu podučavalo školsku djecu u Indiji.
U Indiju je stigla 1929. godine i započela novicijat u gradu Darjeelingu, u blizini Himalaje. Svoje prve redovničke zavjete položila je 24. svibnja 1931 godine. U to vrijeme uzima redovničko ime Terezija, po sv. Tereziji iz Lisieuxa (Maloj Tereziji), zaštitnici misionara. Svečane redovničke zavjete položila je 14. svibnja 1937. godine, dok je radila kao nastavnica u školi samostana Loreto, u istočnoj Kalkuti. 
Voljela je raditi u školi i sve više je razmišljala kako pomoći siromašnima u Kalkuti. Grad su pogodili teška glad 1943. godine, te oružani sukob između hinduista i muslimana 1946. godine. Nakon nekoliko godina poučavanja, 1946. godine primila je, kako ga je sama nazvala, "poziv unutar poziva", napustila školu i počela djelovati među siromašnima, bolesnima i umirućima.
Počela je misionarski rad sa siromašnima 1948. godine, zamijenivši svoju redovničku haljinu jednostavnim bijelim pamučnim sarijem ukrašenim plavim obrubom. Dobila je indijsko državljanstvo i nastanila se u predgrađu Kalkute gdje se brinula za ljude u potrebi.   Njezino djelovanje ubrzo su primijetili i indijski dužnosnici, uključujući i predsjednika vlade, koji joj je izrazio zahvalnost. Terezija je zapisala u svoj dnevnik, da joj je prva godina bila ispunjena teškoćama. Nije imala prihoda, prosila je za hranu i potrepštine. Prvih nekoliko mjeseci, suočila se sa samoćom i napasti da se vrati u udobnost samostana.
Dobila je dozvolu iz Vatikana 7. listopada 1950., za osnivanje redovničke zajednice na području biskupije, što je bio početak kasnije redovničke zajednice Misionarki ljubavi. Misija je prema njenim vlastitim riječima bila briga za "gladne, gole, beskućnike, osakaćene, slijepe, gubavce, sve one ljude koji se osjećaju neželjenima, nevoljenima, zanemarenima od društva i koji su postali teret društvu".
Redovnička zajednica počela je rad s 13 redovnica u Kalkuti, a danas ima više od 4 000 redovnica i dobrotvorne centre širom svijeta. Brinu se za izbjeglice, slijepe, oboljele od side, invalide, alkoholičare, siromašne, beskućnike, ali i žrtve poplava, epidemija i gladi. Majka Terezija otvorila je prvi Dom za umiruće 1952. godine u prostoru dobivenom od grada Kalkute. Uz pomoć indijskih dužnosnika napušteni hinduistički hram pretvoren je u  besplatni hospicij za siromašne. Nazvala ga je Dom čista srca (Nirmal Hriday). U tom hospiciju bili su neizlječivi bolesnici kojima je pružena medicinska skrb i prilika da preminu dostojanstveno, a ne napušteni na ulici. Prije smrti prema obredima njihove vjere, muslimanima su se čitali odlomci Kurana, hindusi su dobivali svetu vodu iz Gangesa, a katolici sakrament bolesničkog pomazanja. Uskoro je Majka Terezija otvorila dom "Grad mira" (Shanti Nagar) za one koji pate od gube. Misionarke ljubavi otvorile su niz domova u Kalkuti, u kojima su dijelile lijekove, zavoje i hranu. Godine 1955., otvoren je dječji "Dom Bezgrješnog Srca" (Nirmala Shishu Bhavan), kao utočište za siročad i mlade beskućnike.
Otvarani su domovi i izvan Kalkute, u drugim indijskom gradovima. Prva kuća izvan Indije otvorena je u Venezueli 1965. godine s pet redovnica. Slijedile su kuće u Rimu, Tanzaniji i Austriji 1968. godine, a tijekom 1970-ih i u desecima drugih država u Aziji, Africi, Europi i SAD-u. U Zagrebu Misionarke ljubavi djeluju od 1979. godine. S Majkom Terezijom u Indiji je surađivao i hrvatski misionar Ante Gabrić. 
Njezin humanitarni rad ponekad se suočavao s kritikama. Kritizirana je kvaliteta njege, jer su korištene zastarjele metode liječenja poput hladne kupke i korištenja potkožne igle te nije pružena sva potrebna medicinska pomoć, jer nije bilo dovoljno liječnika.  Ponekad se bolesnici sa zaraznim i prenosivim bolestima nisu odvajali u karantene, jer redovnice koje su brinule za njih, nisu bile svjesne da je to potrebno jer nisu bile dovoljno medicinski obrazovane.
Muški ogranak redovničke zajednice osnovan je 1963. godine, a kontemplativni ogranak redovnica 1976. godine. Pridružili su se i brojni vjernici laici. Na zahtjev brojnih svećenika, Majka Terezija osnovala je 1981. godine Pokret za svećenike "Corpus Christi" (hrv. Tijelo Kristovo), a 1984. godine osnovala je s franjevcem Josipom Langfordom redovničku zajednicu za svećenike (eng. "Missionaries of Charity Fathers"). Do 2007. godine redovnička zajednica imala je oko 450 redovnika i 5000 redovnica, te oko 600 misija, škola i skloništa u 120 država svijeta.
Godine 1982., u jeku opsade Bejruta, Majka Terezija sudjelovala je u spašavanju 37 djece zarobljene u bolnici na prvoj crti bojišta. Dogovoren je privremeni prekid vatre između izraelske vojske i palestinskih gerilaca. U pratnji djelatnika Crvenog križa, putovala je kroz ratnu zonu u razrušenu bolnicu, kako bi pacijenti bili odvedeni na sigurno.  
Nakon političkih promjena u Istočnoj Europi krajem 1980-ih, pokrenula je niz projekata, što prije nije bilo moguće, jer vlasti nisu dopuštale. Imala je čvrsti stav protiv pobačaja i razvoda, zbog čega su je kritizirali. Putovala je u posjet i pomoć gladnima u Etiopiji, žrtvama zračenja u Černobilu te žrtvama potresa u Armeniji. Godine 1991., Majka Terezija došla je u Tiranu i uspostavila novu kuću svoje redovničke zajednice. To je bio susret s njenim sunarodnjacima. 
Do 1996. godine, bila je u 517 radnih misija u više od stotinu država. Više puta posjetila je i Hrvatsku. 
Christopher Hitchens i njemački magazin Stern kritizirali su je, da nije dovoljno koristila donirani novac za smanjenje siromaštva i poboljšanje uvjeta u hospicijima, a da je puno ulagala u misionarski rad i otvaranje novih samostana. Kritizirana je i za prihvaćanje donacije od autokratske i korumpirane obitelji Duvalier s Haitija, te od američkog kontroverznog poslovnog čovjeka Charlesa Keatinga, kojem su sudili zbog prijevare i korupcije.
Doživjela je srčani udar u Rimu 1983. godine, dok je bila u posjetu papi Ivanu Pavlu II. Drugi srčani udar imala je 1989. godine, kada joj je ugrađena srčana premosnica.
Godine 1991., nakon upale pluća, dok je bila u Meksiku, doživjela je dodatne srčane tegobe. Ponudila je ostavku na svoju poziciju na čelu Misionarki ljubavi, no redovnice su tajnim glasovanjem odlučile da ostane. Majka Tereza je prihvatila njihovu odluku.
U travnju 1996. godine pala je i slomila ključnu kost. U kolovozu 1996. bolovala je od malarije i ponovno imala srčane tegobe. Operirala je srce, ali bilo je jasno da je njeno zdravlje narušeno. Liječila se u SAD-u. Odstupila je s čelnog mjesta Misionarki ljubavi 13. ožujka 1997. godine.
Umrla je u Kalkuti, 5. rujna 1997. godine. Pokopana je uz indijske državne počasti, kao znak zahvalnosti za njenu pomoć siromašnima svih religija u Indiji.
Analizirajući njezina djela i dostignuća, papa Ivan Pavao II. pitao je: "Gdje je Majka Terezija pronašla snagu i upornost, da se osobno potpuno preda na službu drugima? Snagu je pronalazila u molitvi i kontemplaciji Isusu Kristu, njegovom Svetom Licu i Presvetom Srcu."Njezin postulator (službena osoba koja vodi postupak beatifikacije i kanonizacije) Brian Kolodiejchuk izjavio je, da je Majka Terezija proživljavala duhovne dvojbe i borbe oko vjerskih uvjerenja velik dio svoga života. Zabilježeno je da su i mnogi drugi katolički duhovni velikani proživljavali slične duhovne kušnje poput njene imenjakinje sv. Terezije iz Lisieuxa ili sv. Faustine Kowalske i drugih. Katolički mistik sv. Ivan od Križa, skovao je izraz "tamna noć duše" za to razdoblje u duhovnom rastu i razvoju. 
U svojoj prvoj enciklici "Deus caritas est", papa Benedikt XVI. spomenuo je Majku Tereziju tri puta, a koristio je i njen život kako bi objasnio jednu od glavnih točaka enciklike. "U primjeru blažene Terezije iz Kalkute imamo jasnu ilustraciju činjenice, da vrijeme posvećeno Bogu u molitvi ne samo, da ne umanjuje snagu i služenje iz ljubavi našim bližnjima, nego je u stvari neiscrpan izvor toga."Iako ne postoji izravna veza između Majke Terezije i franjevačkog reda, jako je cijenila i poštivala sv. Franju Asiškog. U njenom životu mogu se naći utjecaji franjevaca i poveznice sa životom sv. Franje. Znala je napamet neke njegove molitve, a jednu od njih izgovorila je i prilikom govora povodom dobivanja Nobelove nagrade za mir 1979. godine. Redovnice njenog reda svaki dan mole tu molitvu sv. Franje, koji je promicao siromaštvo, čistoću, poslušnost i pokornost Kristu. On je također svoje vrijeme posvetio služenju siromasima, osobito gubavcima u području gdje je živio.
Njezina je smrt primljena s tugom u svjetovnim i vjerskim krugovima. Nawaz Sharif, tadašnji predsjednik vlade Pakistana, rekao je tom prilikom da je bila jedna od rijetkih i jedinstvenih osoba koje žive za više ciljeve te da je njezino zauzimanje za siromašne i bolesne jedan od najljepših primjera služenja društvu.Za života i nakon njezine smrti, Majka Terezija bila je, prema anketama Gallupa vrlo cijenjena u SAD-u, a 1999. godine bila je rangirana kao "najcjenjenija osoba 20. stoljeća" prema anketi provedenoj u SAD-u).U spomen na Majku Tereziju otvoreno je nekoliko muzeja. Također je nekoliko crkvi i župa nazvano po njoj, poput crkve bl. Majke Terezije u Koprivnici posvećene 22. veljače 2009. godine.  Po Majci Tereziji imenovane su ceste, a Indijske željeznice uvode novi vlak "Majka Express", nazvan po Majci Tereziji, koji počinje voziti 26. kolovoza 2010. u povodu 100. obljetnice njezina rođenja.
Majka Terezija dobila je nagradu indijske vlade "Padma Shri" 1962., što je bila prva njena nagrada u Indiji. Dobivala je nagrade i u sljedećim desetljećima, uključujući Nagradu "Jawaharlal Nehru" za međunarodno razumijevanje 1972., a 1980. godine dobila je najviše indijsko civilno priznanje "Bharat ratna". 
Njenu službenu biografiju napisao je indijski državni službenik Navin Chawla 1992. godine.Bilo je i kritičara njenog rada u Indiji. Aroup Chatterjee, koji je rođen i odrastao u Kalkuti, ali je živio u Londonu, kritizirao je Majku Tereziju da promiče negativnu sliku o Kalkuti. Bilo je i kritika na njen pokop uz indijske državne počasti.
Godine 1962., Majka Tereza dobila je nagradu "Ramon Magsaysay" za mir, međunarodno razumijevanje i za rad u Južnoj i Istočnoj Aziji. Ta nagrada često se naziva i "azijskom Nobelovom nagradom".Do ranih 1970.-tih, Majka Terezija postala je međunarodno poznata. Njezina popularnost u to vrijeme u velikoj se mjeri pripisuje dokumentarnom filmu Nešto lijepo za Boga iz 1969., koji je snimio Malcolm Muggeridge.
Papa Pavao VI. dodijelio joj je nagradu za mir 1971., nazvanu po papi Ivanu XXIII., pohvalivši njen rad sa siromašnima, kršćansku ljubav i nastojanja za mir. Kasnije je dobila crkvenu nagradu "Pacem in Terris" 1976.  Dana, 19. listopada 2003., papa Ivan Pavao II. proglasio ju je blaženom. To se dogodilo dosta brže, nego što je slučaj kod drugih beatifikacija.
Majka Tereza dobila je nagrade brojnih vlada i civilnih udruga. Imenovana je počasnom članicom "Reda Australije" 1982. godine, "za služenje zajednici u Australiji i humanost u cjelini". 
Dobila je nagrade Ujedinjenog Kraljevstva i Sjedinjenih Američkih Država, a također i počasno državljanstvo Sjedinjenih Američkih Država.
Dobila je i  albansku nagradu "Zlatni ponos nacije" 1994., te haićansku državnu nagradu. Njezino prihvaćanje te dvije nagrade, naišlo je na kritike, jer su albanska i haićanska vlast u to vrijeme bile na lošem glasu.
Sveučilišta sa Zapada i iz Indije dodijelili su joj počasne doktorate.  Među ostalim nagradama dobila je i civilnu nagradu "Balzan" za promoviranje humanosti, mira i bratstva među narodima 1978., i Međunarodnu nagradu Albert Schweitzer 1975. godine.Godine 1979., Majka Terezija dobila je Nobelovu nagradu za mir, "za rad koji poduzima u borbi za prevladavanje siromaštva i patnje, što također predstavlja prijetnju miru." Odbila je sudjelovati na svečanom banketu za laureate i zamolila je, da se nagrada od 192 000 dolara preda siromasima u Indiji,  dodajući da zemaljske nagrade imaju važnost samo zbog toga što pomažu njezinom nastojanju za pomoć potrebitima u svijetu. 
Kada je Majka Terezija dobila nagradu, bila je upitana: "Što možemo učiniti za promicanje mira u svijetu?" Ona jeodgovorila: "Idite kući i volite svoju obitelj." U govoru povodom dobivanja nagrade među ostalim je rekla: "Zahvalna sam i sretna što ovu nagradu mogu primiti u ime gladnih, golih, onih bez domovine, bogalja, slijepih i bolesnih od gube. U ime svih onih koji se osjećaju nepoželjnima, nevoljenima, nezbrinutima, u ime onih koji su isključeni iz našeg društva. Ja nagradu primam u njihovo ime i sigurna sam da će ova nagrada donijeti novu ljubav između siromašnih i bogatih. Na ovome je inzistirao i Isus i zbog toga je i došao na ovaj svijet, da bi siromašnima donio ovu radosnu vijest".  Također je istaknula, svoj glas protiv pobačaja: "U novinama čitamo ovo ili ono, ali nitko ne govori o milijunima malih koji su prihvaćeni s jednakom ljubavlju kao vi i ja, s Božjom ljubavlju. A mi ništa ne kažemo, ostajemo nijemi. Za mene su nacije koje su legalizirale pobačaj najsiromašnije zemlje. Oni se plaše malih, oni se plaše nerođenih. I dijete mora umrijeti jer ga oni više ne žele - ne žele više ni jedno djete - i dijete mora umrijeti."
Život Majke Terezije tema je dokumentarnog filma "Nešto lijepo za Boga" iz 1969. godine, redatelja  Malcolma Muggeridgea. Na temelju filma, isti autor objavio je i knjigu.
Kevin Connor redatelj je filma o životu Majke Terezije U ime Božjih siromaha iz 1997. Glavnu ulogu glumi Geraldine Chaplin, kćer Charlie Chaplina. Film je osvojio nagradu na Art film festivalu 1998. godine.
O životu Majke Terezije napravljena je i talijanska televizijska serija Majka Terezija iz 2003. godine. Glavnu ulogu glumi Olivia Hussey. Miniserija je kasnije prerađena u televizijski film Majka Terezija iz Kalkute, koji je dobio američku nagradu CAMIE 2007. godine.
Dokumentarni film redateljice i scenaristice Ljiljane Bunjevac Filipović Prateći Majku Tereziju (2014.) bavi se temom što se dogodilo u Indiji nakon smrti ove Majke Terezije, a tragom fotografija hrvatskog fotografa Zvonimira Atletića, jednog od rijetkih fotografa koji je imao prigodu surađivati s Majkom Terezom.O Majci Tereziji napisano je mnoštvo životopisa na velikom broju jezika.
Nakon smrti Majke Terezije 1997. godine, Sveta Stolica započela je proces beatifikacije, korak prema mogućoj kanonizaciji. Ovaj proces zahtijeva dokumentaciju o životu i radu Majke Terezije te dokumentaciju o čudu po zagovoru Majke Terezije. 
Sveta Stolica je kao čudo prepoznala iscjeljenje tumora u abdomenu Indijke Monice Besre 2002., nakon što je kraj sebe imala medaljon sa slikom Majke Terezije. Besra je izjavila da je snop svjetlosti došao sa slike nakon čega je ozdravila od tumora. Bilo je kritičara koji su tvrdili da je moguće da je ozdravila i zbog lijekova koje je uzimala, no komisija Svete Stolice potvrdila je čudo kao autentično.
Papa Ivan Pavao II. proglasio je Majku Tereziju blaženom 19. listopada 2003. godine. Postupak za proglašenja svetom je zaključen, te je proglašena svetom u nedjelju 4. rujna 2016. godine u Rimu od strane pape Franje, dan uoči njezina spomendana, odnosno godišnjice smrti.
Terezija, bl., Hrvatska enciklopedija, www.enciklopedija.hrDodatna literaturaLush Gjergji, Majka ljubavi, Kršćanska sadašnjost, Zagreb, 2007. ISBN 9789531103015
Luka Depolo (priredio), Bog te ljubi!: tako je govorila Majka Terezija, Glas Koncila, Zagreb, 1997. ISBN 9536258404
Brian Kolodiejchuk (priredio), Majka Terezija, Dođi, budi moje svjetlo: privatna pisma "Svetice iz Calcutte", Verbum, Split, 2012. ISBN 9789532351590
Jose Luis Gonzales-Balado (priredio), Srce puno ljubavi / Majka Terezija, Kršćanska sadašnjost, Zagreb, 2001. ISBN 9531512728
Brian Kolodiejchuk, Majka Terezija iz Kalkute - uzor za naše vrijeme, Obnovljeni život, Vol.58 No.3, rujan 2003., Hrčak, hrcak.srce.hr
Tanja Popec, Kristovo svjetlo na zemlji, Veritas, 7-8 (540), srpanj-kolovoz 2010.
Mother Teresa of Calcutta Center, službene stranice posvećene Majci Tereziji (engl.)
Nobelprize.org - Mother Teresa, podaci o Majci Tereziji na stranicama Nobelove zaklade (engl.)
Utažiti Božju žeđ za ljubavlju, intervju sa Leom Maasburgom, Glas koncila, br. 49 2012.
Memorial House of Mother Teresa, memorijalna kuća Majke Terezije u Skoplju (engl.)
Majorizacija Hrvata u Bosni i Hercegovini ili hrvatsko pitanje je pojam koji označava neravnopravan položaj Hrvata u BiH u odnosu na druga dva konstitutivna naroda (Bošnjake i Srbe) i dodatno sustavno smanjivanje prava Hrvata u toj državi. Ključni aspekt hrvatskog pitanja u Bosni i Hercegovini jest nedostatak hrvatskih političkih institucija i sustav koji omogućuje da Hrvate u vlasti predstavljaju osobe koje nemaju potporu hrvatskoga biračkog tijela, već su izabrane po volji političkih elita druga dva naroda. To je najčešće omogućeno raznim nametnutim pravnim i izbornim odredbama. Stalna nastojanja uvođenja građanskog ustroja umjesto poštivanja konstitutivnosti naroda u većinski bošnjačko-hrvatskom entitetu (FBiH) vode daljnjoj neravnopravnosti malobrojnijih Hrvata.Tzv. hrvatsko pitanje i neravnopravnost Hrvata se prvenstveno očituje kroz izborni zakon koji omogućuje preglasavanje Hrvata, primjerice pri izboru hrvatskog člana Predsjedništva BiH (slučaj Komšić) ili u izboru zastupnika u gornji dom entitetskog parlamenta, kroz pravila koja Hrvatima ne jamče zaštitu svoje ravnopravnosti ni poštivanje njihove izborne volje, blokiranje uspostave javnog RTV servisa na hrvatskom jeziku te dugogodišnju političku paralizu Mostara. Bosanskohercegovački Hrvati izražavaju i zabrinutost oko statusa hrvatskog jezika (koji je nominalno službeni), pokušaja ukidanja posebnog hrvatskog obrazovnog sustava te neravnomjerne financijske i gospodarske skrbi FBiH za većinski hrvatska područja. 
Raskorak između ustavnog načela ravnopravnosti svih naroda na cijelom području države te stvarne kontrole/nadmoći većinskog naroda na području na kojem čini većinu navodi bh. Hrvate na traženje rješenja u federalizaciji BiH, odnosno, teritorijalizaciji svoje konstitutivnosti i autonomije uspostavom hrvatske federalne jedinice. Pokušaji rješenja hrvatskog pitanja dogovorom tri naroda unutar BiH dosad nisu urodili plodom te su Hrvati BiH u veljači 2015. zatražili i održavanje međunarodne konferencije na kojoj bi se dogovorio preustroj zemlje u simetričnu federalnu državu.
Za vrijeme austro-ugarske uprave postojala je zajamčena zastupljenost pripadnika triju vjerskih zajednica u saboru BiH (1910.-1914.). U Drugom svjetskom ratu deklaracijom ZAVNOBiH-a (vrhovnog tijela antifašističkog pokreta u BiH), na prvom zasjedanju u Mrkonjić Gradu 25. studenog 1943. Kao sastavna republika socijalističke Jugoslavije utemeljena je Bosna i Hercegovina koja "nije ni srpska, ni hrvatska ni muslimanska, nego i srpska i muslimanska i hrvatska" te kao "zbratimljena zajednica u kojoj će biti osigurana puna ravnopravnost svih Srba, Muslimana i Hrvata". Tijekom Rata u BiH (1992.-1995.) tri naroda Bosne i Hercegovine, Srbi, Hrvati i Bošnjaci, pokušali su osigurati svoju prevlast na područjima BiH u kojima su činili većinu ili značajnu manjinu. Dok su Srbi organizirali Republiku Srpsku, Hrvati su osnovali Hrvatsku Zajednicu Herceg-Bosnu. Mirovni planovi (en) međunarodne zajednice za uređenje BiH predviđali su uspostavu teritorijalne autonomije - federalnih jedinica koje bi bile pod kontrolom pojedinog naroda. Na kraju rata, u listopadu 1995., bh. Hrvati su politički i vojno kontrolirali 25% (12.937 km2) teritorija. Potpisivanjem Daytonskog sporazuma i definitivnom nesimetričnom podjelom države na dva entiteta (većinski srpski i većinski bošnjački), Hrvati su ostali u neravnopravnom položaju, bez entiteta u kojem čine većinu. Bosanskohercegovački Hrvati su kao najmalobrojniji narod u BiH osobito ranjivi zbog činjenice da su u manjini u oba entiteta: RS u kojem su većina Srbi i FBiH u kojem su većina Bošnjaci. U RS Hrvati čine 2,5% stanovništva, a u FBiH 22%.
Aneks (prilog, dodatak) 4 Daytonskog sporazuma je Ustav Bosne i Hercegovine. Članak V Ustava BiH glasi:
"Predsjedništvo Bosne i Hercegovine sastoji se od tri člana: jednog Bošnjaka i jednog Hrvata, koji je svaki izabran izravno s teritorija Federacije, i jednog Srbina, izravno izabrana sa teritorija Republike Srpske."Najveći problem tog članka je u nedorečenosti i nedovršenosti, tj. u nerazumijevanju njegovog jezika. Piše da se u predsjedništvo biraju predstavnici Hrvata, Srba i Bošnjaka, ali ne piše tko ih bira. Amerikancima tijekom mirovnih pregovora u Daytonu je bilo samorazumljivo da svatko bira svojega, ali mnogima u BiH očito nije. U državi skrpljenoj na temelju krhkog kompromisa predstavnika tri zaraćena naroda, tzv. građanske stranke (u sadašnjosti: Socijaldemokratska partija Bosne i Hercegovine, skr. SDP BiH, Demokratska fronta, Naša stranka) podržavaju unitaristički, građanski koncept koji negira te identitete, a u praksi se poklapa s nacionalističkom taktikom najbrojnijeg od tri naroda. "Građanske" stranke su od prvih poratnih izbora kandidirale svoje kandidate za hrvatskog člana Predsjedništva.Na prvim poslijeratnim izborima održanim 1996. kandidat Hrvatske demokratske zajednice Bosne i Hercegovine (HDZ BiH) Krešimir Zubak je pobijedio s 330.477 glasova (88,70%) ispred Ive Komšića (37.684, 10,11%), kandidata Združene liste Bosne i Hercegovine, koju su činile Unija bosanskohercegovačkih socijaldemokrata (UBSD, nasljednica Markovićevog Saveza reformskih snaga Jugoslavije), SDP BiH (nasljednica Saveza komunista Bosne i Hercegovine), Hrvatska seljačka stranka Bosne i Hercegovine (HSS BiH, osnovana u Sarajevu 1993. kao protuteža HDZ-u), Muslimanska bošnjačka organizacija (MBO, čelnici: Adil Zulfikarpašić i Muhamed Filipović, istaknuti bošnjački intelektualci, uz Aliju Izetbegovića jedni od osnivača Stranke demokratske akcije) i Republikanska stranka (Republikanci, čelnik Stjepan Kljuić, član ratnog Predsjedništva RBiH).Na sljedećim izborima, 1998. opet je pobijedio kandidat HDZ-a Ante Jelavić s 189.438 glasova (52,91%) ispred kandidata SDP-a Gradimira Gojera (113.961, 31,83%) i Krešimira Zubaka (40.880, 11,42%), iz Nove hrvatske inicijative (NHI). NHI su osnovali pojedini članovi HDZ-a iz srednje Bosne i Posavine, nezadovoljni ishodom V. općeg sabora HDZ-a iz svibnja 1998. i izborom Ante Jelavića za predsjednika stranke. Imali su podršku međunarodne zajednice. Visoki predstavnici međunarodne zajednice u BiH intervenirali su i smjenjivali izravno izabrane hrvatske članove Predsjedništva države. Visoki predstavnik Wolfgang Petritsch u ožujku 2001. smijenio je hrvatskog člana Predsjedništva Antu Jelavića zbog pokušaja uspostave hrvatske federalne jedinice te je imenovao Jozu Križanovića (SDP BiH) na njegovo mjesto.Na predsjedničkim izborima 2002., pobijedio je Dragan Čović (HDZ BiH) s 114.606 (61,5%) ispred Mladena Ivankovića Lijanovića (32.411, 17,4%) kandidata Ekonomskog bloka, koji su činile Hrvatska demokratska unija i  Narodna stranka Radom za boljitak i Mije Anića (16.345, 8,7%) iz NHI-ja. Stranku Radom za boljitak su osnovali braća Lijanovići (vlasnici istoimene mesne industrije) uz podršku Američkog veleposlanstva u Sarajevu. Paddy Ashdown u ožujku 2005. smijenio je Dragana Čovića s mjesta hrvatskog člana Predsjedništva nakon iznošenja optužbi, ne čekajući pravomoćnu presudu. Čović je kasnije oslobođen svih optužbi.
Dva člana Predsjedništva BiH - bošnjački i hrvatski - biraju se na području FBiH. Svaki birač glasa ili za bošnjačkog ili za hrvatskog člana predsjedništva. No, birač sam odlučuje hoće li birati hrvatskog ili bošnjačkog člana predsjedništva. Kako je u FBiH brojčani omjer Bošnjaka i Hrvata 3:1, to ostavlja puno prostora za manipulacije. Na općim izborima 2006. i 2010. godine, kandidat SDP-a BiH, Željko Komšić, izabran je za hrvatskog člana Predsjedništva glasovima Bošnjaka. Komšić nije pobijedio ni u jednoj većinski hrvatskoj općini u BiH. [1]Ukupan broj Hrvata u FBiH procjenjuje se na 495.000; Komšić je na izborima 2010. u FBiH osvojio 336.961 glasova birača, dok su svi ostali hrvatski kandidati zajedno dobili 230.000 glasova. Nadalje, glavnina Komšićevih glasova osvojena je u dominantno bošnjačkim područjima, dok je na područjima s hrvatskim stanovništvom dobio iznimno malo glasova: dobio je manje od 2,5% glasova u zapadnoj Hercegovini, primjerice na području općina Široki Brijeg, Ljubuški (0,8%), Čitluk, Posušje i Tomislavgrad, dok je u gotovo svim većinskim hrvatskim općinama osvojio manje od 10% glasova. U većinski bošnjačkom mjestu Kalesija, u kojem živi svega 35 Hrvata, Komšić je dobio 7.033 glasova. Bosanskohercegovački Hrvati otpočetka su Komšića smatrali nezakonitim i nelegitimnim predstavnikom te su ga vidjeli kao drugog bošnjačkog člana predsjedništva. Za svog mandata Komšić je iznimno rijetko posjećivao većinski hrvatska područja u BiH te je u javnim nastupima uglavnom izbjegavao koristiti izraze na hrvatskom jeziku (primjerice, imena mjeseci). Tzv. "slučaj Komšić" uzrokovao je veliko nezadovoljstvo Hrvata u BiH te produbio njihovo nepovjerenje prema bh. institucijama. SDP BiH te dio bošnjačke javnosti opravdavaju legitimnost Komšićevog izbora za hrvatskog člana predsjedništva bošnjačkim glasovima činjenicom da je Komšić etnički Hrvat što je definitvno opovrgnuo  Ustavni sud BiH Odluci Ljubić iz prosinca 2016.
Još uoči općih izbora 2018., za koje je mjesecima prije najavljivao kandidaturu za hrvatskog člana predsjedništva, Komšić davao kontroverzne izjave koje se nisu slagale s njegovim izbornim programom - tako je sudjelujući na skupu Društva neovisnih intelektualaca "krug 99" u Sarajevu na kojem se raspravljalo o izbornom sustavu BiH-a istaknuo kako je zahtjev hrvatskih stranaka o promjeni spornih točaka izbornih zakona (prema kojem su Bošnjaci preglasavši Hrvate 2010., što je bio povijesni presedan) neprihvatljivima ističući da se "za prava Bošnjaka moramo boriti sami". Komšićevi pristaše na predizbornom skupu u Tuzli istaknuli su transparent u kojem pozivaju na "zabijanje kolca" Draganu Čoviću i tadašnjoj hrvatskoj predsjednici Kolindi Grabar-Kitarović sljedećim napisom, za koji su Komšić i njegova stranka Demokratska fronta bili i novčano kažnjeni:
"Glasom koji za Komšića damo, glogov kolac Čovi zabijamo. I zato ga k'o bosanska raja, i Kolindi zabijemo do jaja."Komšić je krajem kolovoza 2018. istaknuo kako ne podržava konstitutivnost triju naroda u BiH zasnovanu na zaključcima ZAVNOBiH-a, čime je de facto negirao konstitutivnost hrvatskog naroda u BiH, iako je prije toga najavio kandidaturu za hrvatskog člana predsjedništva.Prema rezultatima Središnjeg izbornog povjerenstva BiH, Komšić je na izborima za hrvatskog člana predsjedništva nadglasao Čovića za gotovo 80.000 glasova (19% razlike). Primjerice, u većinski bošnjačkom mjestu Kalesiji, u kojemje  prema popisu stanovništva 2013. živio zanemariv broj Hrvata, Komšić je dobio 3.089 glasova, a Čović njih svega 8. S druge strane, u dominantno hrvatskim općinama Posušju Komšić je dobio 0,76% glasova naprama Čovićevih 82,33%, u Grudama 0,72% naprama Čovićevih 90,12%, u Ljubuškom 1,26% naprama Čovićevih 81,19%, u Tomislavgradu 3,37% naprama Čovićevih 68,89%, u Širokom Brijegu 0,52% naprama Čovićevih 85,05%, a slične rezultate ostvario je i u drugim većinski hrvatski općinama poput Neuma (2,95%) ili Čitluka (0,54%). Rezultati izbora 2018. za hrvatskog člana Predsjedništva Bosne i Hercegovine:
Gotovo sve općine s većinskim hrvatskim stanovništvom proglasile su Komšića nepoželjnim (persona non grata) u svojstvu člana državnog predsjedništva na svom teritoriju. Toj incijativi se pridružilo i vodstvo pet županija u kojima žive Hrvati.Prema hrvatskim tvrdnjama, cijeli projekt preglasavanja izborne volje Hrvata na izborima 2018. osmislila je Stranka demokratske akcije, vodeća bošnjačka stranka, a navodno je u džamijama u ruralnim sredinama usmeno preporučeno da uz bošnjačkog kandidata za člana Predsjedništva BiH Šefika Džaferovića, trebaju glasovati i za kandidata iz reda hrvatskog naroda Željka Komšića. Primjerice, ako u jednom domaćinstvu postoje tri registrirana birača, preporučeno im je da dva glasaju za Džaferovića, a jedan za Komšića. Komšić je na kraju dobio čak i više glasova od bošnjačkog kandidata Džaferovića.Hrvatske stranke u BiH su od 2006. tvrdili za Komšića da nije legitiman, a od 2018. da nije niti legalan niti legitiman. Kao što je Ustavni sud BiH jasno ustvrdio u Odluci Ljubić iz prosinca 2016. godine, političke predstavnike konstitutivnih naroda i Ostalih moraju izabrati grupe koje oni predstavljaju i čije interese zastupaju, na svim administrativno-političkim razinama. Komšić nema takav legitimitet jer je nadmoćno izabran glasovima Bošnjaka i dobio je manje od 5% hrvatskih glasova. On nema podršku Hrvata, koja bi mu dala izborni legitimitet za predstavljanje Hrvata u Predsjedništvu BiH i da štiti njihove interese kroz mehanizam “entitetskog veta”, kao što je predviđeno u Članku V 2. d) Ustava BiH. On je izabran zahvaljujući propustu u izbornim pravilima koji su bošnjački političari odbili otkloniti. Njegov izbor je, stoga, neustavan i nezakonit, te krši natkrovljujuće načelo Ustava BiH međusobne ravnopravnosti tri konstitutivna naroda. Članak V 2. d) Ustava BiH:
"Član Predsjedništva koji je glasovao protiv neke odluke Predsjedništva može dati izjavu da je ta odluka štetna po vitalne interese entiteta za teritorij na kojem je izabran, a sve u roku od tri dana nakon usvajanja te odluke. Takova će se odluka odmah podnijeti Narodnoj skupštini Republike Srpske, ako je izjavu dao član s tog teritorija; odnosno bošnjačkim delegatima u Domu naroda Federacije, ako je izjavu dao bošnjački član; ili hrvatskim delegatima Domu naroda Federacije ako je izjavu dao hrvatski član. Ako je izjava potvrđena dvotrećinskom većinom delegata u roku od deset dana od njezina podnošenja, sporna odluka Predsjedništva neće stupiti na snagu."
Kako se pri imenovanju veleposlanika i konzula BiH vodi računa o podjednakoj zastupljenosti triju nacionalnosti, a ne o predstavljanju nacionalnosti, mnogi veleposlanici iz hrvatske kvote su etnički bh. Hrvati, ali bez izborne podrške bh. Hrvata. U ekstremnim slučajevima neki diplomati hrvatske kvote su zapravo bili i Bošnjaci koji su se po isteku svog mandata u bošnjačkoj kvoti formalno izjasnili kao Hrvati kako bi dobili novi diplomatski razmještaj. Primjerice, nakon što je mandat ranije u Turskoj odradio kao veleposlanik iz bošnjačke kvote, Nerkez Arifhodžić se izjasnio kao Hrvat te je imenovan veleposlanikom BiH u Rimu, u hrvatskoj kvoti.
Voditelj misije OESS-a u Bosni i Hercegovini Robert Barry 2000. uveo je Izborni zakon kojim je omogućeno da izaslanike u Domu naroda Parlamenta FBiH, bez obzira na njihovu nacionalnost, mogu predlagati i birati svi zastupnici u skupštinama županija Federacije BiH. Time je postojanje Doma naroda kao zaštitnog mehanizma konstitutivnih naroda obesmisleno, jer o sastavu Doma Hrvata odlučuju i puno brojniji Bošnjaci i Srbi, koji tako kontroliraju tu instituciju. Tako većinski bošnjačke županije mogu vrlo lako kontrolirati sastav hrvatskih zastupnika Doma naroda, a istovremeno kao najbrojniji narod FBiH popunjavaju i dvije trećine srpskih zastupnika u federalnom Domu naroda.Barryjevi amandmani doveli su i do drugih apsurda. Bosansko-podrinjska županija Goražde, u kojoj živi svega 17 Hrvata, bira jednog izaslanika Hrvata u Dom naroda Parlamenta FBiH, dok primjerice Županija Posavska, u kojoj živi oko 40 tisuća Hrvata, bira isti broj izaslanika. Isto tako Tuzlanska, Sarajevska, Zeničko-dobojska i Unsko-sanska županija, gdje živi mali postotak Hrvata, biraju od jednog do dva izaslanika u federalnom Domu naroda, koji su izabrani od strane Bošnjaka u tim županijama. Bošnjaci u FBiH bez problema mogu izabrati 6 od 17 hrvatskih izaslanika u Domu naroda, a kako je za potvrdu Vlade ili prolazak nekog zakona potrebna trećina glasova, time je otvoren put preglasavanju Hrvata. Čak i da neka hrvatska stranka ili koalicija dobije veliku većinu hrvatskih glasova u BiH, teoretski može imati samo 11 od 17 izaslanika u hrvatskom klubu Doma naroda, te ih opet preostala trećina može preglasati. Nadalje, ako u županijskim skupštinama nekih dominantno bošnjačkih županija ne sjedi nijedan Hrvat, neki županijski zastupnici Bošnjaci izjasnili su se kao Hrvati, kako bi bili izabrani u Hrvatski klub Doma naroda i tako stekli priliku odlučivati o vitalnim hrvatskim nacionalnim interesima.
Amandmanima tadašnjeg visokog predstavnika Wolfganga Petritscha na Ustav Federacije BiH 2002. godine, do tada federacija dvaju ravnopravnih partnera, Bošnjaka i Hrvata, postala je entitet u kojem Bošnjaci mogu preglasati Hrvate. Ovim odlukama i brojnim drugim manipulacijama i pritiscima, Hrvati su dovedeni u podređen i neravnopravan položaj u odnosu na Bošnjake u Federaciji Bosne i Hercegovine.
Nakon izbora 2010. SDP BiH pod vodstvom Zlatka Lagumdžije je formirao Vladu FBiH uzevši za koalicijske partnere minorne hrvatske stranke HSP BiH te NSRZ umjesto glavnih hrvatskih političkih stranaka koje su dobile više od tri četvrtine povjerenja Hrvata na izborima. Premda je za potvrdu vlade potrebna najmanje trećina glasova 17-članog Doma Hrvata, SDP-ova koalicija je zadobila samo 5 glasova te je nastavila s formiranjem vlade. Nakon što je u ožujku 2011. središnje izborno povjerenstvo BiH proglasilo izbor Vlade te predsjednika i dopredsjednika FBiH nelegalnim te ih poništilo, Visoki predstavnik Valentin Inzko jednostavno je odluku SIP-a stavio izvan snage. Time je omogućio većinski bošnjačkim strankama formiranje vlade u FBiH bez hrvatskih političkih predstavnika. Hrvati su održali prosvjede, dok su hrvatski političari odbili priznati nelegitimnu i nezakonitu vladu FBiH. "5≠17÷3" postao je slogan prosvjeda bh. Hrvata.Predsjednik Federacije Bosne i Hercegovine Živko Budimir u tom mandatu dolazio je iz Hrvatske stranke prava BiH, koja je u Parlamentu imala dva zastupnika (od 98) te je na to mjesto bio izabran glasovima uglavnom bošnjačkih zastupnika SDP-a. Takav je izbor legaliziran nametnutim amandmanima Visokoga predstavnika na Ustav Federacije, još iz 2002., prema kojima kandidate više ne ističu pojedini narodi, nego svi zastupnici.
Hrvati u RS čine iznimno mali dio stanovništva te se, slično kao od strane Bošnjaka u FBiH, preglasavaju od strane većinskih Srba tijekom izbora zastupnika u hrvatski klub Vijeća naroda RS. Jedan potpredsjednik RS mora biti iz redova tamošnjeg hrvatskog naroda, a na to mjesto Srbi iz RS su protivno izbornoj volji Hrvata u RS izabrali Emila Vlajkija, političara pro-velikosrpskih pogleda (2010.-2014.).
Mostar je sjedište mješovite hrvatsko-bošnjačke Hercegovačko-neretvanske županije te grad s većinski hrvatskim stanovništvom uz značajan udio Bošnjaka. Ujedno je i jedini veći grad u BiH s hrvatskim stanovništvom te kulturno, obrazovno i gospodarsko središte Hrvata u BiH. Poprište hrvatsko-bošnjačkog sukoba 1993.-1994., neko vrijeme je funkcionirao kao dva podijeljena grada, da bi nakon rata bio postupno ujedinjen pod zajedničku upravu. 
Visoki predstavnik Paddy Ashdown 2004. godine nametnuo je poseban Statut za Grad Mostar. Po nametnutom statutu, u Gradskom vijeću od 35 članova nijedan narod ne može imati većinu, iako su Hrvati većinski narod u gradu. To dovodi do sporno skrojenih izbornih jedinica po gradskim četvrtima, tako da jedna većinski hrvatska izborna jedinica, koja može imati četiri puta više birača nego bošnjačka, jednako bira tri predstavnika kao i ova druga. Ustavni sud Bosne i Hercegovine zatražio je izmjenu nametnutog statuta te Izbornog zakona BiH, ocjenjujući ih neustavnim. Navodi se da su neustavne odredbe prema kojima se isti broj vijećnika u Gradsko vijeće Mostara bira s područja šest bivših općina, iako imaju vrlo različit broj birača, kao i činjenica da građani iz središnje upravne gradske zone ne mogu birati predstavnike za Gradsko vijeće. Gradskom vijeću obično treba godina i više dana da izabere gradonačelnika. Usto, od 2008. nisu održani lokalni izbori. HDZ BiH i SDA, stranke s najvećim brojem mandata u Gradskom vijeću koje ujedno predstavljaju većinu mostarskih Hrvata i Bošnjaka, u više navrata nisu se uspjele dogovoriti o rješenju mostarskog problema.
Od svih bosanskohercegovačkih gradova, samo u Mostaru vrijedi poseban statut, što je dodatna diskriminacija prema tamošnjim većinskim Hrvatima. U drugim gradovima i općinama u kojima su Srbi ili Bošnjaci u većini, ali postoji značajan udio drugih naroda (primjerice, u Travniku, Uskoplju ili Bugojnu, gdje su Bošnjaci većina, a Hrvati manjina) ne postoje nikakva posebna pravila zaštite malobrojnijeg naroda niti je nametan poseban statut. Amandmanom XXV na ustav FBiH iz 1997. bilo je predviđeno da Travnik (kao sjedište mješovite Županije središnja Bosna) bude politički organiziran kao i Mostar, do čega nije došlo i zbog čega su se Hrvati Središnje Bosne više puta tužili.
Hrvati su kao etnička skupina diskriminirani po pitanju zastupljenosti u državnim i entitetskim tijelima i javnim ustanovama što se odražava u uskraćenosti sredstava za projekte koji bi bili na korist krajevima u BiH u kojima u većini ili značajnom udjelu žive Hrvati. Po procjenama ekonomskih stručnjaka, za 13 godina (od 1995. do 2008.), u Federaciji Bosne i Hercegovine Hrvati su izgubili 4,5 milijarde konvertibilnih maraka, odnosno uplatili su za taj iznos više u proračun Federacije BiH nego što je proračunom vraćeno na ta većinski hrvatska područja. Zbog posebnog zakona o neizravnom oporezivanju, dvije gotovo isključivo bošnjačke županije, Sarajevska i Bosansko-podrinjska, imaju poseban tretman temeljem čega su sve ostale županije u FBiH (i bošnjačke, i hrvatske, i mješovite) u financijski podređenom položaju. Primjerice, tri županije s hrvatskom većinom (Zapadnohercegovačka, Hercegbosanska, Posavska) zbog posebnih koeficijenata bile su uskraćene za 120,9 mil. KM proračunskih prihoda između 2006. i 2014.Hrvatske javne institucije iz sustava visokog obrazovanja (Sveučilište u Mostaru), zdravstva (Sveučilišna klinička bolnica Mostar), kulture (Hrvatsko narodno kazalište u Mostaru) nemaju riješen status ni financiranje. HNK Mostar je službeno korisnik "grant" sredstava te iz javnog proračuna dobiva svega 370,000 KM godišnje, dok javna kazališta u Sarajevu i Zenici dobivaju 5,6 milijuna odnosno 1,4 milijuna KM godišnje.
U BiH postoje tri javna radiotelevizijska medija koja se financiraju javnim proračunskim sredstvima: državna BHT te entitetski RTRS (Radiotelevizija Republike Srpske) te Federalna televizija (FTV). BHT i FTV težište stavljaju na bošnjački jezik i perspektivu događaja vodećih bošnjačkih stranaka FBiH, a RTRS gotovo isključivo na srpski jezik i stavove vodstva Republike Srpske. Prema rezultatima nepotpune analize ograničenog uzorka emitiranja, na BHT-u 9% novinara se u eteru koristi hrvatskim jezikom, na FTV-u 11%, a na RTRS-u svega 1%. Što se tiče voditelja dnevnika u udarnom terminu, na BHT-u 14% ih se služi hrvatskim, a na FTV-u 29%. Na BHT-u prikazuje se samo 9% informacija s područja gdje su Hrvati većina, na FTV-u 11, a na RTRS-u svega 2%. Na BHRT-u Hrvati čine svega 9,3% kadra. Teletekst FTV-a dostupan je samo na bošnjačkom. 
Osim upotrebe jezika, bosanskohercegovački Hrvati kritiziraju FTV i zbog pristranog te jednostranog izvještavanja te diskriminacije Hrvata, kao i nezainteresiranosti za prenošenje sportskih i drugih događaja bitnih za Hrvate FBiH. Bh. Hrvati kao jedan od najočitijih primjera ističu izvještavanje FTV-a o optužnicama i pravosudnim postupcima za ratne zločine u BiH, gdje se zločini Bošnjaka prešućuju, a zločini Hrvata i Srba dodatno naglašavaju. Federalna televizija, primjerice, danima je oštro reagirala i iznimno kritički pratila prisutnost hrvatskih političara i dužnosnika na dočeku Darija Kordića (HVO) kao osuđenog ratnog zločinca, dok je odlazak vodstva bošnjačkog SDP-a BiH na grob i bogoslužje za preminulog osuđenog ratnog zločinca Rasima Delića (ARBiH) u potpunosti prešućeno.Jedan od problema je i izrazito slaba pokrivenost signalom Javnoga RTV servisa hrvatskih područja u Bosni i Hercegovini. Televizijski kanal Erotel na hrvatskom jeziku nasilno je ukinut još 2001. te su mu oduzeti odašiljači. U BiH uopće nema televizijskoga programa koji se proizvodi na hrvatskom jeziku, a emitira na cijelom prostoru države, a nema ga ni na entitetskoj kao ni na županijskoj razini. Na ovaj način, Hrvatima u BiH uskraćeno je pravo televizijskog informiranja na svom materinjem jeziku i o temama značajnim za svoj narod. FTV kao javni radiotelevizijski servis Federacije BiH morao bi ravnopravno pružati informiranje i usluge na svim službenim jezicima, što bi se jednostavno postiglo osnivanjem više kanala u sklopu FTV-a. Takvom rješenju ogorčeno se protivi većina bošnjačkih političara. Unatoč pokušajima hrvatskih zastupnika, usvajanje zaključka kojim je Dom naroda obvezivao Vijeće ministara na pokretanje postupka osnivanja RTV kanala na hrvatskom jeziku unutar Javnog RTV servisa BiH blokirao je Bošnjački klub pozivajući se na zaštitu svog vitalnog nacionalnog interesa. Hrvatski zastupnici u svibnju 2008. podnijeli su tužbu Ustavnom sudu FBiH, koja je odbijena.
Od strane dijela bošnjačkih političkih i civilnih čimbenika te predstavnika međunarodne zajednice obrazovni sustav po hrvatskom planu na područjima sa značajnom hrvatskom manjinom u FBiH se naziva segregacijom i apartheidom te se zaziva njegovo ukidanje. S druge strane, vodeće bošnjačke stranke (SDA, SDP te DF) te bošnjački član Predsjedništva Bakir Izetbegović traže uvođenje školovanja po bošnjačkom planu i programu (tzv. sustava "dvije škole pod jednim krovom") na područjima Republike Srpske sa značajnom bošnjačkom manjinom (primjerice, u Konjević Polju i Vrbanjcima).Osim toga, po ustavu FBiH obrazovanje je u isključivoj nadležnosti županija, dok je federalna vlada u svrhu centralizacije i preuzimanja kontrole nad obrazovanjem 2010. neustavno uspostavila federalno ministarstvo obrazovanja te ga unatoč pravomoćnim presudama ustavnog suda nije ugasila. Naprotiv, FBiH još više centralizira obrazovanje te neustavnom ministarstvu dodjeljuje još više ovlasti.Financiranje redovitih djelatnosti Sveučilišta u Mostaru osiguravaju tri županije s većinskim hrvatskim narodom i dvije županije s mještovitim upravljanjem. Tu postoje veliki problemi jer financiranje Sveučilišta u Mostaru ne spada u obvezne stavke proračuna u županijama, nego se financira grantovima, a oni su podložni ograničenjima. Sveučilište kao javna institucija ne može funkcionirati bez kontinuirano osiguranih novčanih sredstava. S diskriminacijom pri financiranju suočavaju se i druge hrvatske obrazovne ustanove.Pojedini bošnjački povjesničari ako se ne uklapa u njihove okrive prokrustovski sakate povijest Hrvata Bosne i Hercegovine i Posavine iz pred-osmanskog i osmanskog razdoblja, dok  rastežu svoju "bošnjačku" povijest, koja im je uglavnom izmišljena i znanstveno neutemeljena.
Nakon što su hrvatske vojne snage 1995. godine oslobodile Drvar, Hrvatima je dodijeljeno zemljište za izgradnju katoličkog groblja. Kasnije je utvrđeno da se radi o privatnom zemljištu mjesnih Srba nakon čega su 2002. zabranjeni svi hrvatski ukopi na Trininić brijegu. U međuvremenu, Hrvatima katolicima se ne dopušta pokop njihovih pokojnika na gradskom Šobića groblju zajedno s pravoslavnim vjernicima. Ta zabrana je na snazi unatoč činjenici da su se na tome groblju katolici pokapali u 19. i 20. stoljeću o čemu svjedoči više devastiranih i porušenih nadgrobnih spomenika. Tako je bilo sve do potpunog protjerivanja i likvidacije Hrvata katolika za vrijeme Drugog svjetskog rata i poslije njega kada je 1949. potpuno srušena i katolička crkva.Još u lpnju 2017. drvarski župnik, a potom i banjolučki biskup Franjo Komarica, uputili dopis načelniku općine Drvar Goranu Broćeti i predsjedniku Vlade Hercebosanske županije Ivanu Joziću, u kojem ih mole da se očituju o dodjeli zemljišta za izgradnju katoličke crkve u Drvaru. Početkom srpnja pćinsko vijeće Drvar donijelo je odluku kojom obvezuju načelnika općine da u roku 60 dana ponudi Župi Drvar tri prikladn zemljišta za izgradnju katoličke crkve. Četiri mjeseca kasnije, dva mjeseca poslije probijanja zadanog roka, drvarski župnik uputio je apel hrvatskim medijima i javnosti naglasivši da katolički vjernici 22 godine bogoslužje obavljaju u preuređenim prostorijama nekadašnjeg društvenog doma „Partizan“, nadodavši: "Jednako toliko godina traju nastojanja drvarskih katolika, ali i političke opstrukcije općinskih vlasti, da se dobije komad zemlje na kojem bi se izgradila katolička župna crkva."
Podrobniji članak o temi: Povijest Hrvata u BiHPrva reakcija na oslabljivanje konstitutivnosti i ravnopravnosti bh. Hrvata bio je pokušaj upostave Hrvatske samouprave 2001. kao hrvatske federalne jedinice. Pokušaj je ubrzo propao pod pritiskom međunarodne zajednice.
Hrvatski političari podnosili su i ustavne tužbe zbog neustavnih i diskriminatornih izbornih zakona i pravila. Kao odgovor na urušavanja statusa Hrvata u BiH sazvan je i Hrvatski narodni sabor BiH, koji okuplja sve Hrvate koji su izabrani u entitetske ili državne parlamente. Slično kao i Hrvatsko narodno zastupstvo u Kraljevini Jugoslaviji, HNS BiH radi na usklađivanju hrvatske politike, izgradnji institucija i nacionalnom okupljanju Hrvata BiH. 
Udruge veterana HVO-a organizirali su peticiju stop majorizaciji Hrvata u BiH u ožujku 2011. kojom je zatražena jednakopravnost za Hrvate. Prikupljanjem 142.345 potpisa postigla je cilj ukazivanja na postojanje problema, ali nije dovela ni do kakve promjene stanja neravnopravnosti. U pojedinim dijelovima BiH u vrijeme potpisivanja peticije, volonteri su bili izloženi provokacijama, psovkama pa čak i prijetnjama. Zabilježeni su i slučajevi pokušaja onemogućavanja provođenja peticije te uništavanja prikupljenih potpisa. U listopadu 2011. većinski hrvatska područja u BiH preko noći su osvanula oblijepljena plakatima s natpisom "Dobrodošli u Herceg-Bosnu". Tijekom 2012. i 2013. hrvatski politički predstavnici obraćali su se Vijeću za provedbu mira vezano uz paralizu Mostara i neravnopravnost Hrvata, dok je mostarsko-duvanjski biskup Ratko Perić uputio promemoriju predsjedniku RH Ivi Josipoviću prilikom njegovog posjeta Mostaru. Hrvatske stranke u BiH se zalažu ili za uređenje Mostara kao svih ostalih općina i gradova u BiH (po načelu "jedan čovjek=jedan glas") ili za primjenu mostarskog statuta na Travnik kao paritet i mjeru zaštite jednakosti travničkih Hrvata, koji nemaju mehanizme zaštite kao Bošnjaci u Mostaru.Kako se institucionalna zaštita njihovih prava i ravnopravnosti pokazala nedovoljnom te lako zaobiđenom, Hrvati u BiH traže uspostavu svog vlastitog entiteta. 2013. čak 61% Hrvata BiH izrazilo je podršku uspostavi hrvatskog entiteta. Uspostavom Trećeg entiteta svaki od konstitutivnih naroda u BiH imao bi svoju upravnu jedinicu. Najčešća su pozivanja na uspješan europski model ustroja višenacionalne države Belgije. Hrvatski političari u BiH često sami nisu bili jedinstvenog stava oko pitanja uspostave hrvatskog entiteta. Uoči općih izbora 2014. jedino je novoosnovana i minorna Hrvatska republikanska stranka predložila konkretan model temeljitih ustavnih promjena te preustroja FBiH s uspostavom hrvatske federalne jedinice.
Na izbore 2014. velika većina hrvatskih stranaka izašla je u koaliciji pod predznakom HNS-a BiH kako bi se spriječilo rasipanje glasova i osnažio hrvatski položaj u zemlji. Tek izrazitim koncentriranjem potpore Hrvati su uspjeli samostalno izabrati hrvatskog člana predsjedništva (Dragan Čović) i uz manje probleme preuzeti kontrolu nad hrvatskim klubom Doma naroda FBiH. U RS uz pomoć dopisnog glasovanja hrvatske dijaspore Hrvati iz RS uspjeli su izabrati svog kandidata (Josip Jerković) kao dopredsjednika RS. 28. veljače 2015. šesti saziv Hrvatskog narodnog sabora BiH usvojio je deklaraciju koja jasno i nedvosmisleno ukazuje na neodrživost hrvatskog položaja u BiH te zahtijeva hitno rješavanje hrvatskog pitanja i federalni, simetrični preustroj zemlje s jednom većinski hrvatskom federalnom jedinicom.
Hrvatski zastupnici u Europskom parlamentu od samog početka uključili su se u sastav odbora EP za BiH i Kosovo. Na čelu sa zastupnicima Davorom Ivom Stierom te Toninom Piculom uspješno su lobirali za preporuku federalizacije BiH, poziv na očuvanje legitimnog predstavljanja i konstitutivnosti triju naroda te upozorenje o opasnosti centralizacije u rezoluciji EP o BiH u veljači 2014. U rezoluciji se ističe važnost načela legitimnog predstavljanja i federalizma. Godinu dana kasnije, u ožujku 2015. Europski parlament je pripremio rezoluciju koja ne spominje pitanja ravnopravnosti konstitutivnih naroda, na što su hrvatski zastupnici u okviru Europske pučke stranke podnijeli amandmane kojim bi EP upozorio BiH na potrebu ravnopravnosti triju naroda, ukazao na asimetrične proračunske alokacije između kantona u Federaciji BiH te na potrebu osiguranja medijskog pluralizma i RTV-servisa na jezicima svih konstitutivnih naroda. Svojim amandmanima pozivaju čelnike zemlje na promicanje "uključivog i nediskriminatornog obrazovnog sustava, koji će jamčiti svim konstitutivnim narodima obrazovanje na njihovom jeziku".
 Ustav Republike Hrvatske deklarativno jamči Hrvatima u BiH osobitu skrb i zaštitu Republike Hrvatske. Ipak, predstavnici RH nisu značajnije utjecali na poboljšanje položaja Hrvata u BiH od završetka rata. Dekonstituiranje je provedeno bez većeg otpora službenih tijela RH, a za neke promjene na štetu Hrvata bivši je predsjednik RH Stjepan Mesić (2000.-2010.) čak dao suglasnost i podršku.[nedostaje izvor] Nakon preglasavanja Hrvata na izborima 2010., hrvatski veleposlanik u BiH Tonči Staničić prvi je čestitao Željku Komšiću na izboru te se time javno hvalio u tisku. S druge strane, hrvatski ministar vanjskih poslova Gordan Jandroković izvijestio je veleposlanike važnijih zapadnoeuropskih država i SAD-a o protuustavnosti i opasnosti preglasavanja i majorizacije Hrvata u BiH, a u siječnju 2010. predstavnici MVP RH su na trilateralnom sastanku s predstavnicima Turske i BiH tražili uvođenje prava veta i zaštitnih mehanizama za Hrvate u Federaciji BiH. Ministarstvo vanjskih poslova RH pod Jandrokovićem (2008.-2011.) oštro se protivilo zahtjevima Hrvata BiH za hrvatskim entitetom te je aktivno radilo na njihovom suzbijanju. Zbog takvog odnosa hrvatske vanjske politike bosanskohercegovački Hrvati su se osjećali zapostavljeno. Nakon izbora 2011., novi hrvatski premijer Zoran Milanović odbio je primiti premijera FBiH Zlatka Lagumdžiju u Zagrebu u travnju 2012. zbog njegove uspostave neustavne vlasti u FBiH, bez hrvatskih predstavnika. Hrvatska vanjska politika uglavnom izražava podršku uključivanju BiH u proces pristupanja EU kao put stabilizacije. Ministrica vanjskih poslova Vesna Pusić pokrenula je 2014. inicijativu za olakšan i prilagođen pristup EU prema BiH, što je rezultiralo britansko-njemačkom inicijativom za BiH početkom 2015. Novoizabrana predsjednica RH Kolinda Grabar Kitarović u siječnju 2015. izjavila je da je potrebno osigurati ravnopravnost bosanskohercegovačkih Hrvata te da će podržati zahtjeve legitmnih hrvatskih predstavnika, uključujući i tzv. treći entitet, ogradivši se da to nije njene mišljenje ili nešto za što se ona zalaže. Veleposlanik RH u BiH, Ivan del Vecchio, prisustvovao je zasjedanju Hrvatskog narodnog sabora BiH u Mostaru u veljači 2015. te prilikom govora podržao njegove zahtjeve uime hrvatske države. Predsjednik Hrvatskog sabora, Josip Leko, istaknuo je "potrebu rješavanja pitanja položaja hrvatskog naroda u pogledu ravnopravnosti u BiH."
Saborska oporba (HDSSB, HDZ i Laburisti) u raspravi u Hrvatskom saboru u veljači 2014. ukazala je na neravnopravnost bh. Hrvata i podržala zahtjeve za uspostavu trećeg entiteta. Zagrebački gradonačelnik Milan Bandić u ožujku 2014. ukazao je na majorizaciju Hrvata i podržao uspostavu hrvatskog entiteta. Predsjednik HDZ-a Tomislav Karamarko u više navrata naglašavao je potrebu otklanjanja neravnopravnosti bh. Hrvata te je izjavom podržao rezoluciju HNS-a BiH u veljači 2015. Saborski zastupnik HDZ-a i predsjednik saborskog Odbora za unutarnju politiku i nacionalnu sigurnost Miroslav Tuđman u ožujku 2015. u velikom intervjuu bh. tjedniku "Dani" poručio je da je federalizam jedino rješenje za BiH.
 Bošnjački član Predsjedništva BiH i čelnik SDA, Bakir Izetbegović, odbacio je mogućnost uspostave posebne hrvatske izborne jedinice, RTV servisa ili entiteta. Usto, Izetbegović je ustvrdio da su Hrvati pozitivno diskriminirani u BiH. Srpski član Predsjedništva BiH i čelnik PDP Mladen Ivanić u travnju 2015. na okruglom stolu "Dayton plus 20" predložio je uspostavu jedne hrvatske županije u Federaciji BiH kroz koju bi bh. Hrvati ostvarivali prava koja su im trenutno ugrožena.
 Premijer Republike Srpske Milorad Dodik često poziva na rješenje hrvatskog pitanja i otvoreno podržava uspostavu hrvatskog entiteta u BiH. 2010. odbijao je ustrojiti vlast na državnoj razini bez legitimnih hrvatskih predstavnika, iako je SDP BiH to nudio.
 Gradsko vijeće Sarajeva u ožujku 2014. oduzelo je titulu počasnog građanina Sarajeva zagrebačkom gradonačelniku Milanu Bandiću nakon što je izrazio nadu za uspostavom hrvatskog entiteta kao rješenju problema BiH.
Bošnjački političar i predsjednik stranke SBB, Fahrudin Radončić, priznao je potrebu rješavanja hrvatskog pitanja u BiH. Omer Čevra, glasnogovornik SBB BiH, u ožujku 2015. ukazao je na pogubnost majorizacije Hrvata u BiH te na opravdanost hrvatskih pritužbi.
 Otpravnik poslova u američkom veleposlanstvu u Sarajevu, Nicholas Hill, u svom blogu u srpnju 2015. politiku bh. Hrvata nazvao je "samosažalijevajućom i nekonstruktivnom" poručivši da izmjena izbornog zakona nije hitna, a o nejednakosti Hrvata govorio je kao o navodnoj.
 Ruski veleposlanik pri Vijeću sigurnosti UN-a, Vitalij Čurkin, u raspravi o izvješću Visokog predstavnika za BiH Valentina Inzka za 2014. je upozorio na bošnjački centralizam i težnje Hrvata u BiH za stvaranjem vlastite federalne jedinice te naglasio da je to protivno ustavu BiH.
Međunarodna krizna skupina (International Crisis Group), think-tank sa sjedištem u Washingtonu, u svojim izvješćima i preporukama vanjskopolitičkim akterima i međunarodnoj zajednici u 2014. napravila je odmak i zaokret od dotada ustaljene prakse zagovaranje centralizacije. Priznali su legitimnost i opravdanost zahtjeva za hrvatskim entitetom te ukazali da je to sasvim praktično rješenje koje bi stabiliziralo BiH. Osim toga, ukazali su na teške pogreške nametnutih Petritschevih reformi iz 2002.
Nekadašnji visoki predstavnik u BiH, Paddy Ashdown, u predavanju na sveučilištu Oxford u ožujku 2015. preporučio je decentralizaciju BiH po belgijskom modelu.
Bivši diplomat SAD-a te nekadašnji veleposlanik u Hrvatskoj i SRJ, William Montgomery, u kolumni u kolovozu 2015. ocijenio je da je uspostava FBiH kao entiteta "velika greška" te da su Hrvati trebali dobiti vlastiti entitet. Ukazao je i na činjenicu da bh. Hrvati sve više postaju manjina sa sve manjim utjecajem u Federaciji.
Bevanda et al.: Memorandum on Croats Position in Mostar to Spanish Embassy in Bosnia and Herzegovina, 17. rujna 2012.
Numanović, Amar (2009). “Reprezentacija fenomena „dvije škole pod jednim krovom“ u bosanskohercegovačkim štampanim medijima”, Dvije škole pod jednim krovom: Studija o segregaciji u obrazovanju,  str. 181–217, Centar za ljudska prava Univerziteta u Sarajevu
Pavić, Radovan (2011a). "Temeljna teza o problemu Bosne i Hercegovine: bošnjački životni prostor i hrvatstvo, Proces zatora hrvatstva", Vijenac br. 450 - 2. lipnja 2011.
Perić, msgr. Ratko: Promemorija Predsjedniku Republike Hrvatske Dr. Ivi Josipoviću, Mostar, 15. travnja 2012.
Udovičić, R., Mrđa, T., Mandić, A. (2013.) "Analiza programa tri javna TV servisa u periodu prime time: Ispoljavanje javne uloge – forma, sadržina, ukloni", MediaPlan Institut, Sarajevo.
Vasilj, Miroslav (2012.) "Belgijska i švicarska iskustva kao putokaz za ustroj javnoga RTV servisa BiH", Medianali, sv. 6 (2012), br. 12. str. 35-52.
Vukoja, Ivan (2011.) "Bošnjačko odustajanje od nacionalizma na SDPov način nasuprot deklaraciji ZAVNOBiH-a i preambuli Ustava", STATUS, Magazin za političku kulturu i društvena pitanja, br. 15/2011, str. 83-98.
Babić, Marko (2007.): O položaju Hrvata izvan Hrvatske - Bosna i Hercegovina, u Povijest Hrvata, Knj. 3, str. 385-390., Školska knjiga: Zagreb, ISBN 978-953-0-60589-3
Grbavac, Valentino (2016.) Neravnopravna demokracija: politički položaj Hrvata u Bosni i Hercegovini, Institut za društveno-politička istraživanja (IDPI), Mostar
Keil, Soeren (2013.) Multinational Federalism in Bosnia and Herzegovina, Farnham & Burlington, VT: Ashgate
Listhaug, Ola i Sabrina P. Ramet [ur.]: Bosnia-Herzegovina since Dayton: civic and uncivic values, Ravenna: Longo Editore, 2013.
Markešić, Ivan [ur.] (2010.): Hrvati u BiH: ustavni položaj, kulturni razvoj i nacionalni identitet, Zagreb: Pravni fakultet Sveučilišta u Zagrebu, Centar za demokraciju i pravo "Miko Tripalo", ISBN 978-953-270-044-2
Tadić, Mato (2013.): Ustavni položaj Hrvata u BiH od Washingtonskog sporazuma do danas, Mostar: Matica hrvatska, ISBN 978-9958-9790-2-6
Vukoja, Ivan i Milan Sitarski [ur.] (2016.) Bosna i Hercegovina: Federalizam, ravnopravnost, održivost, Institut za društveno-politička istraživanja (IDPI), Mostar
Žepić, Božo (2015.): Nacija i nacionalno pitanje, Mostar: Hrvatska akademija za znanost i umjetnost u Bosni i Hercegovini, ISBN 978-9926-400-00-2
Woehrel, Steven (2013.): Bosnia and Herzegovina: Current Issues and U.S. Policy, CRS Report for Congress Prepared for Members and Committees of Congress
Zlatan Begic and Zlatan Delic: "Constituency of peoples in the constitutional system of Bosnia and Herzegovina: Chasing fair solutions", International Journal of Constitutional Law 2013 11: 447-465.
Bekić, Janko. "Je li Bosna i Hercegovina sada spremna za treći, hrvatski entitet?", Jutarnji list, 14. veljače 2014.
Bilobrig, Petar: "U višeetničkim državama EU manipulacije identitetima su nemoguće. U BiH su svakodnevnica…", poskok.info, Nov 16th, 2014.
Hrvatska republikanska stranka: Ustavne promjene u Bosni i Hercegovini, rujan 2014.
Milić, Mladen: "Šušnjar o politici Hrvatske prema BiH: Hrvatska se mora prestati vječno posipati pepelom za ‘grijehe’ u BiH", narod.hr, 4. ožujka 2015.
Neovisni analitički tim: "Predsjednik i vlada FBiH: Prije i poslije promjena Ustava i izbornog zakona 2002. (Evolucija procesa dekonstituiranja Hrvata u Federaciji BiH)", poskok.info, 21. listopada 2014.
Pepić, Ivan: "Zašto je pogrešno misliti da Predsjednik i Vlada RH rade dovoljno na rješavanju političkih izazova Hrvata u BiH", poskok.info, 14. studenoga 2014.
Čavra, Jelena: "Ugo Vlaisavljević: Zašto rješavanje hrvatskog pitanja ugrožava BiH", Radio Herceg-Bosne, Objavljeno 22. rujna 2015.
