
"Požari u Hrvatskoj 2007." je naziv za niz požara, koji su pogodili hrvatsko priobalje tijekom ljeta te godine. Nakon vala vrućina tijekom ljeta 2007., koji je zahvatio cijeli jug i istok Europe, suša i južina pogodovali su požarima, koji su se proširili diljem Hrvatske. Uništili su velik dio krhke flore i faune: među žrtvama su bile i ptice, koje su izgorjele u plamenu, jer nisu znale izbjeći opasnost. Prema policijskim podacima, na priobalju je od 1. lipnja do 8. kolovoza buknulo 750 požara, od čega 177 u Splitsko-dalmatinskoj županiji. Opožarena je površina od 159.000 hektara. Policija je zbog požara podnijela 18 kaznenih prijava i uhitila 12 osoba. Među uhićenima je i neimenovani 56-godišnjak, koji se sumnjiči, da je podmetnuo čak sedam požara te neki pastiri, koji su palili travu za ovce.
Nakon stradanja dvanaest vatrogasaca u požaru na Kornatima 30. kolovoza, premijer Ivo Sanader proglasio je dan žalosti u cijeloj zemlji.
Na vidjelo su izbile i otvorene kritike organizacije vatrogasne službe i neodgovornost državne uprave, ali i optužbe za slabu opremljenost, pošto je tada cijela Hrvatska imala samo četiri kanadera, od kojih je jedan poslan u pomoć Grčkoj.
Dana, 19. srpnja izbio je požar kraj Pule. Zbog požara zatvorena je županijska cesta Pula-Premantura od skretanja za Banjole do Premanture, javio je HAK. Dana, 27. srpnja deset novih požara izbilo je na istarskom području. Dva požara većih razmjera - jedan u blizini autokampa Pineta u Peroju kod Pule i kod autokampa Amarin u Rovinju - stavljeni su ubrzo pod nadzor, izvjestio je glavni vatrogasni zapovjednik Istarske županije Dino Kozlevac.
Dana 7. kolovoza izbio je požar između mjesta Batvači i Peroja te Barbarige, u općini Vodnjan, a lokaliziran je oko 19:30 sati, zahvaljujući kanaderu i helikopteru koji su počeli gasiti vatru oko 18 sati, doznalo se od zapovjednika pulske Javne vatrogasne postrojbe Klaudija Karlovića. Vatru koja se širila zbog vjetra i krajnje nepristupačnog terena, gasilo je 90 vatrogasaca uz pomoć 22 vozila. U požaru je izgorijelo 80 hektara šume i niskog raslinja. Dana, 19. kolovoza izbio je još jedan požar, ovog puta između naselja Šišan i Ušići Dvori, na području Pule, koji je dojavljen oko 13:10 sati, a ugašen je do 16:30. Izgorjelo je oko 2 hektara bjelogorice i 4 hektara trave i niskog raslinja.
Istarski zapovjednik Dino Kozlevac izvjestio je novinare, da je od siječnja do rujna u Istri izbio 451 požar, što je u odnosu na prvih 9 mjeseci prošle godine povećanje za 18.4 %. Samo tijekom ljeta zabilježeno je 258 požara a opožareno je 257 hektara.
U srpnju i kolovozu izbilo je nekoliko požara u Dalmaciji. Požar je izbio 26. srpnja popodne uz sam Nacionalni park Paklenica, točnije na Velikom Rujnu, a najugroženije je bilo  jugoistočno područje Nacionalnog parka, prema izjavama Vatrogasno operativnog središta u Divuljama. Požar je gasilo preko 200 vatrogasaca, djelatnika Nacionalnog parka te pripadnika OS RH, a vatrogasci su tijekom nekoliko dana dobivali pojačanja. Na mjestu požara su djelovala i dva protupožarna zrakoplova i helikopter. Na planini Svilaji izbio je požar, koji je stavljen pod nadzor, ali uz požarište je i dalje dežuralo 50 vatrogasaca s deset vozila i jednim helikopterom. Izbio je i požar na otoku Hvaru, na koji su uz pomoć Jadrolinije prevezene dodatne vatrogasne snage, koje su tijekom noći pomagale u gašenju 
požara koji se širio potpomognut jakim jugom - ukupno 74 gasitelja i 21 vozilo iz Primorsko-goranske, Zadarske i Šibensko-kninske županije te 25 vojnika HV-a s pet vozila .
Ostali požari na jadranskom području stavljeni su pod nadzor, a vatrogasne snage činile su sve, da se ponovno ne rasplamsaju, javili su iz OVZ-a u Divuljama.
Požar kod mjesta Podstražja, pokraj uvale Rukavac na otoku Visu, lokaliziran je 7. kolovoza. Na terenu su ostali gasitelji, koji su ga sanirali i čuvali tijekom noći. Vatru su gasili pripadnici sezonske interventne vatrogasne postrojbe Vis te dobrovoljna vatrogasna društva Vis i Komiža s 46 vatrogasaca i 9 vozila. U kolovozu je gorjelo i kod Vranskog jezera, no požar je brzo lokaliziran i stavljen pod kontrolu.
Dana, 8. kolovoza izbio je požar na području oko Žitnića, koji je zahvatio minirano područje uz državnu cestu Šibenik-Drniš, zbog čega je cesta zatvorena za promet, javili su iz OVZ-a u Divuljama. Požar trave i niskog raslinja dugo je bio aktivan, a u njegovom gašenju sudjelovali su JVP i DVD Drniš s 21 vatrogascem i šest vozila.
Požari su tada još bili u jeku u susjednoj BiH, ali su ipak stavljeni pod nadzor, javili su tamošnji mediji. Srpski mediji javljali su o novim požarima širom Srbije, te upozoravali na otežanost gašenja, zbog nedostatka opreme. 
Dana 24. srpnja premijer Sanader pozitivno je odgovorio na zamolbu makedonskog kolege Nikole Gruevskog, koji je hrvatskoj Vladi uputio zamolbu za pomoć u gašenju požara u Makedoniji. Požare koji ugrožavaju makedonske gradove, gasili su jedan zrakoplov kanader hrvatskih zračnih snaga, koji je put Skopja odletio s dvije posade i četiri zrakoplovna tehničara. Odluka o slanju jednog kanadera donesena je nakon konzultacije Vladinog kabineta s glavnim vatrogasnim zapovjednikom Mladenom Jurinom. Odluka je donesena na telefonskoj sjednici, doznaje se iz Banskih dvora.
Sa zahtjevom Makedonije bio je upoznat i predsjednik Stipe Mesić, koji je prihvatio Vladin prijedlog o slanju jednog kanadera u tu zemlju, te je odobrio slanje pripadnika hrvatskih oružanih snaga u humanitarnu misiju u Makedoniji. Odluka o slanju jednog protupožarnog aviona u Makedoniju donesena je u jeku najvećih požara, koji su harali hrvatskom obalom Jadrana.
Dana 13. rujna izbio je požar kod Zatona kraj Šibenika oko 16:40 sati, a lokaliziran je u 20:15. Vatra je zahvatila 96 hektara niska raslinja, grabova i borove šume. U gašenje su se uključila i dva kanadera. Požar je gasilo 75 profesionalnih i dobrovoljnih vatrogasaca s 21 vozilom.
Dana 30. kolovoza 2007., po prvi put u Hrvatskoj, požari su odnijeli živote vatrogasaca i to u požaru koji je izbio na Kornatima. Poginulo je šest vatrogasaca iz vatrogasne postrojbe Šibenik - Dino Klarić, Ivica Crvelin, Ivan Marinović, Marko Stančić, Gabrijel Skočić i Hrvoje Strikoman, a još sedmero je preživjelo uz teške opekline po tijelu - od kojih je petero prebačeno na liječenje u Zagreb (Tomislav Crvelin, Ante Crvelin, Josip Lučić, Karlo Ševerdija i Marinko Knežević) koji su ubrzo preminuli od posljedica teških opeklina. Iz poštovanja prema poginulima i njihovim obiteljima, Vlada Republike Hrvatske proglasila je 3. rujna dan žalosti u cijeloj Hrvatskoj, dok je župan Šibensko-kninske županije Goran Pauk proglasio sedam dana žalosti u toj županiji. Tijekom noći, kako stoji u službenom policijskom priopćenju, na otok su upućene snage policije i Hrvatske vojske radi pretrage terena i osiguranja požarišta, a na mjesto nesreće izašli su i istražni sudac Županijskog suda i Županijski državni odvjetnik iz Šibenika, policijska ekipa za očevide, te stručnjaci Centra za kriminalistička vještačenja MUP-a RH kao i inspektori za požare, Inspektorata unutarnjih poslova Republike Hrvatske. Privedeno je osam ljudi osumnjičenih za podmetanje požara.
Pojavila se vijest da je njemački turist video kamerom snimio kako su građevinski radnici izazvali požar kada su vatra sa njihovog roštilja rasplamsala na drveće. Međutim, spominje se i druga verzija priče. Mještani Kornata spominju kako je do požara moglo doći i uslijed paljenja visoke trave koja se svake godine pali zbog ispaše ovaca.
Pojavile su se i kontroverze oko toga, da li su se žrtve mogle izbjeći. Neki su kritizirali odluku vatrogasne službe da pošalje svoje ljude na Kornate samo kako bi gasili zapaljenu nisku travu, ali to je izazvalo i pitanja oko toga kako su mogli poginuti od tako malog požara. Najmlađa žrtve tragedija na Kornatima, 17-godišnji Marko Stančić, svom je ocu, po dolasku na Veliki Kornat poslao poruku: "Tata, na Kornatima smo, čekamo da nam dostave vodu", što je ostavilo nova pitanja da je helikopter jednostavno ostavio vatrogasce bez dobre opreme. Glavni zapovjednik vatrogasaca Mladen Jurin na to je idući dan dao svoju ostavku.
Dana 6. rujna, Dražen Slavica, zapovjednik Vatrogasne zajednice Šibensko-kninske županije, uhićen je ujutro zbog sumnje da je počinio teško kazneno djelo protiv opće sigurnosti, nakon čega je odveden na kriminalističku obradu povezanu sa stradavanjem vatrogasaca.
Dana, 29. srpnja deset velikih požara zabilježeno je u 24 sata na području Hercegovine, čija su gašenja otežana  nepristupačnim terenom, minskim poljima i lošom opremom vatrogasaca zbog čega je iz općine Čitluk u gašenju zatražena pomoć Hrvatske. Vatra je gorila na prilazima Mostaru, nedaleko brda ukazanja kod Međugorja, kod Neum a i u Stocu. Nije međutim bilo materijalne štete na obiteljskim kućama niti nastradalih. Opožareno je više desetina hektara borove šume, makije i niskog raslinja. U okolici Mostara gorilo je na brdima nedaleko naselja Žovnice i Miljkovića gdje se nalaze zaostale eksplozivne naprave. U općini Čitluku proglašeno je stanje prirodne nepogode od požara. S brda Crnice raširio se požar koji je i zaprijetio naseljima Bijakovićima, Međugorju, Vionici, Krehinu Gracu i Blizancima. Helikopteri vojske BiH zbog neispravnosti nisu mogli pomoći u gašenju požarišta te je zbog toga je iz općine Čitluk zatražena pomoć Hrvatske.
U Dubrovačko-neretvanskoj županiji je 4. kolovoza izbilo nekoliko požara, koji su se proširili iz susjedne Bosne i Hercegovine. U večernjim satima požar je izbio preko graničnih brda te prešao u Župu Dubrovačku u dvije dugačke fronte. Prva se kretala prema naseljima Plat, Mlini, Soline u kojima je stigla sve do obiteljskih kuća. Drugi se krak širio prema naselju Postranje, gdje je sutradan pojačan snažnom burom opustošio veliki dio Župe Dubrovačke. Požar nije bio zaustavljen, te se počeo primicati gradu Dubrovniku. U 22 sata proglašena je opća opasnost zbog blizine požara gradu te su se oko 22 sata oglasile sirene za uzbunu. Gradonačelnica Dubravka Šuica pozvala je sve radno sposobne muškarce da pomognu vatrogascima. U gradu je za djecu, žene i starce otvoreno sklonište u tvrđavi Revelin a vatrogasci iz Splitsko-dalmatinske i Šibensko-kninske županije pomogli su u suzbijanju vatrene stihije. Vatra je u jednom trenutku prešla preko Žarkovice, udaljene nekoliko stotina metara od prvih kuća u Dubrovniku, dok je s druge strane plamen došao do Komolca te je ugrozio glavnu trafostanicu. Magistrala je od Konavla do Zatona zatvorena tako da su u kilometarskim kolonama od Konavla do Zvekovice i svim prilazima gradu vozači noć proveli u autima. Najkritičnije je bilo u Mokošici gdje je vatrena linija bila duga 15 km i spustila se do Zlatnog Potoka. Opustošen je također i veliki dio Župe Dubrovačke, koja se još oporavlja od posljedica srpske agresije. Nadljudskim naporima sprječena je katastrofa, a učinjena je velika materijalna šteta na poljoprivrednim kulturama.
Dana, 8. kolovoza dojavljen je požar šume, makije i niskog raslinja kod Ploča, općina Konavle. U gašenju požara sudjelovale su županijske vatrogasne snage, te Državna intervencijska postrojba (DIP) Dubrovnik sa 50 vatrogasaca i 15 vozila. Na područje pogođeno požarom upućene su i zračne snage - tri kanadera i Air Tractor. Gašenje požara otežao je jak vjetar i suša, a neki turisti evakuirani su iz hotela.
Vijest o požaru u okolici Dubrovnika bila je udarna vijest stranicama na BBC-a.
U danima, 6. i 7. kolovoza premijer Ivo Sanader je posjetio Dubrovnik, nakon čega su buknuli požari na tom području. To je nagnulo neke lokalne dužnosnike Dubrovačko-neretvanske županije, da optuže Trebinje u susjednoj BiH za podmetnute požare. Mario Magud, zapovjednik Javne postrojbe vatrogasaca Konavle, izjavio je za Večernji list: „Na trebinjskoj strani ne možete vidjeti vatrogasce. Sve govori da je njima u interesu, da vatra koju podmeću zahvati što veći prostor Konavla i dalje. Nije slučajnost, da upravo kad lokaliziramo jedan požar, izbije drugi“ . I Luka Korda, načelnik općine Konavle, imao je slične optužbe. 
Tajnik Uprave Civilne zaštite Federacije BiH Stanko Slišković u utorak je izjavio, kako nije istina da su vatrogasci u BiH bili pasivni na sprečavanju požara u pograničnom području u dubrovačkom zaleđu. "Naši ljudi nadljudskim naporima gasili su svaki požar koji se mogao gasiti, a također nitko sa sigurnošću ne može tvrditi odakle je požar počeo", rekao je Slišković. Po Sliškovićevim tvrdnjama Civilna zaštita u BiH ima jako dobru suradnju s hrvatskim kolegama. "Žao mi je što je do ovoga došlo, jer razumijem ogorčenost građana Dubrovnika, ali mi nismo krivi za takvo stanje", kaže Slišković. 
Po njegovom objašnjenju BiH nije mogla gasiti samo nekolicinu požara na granici s Hrvatskom zbog nepristupačnog i miniranog terena.

Prapovijesna tehnologija, tehnologija koja potječe iz vremena prije pisane povijesti. Povijest označuje istraživanje prošlosti s pomoću pisanih zapisa, a sve što prethodi prvim pisanim povijesnim izvješćima pripada prapovijesti, uključujući rane tehnologije. Početak tehnologije, a time i prapovijesti, označili su najraniji hominidi koji su rabili kameno oruđe, što se zbilo prije oko 2,5 milijuna godina. Kameno im je oruđe vjerojatno služilo za paljenje vatre, lov i pokapanje svojih umrlih.
Nekoliko je faktora koji su učinili evoluciju prapovijesne tehnologije mogućom ili nužnom. Jedan od ključnih faktora jest bihevioralni modernitet visokorazvijena mozga Homo sapiensa sposobna za apstraktno razmišljanje, jezik, introspekciju i rješenje problema. Nastanak poljoprivrede rezultirao je promjenama u načinu života, koji se od nomadskog sve više preobražava u život u nastambama, s domesticiranim životinjama i zemljom obrađenom s pomoću sve raznolikijeg i sofisticiranih oruđa. Tijekom prapovijesnih perioda razvile su se umjetnost, arhitektura, glazba i religija.
Korijen tehnologije je u biološkoj evoluciji, koja je čovjeku dala dva ključna alata: slobodne ruke sposobne za hvatanje i govor. Osim toga, alate koriste i neke životinje, a kulturalno prenošenje tog umijeća s naraštaja na naraštaj se povremeno javlja među majmunima, napose čovjekolikim. Premda je uporaba alata primijećena kod više vrsta životinja, najčešće se radi o instinktivnom ponašanju. No čimpanze u divljini ponekad love termite pomoću grančice koju pripremaju u tu svrhu ili razbijaju ljuske plodova kamenom. To ponašanje nije instinktivno, već ga majke prenose na mladunce podukom. Stoga se ono mora smatrati kulturnom pojavom, koja uz to ima i regionalno obilježje, jer je zamijećena samo kod nekih populacija. Čimpanze također posjeduju znanje o ljekovitim biljkama koje se prenosi podukom.
No važno je razlučiti uporabu alata od izradbe alata: neki se predmeti mogu koristiti kao alatke i prije nego što se alat počne namjenski izrađivati. Po svemu što znamo ljudi su jedina živa bića koja oblikuju alat za izradbu drugih alata. Nikad nije primijećena čimpanza koja namjerno lomi kamen, niti ih se uspjelo naučiti da to čine na način na koji su rani ljudi izrađivali kameni alat. Pokusi pokazuju da čimpanze mogu naučiti koristiti kamenu oštricu, ali ne posjeduju mentalne i anatomske sposobnosti potrebne za njenu izradbu. Tijekom jednog se je pokusa čimpanzu uspjelo naučiti da udaranjem kamena o kamen ili bacanjem kamena na tvrdi pod dobije oštri odbojak (tanji komadi kamena odbijeni od kamene jezgre), ali ju se nije uspjelo naučiti da uoči važnost kuta lomljenja u proizvodnji odbojaka. Zato su kamene jezgre od kojih je odbijala odbojke više sličile prirodno razlomljenim komadima kamena. Takvi pokusi navode na zaključak da su izrađivači ranoga kamenoga oruđa posjedovali spoznajne sposobnosti i razumijevanje tehničkih načela izradbe alata znatno veće od onih koje mogu razviti današnji čovjekoliki majmuni.
Australopiteci su vjerojatno, za razliku od čimpanzi, imali mentalnu i biomehaničku sposobnost izrade alata, no zasad nema nalaza koji bi izravno potvrdili da su namjerno izrađivali kamene alatke. Vjerojatno su, kao što je slučaj s nekim životinjama, koristili kamenje pri gnječenju, mrvljenju i razbijanju. U rijekama se pak mogu naći prirodno razbijeni oblutci s oštrim rubom, koji su mogli služiti za rezanje materijala poput kože. No uz ostatke australopiteka nisu nađeni alati načinjeni od kamena.
Ipak, vrlo je zanimljivo da su na nalazištu Bouri u Etiopiji, u sloju iz kojeg potječu nalazi vrste Australopithecus garhi, pronađene životinjske kosti s tragovima razbijanja i rezanja pomoću kamenoga alata. Premda nema dokaze da su te alate koristili pripadnici ove vrste, samo je po sebi važno da je potvrđena uporaba takva alata prije 2,5 milijuna godina. U okolici toga nalazišta nema sirovina prikladnih za izradbu takvog alata, ali je na obližnjem nalazištu Kada Gona (također u Etiopiji) nađeno najstarije poznato kameno oruđe (staro također između 2,6 i 2,5 milijuna godina). Iskopano je više od tisuću kamenih nalaza, a dvostruko više ih je skupljeno s površine. Radi se o odbojcima oštrih rubova (obično tanji komadi kamena odbijeni od kamene jezgre) i jezgrama (komad kamena od kojeg su namjerno i namjenski odbijani odbojci). No uz te najdrevnije poznate litičke predmete od crnog kvarcita nisu nađeni fosili hominina koji su ih mogli izraditi. No istodobnost i blizina nalaza nameću pitanje je li Australopithecus ghari bio prvi hominin koji je izrađivao kameni alat. Nove podloge toj raspravi svakako daju nalazi objavljeni 2010. Naime, na nalazištu Dikika u Etiopiji nađene su kosti oštećene rezanjem i razbijanjem, a stare oko 3,4 milijuna godina.
Prvi fosil hominina pouzdano povezan s kamenim izrađevinama pripada Homo habilisu (vještom čovjeku), a star je oko 2,3 milijuna godina (nalazište Hadar u Etiopiji). Dok su morfološke inovacije proizvod evolucije, sada nailazimo na prvi izum, na novost koja proizlazi iz uma, a to je klesani kamen – kamenom treba namjerno udariti drugi kamen da bi se dobio oštar rub. Homo habilis je suvremenik australopitekom i tjelesno mu je sličan, ali s većim mozgom. Naziv je dobio po tome što je izrađivao i koristio primitivni alat (od kamena, a vjerojatno i od drva i drugih manje trajnih materijala). Valja uočiti da je čovjekom (homo) nazvano tek ono dvonožno biće za koje pouzdano znamo da je izrađivao alat, što ukazuje na našu svijest o dubokoj povezanosti čovjeka i tehnologije.
Oldovanski je alat dobio ime prema klancu Olduvai (Oldowan) u Tanzaniji. S nalazišta Oldovai potječu razni oblici jezgri i odbojci, a tipični alat je sjekač. Sjekači i sjeckala su s jedne strane jezgre za proizvodnju jednostavnih odbojaka, ali isto tako i alat za udaranje (oštrica može poslužiti za razbijanje kostiju kako bi se iz njih izvadila srž). Izrađuju se tako da se oblutak pri rubu udari drugim kamenom, što se ponavlja nekoliko puta kako bi se dobio oštar rub. Dobiveni odbojci se pak mogu uporabiti za rezanje (iskustveno je pokazano da se pomoću takvih odbojaka može raskomadati slona). Izrada sjeckala je nešto zahtjevnija.
Homo erectus (uspravan čovjek) je nastavio obrađivati rubove oblutaka, dobivši alat izrađen sa svih strana u obliku badema. Te alatke paleoantropolozi zovu amigdaloidima, prema grčkoj riječi za badem. Oni pripadaju ašelejenskoj kulturi (nazvanoj prema nalazištu Saint-Acheul, predgrađu Amiensa u sjevernoj Francuskoj gdje je prvi put prepoznata), koja se je razvila iz oldovanske kulture u Africi prije otprilike 1,7 milijuna godina i uglavnom nepromijenjena trajala do prije otprilike 250 000 godina. Tipični ašelejenski alat je šačnik, obostrano oblikovana alatka klinasta ili bademasta oblika, koja se ponekad naziva ručna sjekira (eng. handaxe) ili ručni klin (njem. faustkeil). Načinjen je od kremena ili drugog kamena na kojem se može napraviti oštrica (pješčenjak, rožnjak, škriljevac, bazalt, ovisno o području). Takav je alat nađen u Africi, Europi i Aziji. 
Osim šačnika u ašelejenskoj kulturi nalazimo, premda rjeđe, sjekire (jedan rub je neobrađena oštrica, a bočni rubovi su obrađeni, tako da ima oblik slova U – mogle su služiti za komadanje mesa i sječu drva), strugala (alatka s obradbom na jednom ili više rubova, koja najčešće čini izbočenu, ravnu ili udubljenu poluoštricu), udupke (alatka s urezom na rubu) i drugo. Dok je namjena različitih ašelejenskih alatki izrađenih na odbojcima uglavnom jasna, o namjeni šačnika još nema suglasja među znanstvenicima. Mnogi pak u tom alatu vide višenamjensku alatku korištenu za rezanje, struganje, sječenje, kopanje i drugo. Pokusi pak pokazuju da je njegov oblik najpogodniji za rezanje velikih sisavaca, a mikroskopske analize rubova ukazuju na tragove istrošenosti koji pri tome nastaju. Osim kamena, Homo erectus je vješto obrađivao i drvo. U Njemačkoj su pronađeni mnogobrojni dobro očuvani drveni nalazi, a među njima i ostatci drvenih kopalja stari oko 400 000 godina, što su najstariji poznati primjerci lovačkoga oružja.
Korištenje vatre je pouzdano potvrđeno na nalazištima mlađim od 250 000 godina, ali se obično smatra da se je vatrom ovladalo mnogo ranije. Vjerojatno Homo erectus nije znao upaliti vatru, no znao je kako ju dugo održavati. Vatra ima ulogu pri pripremanju jela, ali od jednake je važnosti, a možda i veće, činjenica da ona oslobađa od hladnoće i mraka. Kontrola vatre je ključna nova tehnologija za čovječanstvo. Vatra daje toplinu. Ona omogućuje migracije u područja hladnije klime, otvara čovjeku za naseljavanje velika područja, inače negostoljubiva i nenaseljiva. Vatra daje umjetnu svjetlost. Proteže čovjekovu aktivnost u noć i na mračna mjesta poput spilja. Vatra nudi zaštitu od divljih životinja. Vatra omogućuje pripremu hrane, što skraćuje vrijeme i smanjuje napor potreban za jedenje i probavu. Vatrom se mogu otvrdnuti drveni alati. Vatra služi kao okupljalište, središte društvenih i kulturnih odnosa. Praktično poznavanje vatre dalo je čovjeku veći stupanj upravljanja nad prirodom. 
Tek oko 3000. pr. Kr. je ovladano pouzdanim tehnikama paljenja vatre (kremen, paljenje pomoću trenja drvaca vrtnjom).
Za neandertalce je tipična musterijenska kultura (prema francuskom nalazištu Le Moustier). Nalazi su brojni i rasprostrti širom Europe. Starost tih nalaza je u rasponu od 200 000 godina do 30 000 godina. Musterijenske rukotvorine su pronađene i u Aziji i Africi, a neke neandertalske rukotvorine nisu musterijenske, te ne vrijedi posve jednakost musterijensko je neandertalsko. U slučaju kamenoga alata se opaža da se posve ovladalo lomljenjem kamena. Predmeti imaju precizan i istančan oblik, te jasno odgovaraju različitom alatu. Može se naići na šiljke trokutastih stranica koji se mogu zataknuti u držak i pretvoriti u koplje. Koža se čistila strugalicama. Alati za rezanje su bili tanki, dvostranični i dotjerani. Ostale alatke bili su nazubljene kao što su pile i noževi. Istraživanja pokazuju da su neandertalci raspolagali sa šezdesetak različitih tipova kamenih alatki. Različite analize pokazuju da je meso bilo ključan i univerzalan izvor neandertalske prehrane diljem Europe, te da je korištenje biljne hrane vjerojatno bila neznatna. Neandertalci nestaju prije oko 30 000 godina.
Neki nalazi, premda malobrojni, govore i o obradbi drva i kosti u srednjem paleolitiku (starije kameno doba). Tada se i prvi put kameni alati uglavljuju u držalo. Kao držalo je služio obrađen komad drva u koji se alat, primjerice strugalo, mogao uglaviti i učvrstiti kožnom omčom ili pak zalijepiti smolom (na lijepljenje smolom ukazuje kemijska analiza nekih nalaza). Drške su se također izrađivale od kosti ili roga. Pronađeni su koštani šiljci i različiti koštani alati (prije oko 50 000 godina). U staništima neandertalaca pronađeni su nalazi crvenog okera ili drugih crvenih (željezovi oksidi) i crnih (manganov dioksid) pigmenata koji ondje nisu nastali prirodnim putem, nego su doneseni s drugih mjesta.
Prije otprilike 40 000 godina opaža se kulturalna prekretnica. To je početak kasnog ili gornjeg paleolitika, koji traje od prije 40 000 godina do prije 10 000 godina (kad počinje neolitik). Dok su neandertalci proizvodili jednostavne, višenamjenske alate od materijala koji su zatekli, moderni ljudi (Homo sapiens) su počeli proizvoditi mnogo raznolikih specijaliziranih alata. Gornji paleolitik obilježava velika raznolikost alata, uporaba učinkovitijeg lovačkog oružja, podjela poslova i specijalizacija, simbolika u špiljskom slikarstvu, skulpturi i ukopima pokojnika. Trajnije zadržavanje na istome mjestu pogodovalo je specijalizaciji u proizvodnji pojedinih predmeta. Specijalizacija se očituje u povećanju broja tipova kamenih alatki, koji su brojniji i raznolikiji u usporedbi sa srednjim paleolitikom i sada ih možemo prepoznati stotinjak. Kao materijali se koriste kamen, kost, rog, drvo, slonovača, školjke i koža. 
U ovo doba spadaju i najstariji poznati dokazi o jamskom rudarstvu, kojem korijeni sežu i do 20 000 godina u prošlost, sve do doba prvih rudnika kremena u Australiji. Kremen je vađen iz špilje duge oko 300 metara, do koje se stizalo nakon teškog spuštanja 60 metara u dubinu s ravnice nad ulazom. Očigledno se je morala koristiti i umjetna rasvjeta. 
Među kamenim alatima gornjega paleolitika istaknuto mjesto zauzimaju sječiva, premda se ona javljaju i mnogo prije. Glavna novina u odnosu na srednjopaleolitička sječiva je u postupku izradbe. U srednjem paleolitiku, počevši od prije otprilike 100 000 godina, sječiva su izrađivana izravnim odbijanje tvrdim čekićem, a u gornjem se paleolitiku za to počeo rabiti mekani čekić (palica od roga, kosti ili tvrdoga drva). Paleolitički su ljudi često nastanjivali špilje. Kad ih nije bilo gradili bi nešto njima dosta slično. Zidne slike prikazuju lagane ljetne kolibe od granja. Nema dvojbe da su saonice starije od kotača i da su ih lovci kamenog doba poznavali puno prije povlačenja leda.
Od doba gornjeg paleolitika koža je imala golemu ulogu u drevnom gospodarstvu. Koža različitih stupnjeva tvrdoće i podatnosti je služila za mnoge svrhe za koje je kasnije korištena keramika ili tkanina. Paleolitički su ljudi koristili kože mrtvih životinja za odjeću i donekle za šatore i posude, ali ne znamo kad su ljudi naučili kako kožu obraditi tako da bude trajna – struganjem i kemijski. Postoje brojni ostaci strugača od kosti i kamena, ali je vjerojatno trebalo mnogo vremena da se nauči da je poželjno ostaviti samo središnji sloj, a maknuti gornji, s krznom ili runom, i donji, mast i meso. Vjerojatno je još više trebalo da se nauči kako očuvati takvu kožu. Donedavno su Eskimi dimili kože. Drugi postupci očuvanja su soljenje, sušenje na suncu. U drevnom Egiptu se rabilo štavljenje pomoću stipse, često u kombinaciji sa solju. Najvažniji postupak je koristio tanin i smatra se da potiče od namakanja koža u šumskim mlakama ili od navike bojenja biljem pomoću umakanja. Glavni je izvor bio hrastova kora ili hrastove šiške. Štavljenje se provodilo umakanjem koža u niz jama ili korita, prvo u najstariju, tj. najslabiju tekućinu. Proces je trajao više od godinu dana. Koža za đonove je udarana čekićem da bi bila trajnija, za odjeću impregnirana masnoćom dok je još vlažna.
Neandertalac i moderni čovjek su dugo živjeli zajedno u istim područjima, osobito na Bliskom istoku. U kratkom rasponu od nekoliko tisuća godina nalazimo niz prostorno i vremenski ograničenih prijelaznih kultura, koje u sebi sadrže musterijenske i gornjopaleolitičke elemente. Primjer je šatelperonijenska kultura, koja se javlja prije otprilike 40 000 godina, a ograničena je na sjevernu Španjolsku, te zapadnu i središnju Francusku.
Prvom pravom gornjopaleolitičkom kulturom obično se smatra orinjasijenska kultura (prema nalazištu Aurignac u Francuskoj). Većina znanstvenika je pripisuje ranim modernim ljudima, ali nije nemoguće da je bila povezana i s neandertalcima. Datirana je približno između 40 000 i 20 000 godina prije sadašnjosti. Ovoj kulturi pripadaju najraniji primjeri špiljske umjetnosti, stari oko 31 000 godina. Najstarija obojena lanena vlakna pronađena su u Gruziji i stara su oko 38 000 godina.
Za Moravsku u doba gravetijenske kulture (datirane približno između 32 000 i 22 000 godina prije sadašnjosti a nazvana je prema mjestu La Gravette u Francuskoj gdje je prvi puta zabilježena) znamenita je najranija pojava keramike (pečene gline) u obliku figurica, a posebno onih koje prikazuju žene, često trudnice, naglašenih oblina, popularno poznate kao paleolitičke Venere. Takve su figurice bile izrađivane od kamena, kosti, bjelokosti ili keramike, a nađene su na širokom području od Pirineja do Dona. Iz ovog razdoblja potiču najstariji dokazi pletenja i tkanja. Radi se o otiscima tkanine, košara i mreža u komadićima gline koji su nađeni u Češkoj, a stari su oko 27 000 godina. Vjerojatno su paleolitički ljudi izrađivali košare, prostirke i čak užad prije tkanine, koja zahtijeva uporabu ispredene niti i obrazac tkanja putem ukrštanja potke i osnove. Čini se da iz ovog razdoblja potiče vreteno i neka vrsta tkalačkog stana.
Vrhuncem izradbe paleolitičkih kamenih alata obično se smatra razdoblje solitrejenske kulture (prema nalazištu Solutré u Francuskoj), koja se pojavila prije više od 20 000 godina, a trajala je do prije otprilike 18 000 godina (tada počinje izrazito zahlađenje, zadnji maksimum zadnjeg ledenog doba, kad je prosječna temperatura bila desetak stupnjeva niža nego danas, a razina Jadranskog mora stotinjak metara niža). Za tu su kulturu svojstveni šiljci fine i precizne izrade. Smatra se da je izradba takvih šiljaka ponekad uključivala toplinsku obradu, koji se vjerojatno tu prvi put javlja. Radi se o grijanju kamena u jednom koraku proizvodnje alata, koji se nakon hlađenja nastavlja obrađivati, čime se znatno poboljšava obradivost. Pri tome se kamen nije smio izravno izložiti vatri, već postupno grijati na temperaturi od oko 300 °C i zatim pustiti da se polako hladi. Izradba takvih šiljaka zahtijeva veliku vještinu cijepanja kamena, što podrazumijeva izrazitu specijalizaciju osoba koje su svladale tu tehnologiju.
Ovoj se kulturi pripisuju i nova lovačka oružja, primjerice uporaba palice s kukom ili izbacivač koplja. Njegovim korištenjem se povećava brzina koplja, a time njegova ubojitost. Uz pomoć izbacivača se moglo loviti s veće udaljenosti, što je lov učinilo sigurnijim. Vrlo je vjerojatno da su u tom razdoblju izumljeni luk i strijela, premda pouzdani dokazi njihova postojanja datiraju iz kasnijeg razdoblja. Najstariji poznati kameni vršci za strelice nađeni su u Španjolskoj, a stari su oko 18 000 godina. Najstariji nađeni bumerang star je oko 21 000 godina, a nađen je u Poljskoj. Načinjen je od drveta, a raspon mu iznosi oko 70 centimetara. 
S ovim se razdobljem povezuje najstariji pouzdan nalaz koštane igle s ušicom, što ukazuje na neku vrstu šivanja u tom razdoblju. U nalazištima je potvrđena proizvodnja tekstila, mrežica i košara za oblačenje, lov i kućanstvo.
Magdalenijenska kultura počinje prije otprilike 17 000 godina i traje do prije oko 10 000 godina. Odlikuje ju izraženo korištenje kamenih mikrooštrica u vrhovima kopalja i u harpunima. U toj je kulturi vrhunac doživjela izradba predmeta od kosti. Izrađuju se figurice, šiljci, harpuni, izbacivači kopalja i udice. Najstarije udice (nazubljeni ulomci kostiju, bez kukice, koji su se vezali za uzicu) nađene su u Europi i Africi, a stare su oko 14 000 godina. Toj kulturi pripada većina poznatih špiljskih slikarija. Umjetnost gornjopaleolitičih ljudi dijelimo na zidnu umjetnost (slikarije i gravure na kamenim zidovima) i pokretnu ili kućnu umjetnost (nalazi pronađeni uz druge rukotvorine).
Prijelaz sa skupljanja hrane na proizvodnju hrane je bio najveći napredak tehnologije, neki smatraju najvažniji uopće u povijesti. U područjima prikladnim samo za napasanje stoke dovela je do pastirskog nomadizma ili stočarstva; u drugim područjima je dovela do obrade zemlje i seoskog načina života, tj. stalnih naselja. Tako je počeo neolitik ili mlađe kameno doba. Neolitička je revolucija korjenito promijenila život ljudi, ali i njihovu okolinu. Taj novi način života u biti određuje čovjekov sustavni trud da promijeni okoliš odabranih biljaka i životinja s ciljem povećanja njihove produktivnosti i korisnosti. Neolitička društva, zasnovana na udomaćenim biljkama i životinjama, nastala su neovisno u različitim dijelovima svijeta nakon 8500. pr. Kr.: Bliski istok, Indija, Afrika, Sjeverna Azija, Jugoistočna Azija, Srednja i Južna Amerika. 
Prije otprilike 10 000 godina došlo je do posljednje velike klimatske promjene, koja označava početak holocena ili odledbe. Dolazi do povlačenja leda na sadašnje pozicije, a razina mora je naglo narasla zbog otapanja ledenog pokrova i ledenjaka. Povećanje količine padalina pred početak holocena u ekvatorijalnim područjima promijenilo je narav velikih rijeka, porasla je količina vode u rijekama poput Nila, Konga i Nigera. Klimatske promjene su utjecale na floru i faunu. Tundre su postale šume, suha područja su postala savane. Mnogi veliki sisavci su izumrli, iz klimatskih i/ili kulturalnih razloga, a među njima i oni važni za čovjeka (poput mamuta). Neke su se čovjeku važne vrste povukle na sjever, skupa s tundrama. Ljudske su se zajednice morale prilagoditi tim promjenama u okolišu. Neke su slijedile uobičajenu lovinu, koja se selila na sjever, i tu su nastavile živjeti na tradicionalan način, zasnovan na lovu i ribolovu. To su prethodnici, premda vjerojatno ne i izravni predci, naroda poput Laponaca, Eskima i Samojeda. Druge skupine, prije svega one koje su živjele u umjerenim klimatskim predjelima, na područjima koja su sada prekrile šume, počele su se prilagođavati novom okolišu.
Zbog nestanka i migracije krda iz stepa i tundra, ljudi su počeli loviti u šumi, gdje je lov teži, a love se pojedinačne životinje poput jelena ili vepra. Zbog toga su sve češće, a možda i isključivo, počeli rabiti luk i strijelu, izum koji seže u doba gornjeg paleolitika. Takvi uvjeti lova objašnjavaju i zašto je čovjek u međusobno udaljenim krajevima uspio pripitomiti vuka. Predak psa je lovcima bio od velike koristi jer je mogao istjerati divljač iz šume. Za lov u šumama je potrebno manje lovaca, a ulov nije dovoljan za prehranu velike skupine. Stoga se smanjio broj obitelji u zajednicama. S druge strane, ribolov je postao važniji – nalazimo vrške od kostiju i rogova koji su bili dijelovi harpuna ili ostiju, udice, vrše od šiba, kanue od debla. Neke su se zajednice nastanile duž obala rijeka i jezera i uz morsku obalu. Promjene u okolišu ponudile su nove izvore, koje je čovjek odmah iskoristio: jaja ptica, puževe i mekušce, voće, jestivo bilje i korijenje.
Pri određivanju neolitika, uz proizvodnju hrane valja spomenuti i proizvodnju predmeta od keramike i bakra, poznavanje tkanja, te glačanje nekih predmeta od kamena.
U nalazištima natufijenskih kultura na području Bliskoga istoka (oko 10 500. pr. Kr. – 8500. pr. Kr.) imamo jasne dokaze početaka poljodjelstva. Po prvi put nalazimo kameni alat koji pokazuje obrazac trošenja svojstven za žetvu žitarica. Nalazi se također mnoštvo kamenih ručnih žrvanja, tučaka, batova i posuda koji pokazuju tragove duge uporabe. Takvo je teško kamenje ponekad donošeno s udaljenosti od 30 kilometara, što se ne zapaža u prethodnim razdobljima. Istraživanja trošenja zuba ukazuju na prehranu žitaricama, no ti su ljudi i dalje lovili divlje gazele, jelene, koze i magarce. U natufijenskim kulturama nalazimo i novi tip naselja. Neki od osnovnih logora su mnogo veći nego oni iz prijašnjih vremena, i do 1000 m2, i moguće je da su ljudi u njima živjeli pola godine ili duže. U nekim se opažaju kameni temelji. Neke su natufijenske skupine nastavile živjeti u pokretu, no neke su se uspostavile sjedilačke zajednice. Jedno takvo naselje u današnjem Izraelu je činilo oko 50 koliba ukopanih u tlo, promjera 2,5 m do 9 m, s rupama za skladištenje divljih žitarica.
Pripitomljavanje životinja je započelo nešto ranije nego poljodjelstvo i njegova je glavna tehnička povijest dovršena mnogo ranije. Životinje su korisne na različite načine. Neke od njih pretvaraju nama nejestive biljke (travu) u jestivo meso. One su hodajuća hrana, hrana koja se ne kvari dok ju ne koristimo. One daju vrijedne dodatne proizvode, koji su bili sve više korišteni tijekom razvoja neolitika: množe se i daju nove životinje; kokoši nesu jaja; krave, ovce, koze i konji daju mlijeko – sirevi i mliječni napitci održavaju stočarska društva Azije. Izmet je kasnije postao važan kao gnojivo i gorivo. Životinje daju kožu iz koje se mogu izraditi razni proizvodi, ovce daju runo. Na neolitičkim tkalačkim stanovima vuna je prvi put ispletena u tkaninu. Životinje daju snagu za vuču i nošenje.
Spiljski ostaci daju neke naznake poretka pripitomljavanja, koji se čini vjerojatan. Prvi su došli strvinari, iz prije navedenih razloga, prije svih pas i, u ranijem periodu, šakal, te svinja (do 7000. pr. Kr.). Zatim dolazi skupina životinja koje u divljini sezonski sele (migriraju) i koje su stoga možda u nekoj mjeri došle u odnos s čovjekom dok je još bio nomad. To su sob, koza (Iran, do 7500. pr. Kr.) i ovca (sjeverni Irak oko 8500. pr. Kr.). Pripitomljavanje goveda, koje, barem u početku, zahtijeva sjedilački život, sigurno pripada vremenu ratarstva. Prvo poznato pripitomljeno govedo je iz vremena oko 6500. pr. Kr., s juga današnje Turske. Tom periodu pripada i izrada košnica za pčele (oko 3000. pr. Kr.), koje su do modernog vremena bile glavni izvor zaslađivača. Uz ljude koji uzgajaju žito sami su sebe udomaćili miš, štakor i domaći vrabac. Domaće patke se javljaju do 2500. pr. Kr. na Bliskom istoku, a guske do 1500. pr. Kr. u Europi.
Posljednju skupinu udomaćenih životinja čine životinje pripitomljene prije svega za prijevoz: magarac, konj, ljama i deva. Čini se da su konj i deva zadnji, njihova uporaba gotovo da nije zabilježena prije 2000. pr. Kr. No za konja postoje i drukčija mišljenja. Ipak, najstariji čvrsti dokazi o udomaćivanju konja potiču iz oko 3000. – 4000. pr. Kr. To su konjski zubi iz nalazišta u južnoj Ukrajini, a koji pokazuju tragove trošenja zbog struganja žvala u ustima. Te su vjerojatno bile izrađene od konopa, budući da najstarije poznate metalne konjske žvale potječu iz oko 1500. pr. Kr. Ljama je udomaćena u Peruu do 3500. pr. Kr., magarac do 3000. pr. Kr. na Bliskom istoku, deva do 3000. pr. Kr..
Pouzdano znamo da je magarac korišten za prenošenje tereta u drevnom Egiptu početkom ranog dinastičkog perioda, oko 3000. pr. Kr. Budući da je u to vrijeme u Mezopotamiji već bio upregnut u vozilo, možemo pretpostaviti da je kao teretna životinja do tad već služio kroz mnoga stoljeća. Do 2000. pr. Kr. karavane natovarenih magaraca su na Bliskom istoku postale uobičajene. 
Najstarija poznata plovila su izdubljena velika debla iz oko 9000. pr. Kr. (Nizozemska, Danska, Njemačka, Finska). Neka takva plovila pronađena u Danskoj, a načinjena oko 5000. pr. Kr., duža su od 10 metara. Takva su polovila pronađena i u drugim dijelovima svijeta: primjerice, u Japanu (oko 7500. pr. Kr.), u Nigeriji (oko 6000. pr. Kr.) itd. Neki su takvi čamci bili duži od 30 metara.
Poljodjelstvo u najjednostavnijim oblicima zahtijeva raščišćavanje i usitnjavanje ne pretjerano suhog površinskog tla, sijanje i pokrivanje sjemena, uništavanje korova i zalijevanje, žetvu i sigurnu pohranu uroda uz odvajanje sjemena za sljedeću sjetvu. Za svaku se sjetvu isprva moglo naći nedirnuto tlo (ekstenzivna poljoprivreda), ali kad je postalo nužno ili poželjno obrađivati isto tlo iz godine u godinu, javila se potreba za dubljom obradom, da se odloži iscrpljivanje tla. Tu je ključan bio izum pluga, koji se je u cijelosti razvio tek kad se je tijekom srednjeg vijeka čovjek suočio s obradom teških tala sjeverne Europe. U drevnoj Mezopotamiji i Egiptu pak je veći problem bilo navodnjavanje.
U stanovitom smislu ratarski alati prethode ratarstvu. Žetelački nož ili srp je izvorno razvijen za rezanje divljih trava. U Mezopotamiji je rađen od pečene gline. U Europi u najprimitivnijem obliku ima dršku od roga, užljebljenu za kremeno iverje (mikrolite). No najuobičajeniji oblik je kratka drvena drška na koju je pričvršćena kremena oštrica. Poravnate i izglačane kamene sjekire i bradve, karakteristične za neolitik, imaju svoje mjesto i u lovačkom i u poljodjelskom gospodarstvu. Poboljšana sjekira, pomoću koje je počelo krčenje europskih šuma, sigurno je pomagala i u lovu. Bradva, koju smatramo drvodjeljskim alatom, bila je rabljena i kao motika.
Neolitički ljudi nisu koristili plug, već su, kad je bilo potrebno, raščišćavali zemlju koristeći kamene sjekire, kultivirali su polja koristeći motike i štapove za kopanje. Početno su jednostavni štapovi za kopanje korišteni za sađenje sjemena, a kasnije su oni preoblikovani u svojevrsnu motiku. Zrnje je mljeveno u mlinovima načinjenim od dva kamena. Neolitički alati su se i dalje sastojali od malog okresanog kamenja, korištenog, npr. u srpovima, ali je dopunjeno većim, često poliranim alatima poput sjekira, kamenja za drobljenje, mužara i tučka. Rogovi životinja su bili korisni kao štapovi za kopanje i krampovi. U ranom neolitičkom razdoblju alati su najviše izrađivana od kamena: kameni noževi, kamene sjekire s drškom od kosti, čekići, pijuci, kameni batovi, kameni vrhovi za koplja i strijele.
Lončarstvo je nova tehnologija koja čini ključni dio neolitičke revolucije, a pojavilo se neovisno na više mjesta. Paleolitički su ljudi proizvodili keramiku od pečene gline, ali ništa u njihovom gospodarstvu ne iziskuje daljnji razvoj te tehnike. Neke skupine iz kasnog paleolitika su već primijetile da se glina stvrdnjava u vatri (figure od terakote iz Moravske).
Najstarije poznate keramičke posude su napravljene u Japanu prije 12 000 godina, još u doba paleolitika, dok se u drugim područjima pojavljuju početkom neolitika. Prije otkrića keramike čovjek je za pohranu i prijenos tekućina rabio izdubljene tikve ili kožne mješine, a za krute tvari košare od prepletenih vlakana, te posude od kamena i drveta. Prve keramičke vaze često imaju oblik tih posuda ili oponašaju njihove ukrase. Neolitičke su zajednice koristile žbuku u gradnji i lončarstvo je moglo nastati iz tehnika ožbukavanja košara. 
Lončarstvo se vjerojatno razvilo iz izrade košara i sigurno nije postalo važno sve dok neolitski čovjek nije prihvatio sjedilački način života – žitarice i mahunarke koje su činile velik dio njegove prehrane zahtijevaju dugo kuhanje u posudi koja može podnijeti toplinu. Tek tada imamo slučaj raširene uporabe posuda koje se razbijaju jednako lako kako se i izrađuju. No teže je napraviti posudu nego figuricu. Treba naučiti očistiti glinu i dodati joj sijeno ili komadiće kamena ili školjke kako ne bi bila premasna i iskrivila se tijekom sušenja i pečenja. Zatim treba naučiti oblikovati vazu i ostaviti je da se suši na suncu prije pečenja.
Negdje između 6000. pr. Kr. i 4000. pr. kr. došlo je u drevnoj Mezopotamiji do inovacije u lončarstvu. Dotad su predmeti izrađivani pomoću kalupa ili slaganjem glinenih prstenova. No u ovo se doba počinje rabiti primitivno lončarsko kolo. Bio je to u početku naprosto okrugli stolić koji se mogao vrtjeti na vertikalnoj osovini i koji se vrtio štapom ili rukom. Taj je izum znatno ubrzao postupak izrade keramičkih predmeta i zacrtao put daljnjeg razvoja, k pravom lončarskom kolu, mnogo stoljeća kasnije.
Tajna lončarstva je u tome da iz gline izlazi voda kad se ona peče na vatri, što ju pretvara u umjetni kamen. Neolitičke su peći davale temperature do 900 °C. Kasnije, u Brončanom i Željeznom dobu, ta je neolitička pirotehnologija omogućila razvoj metalurgije. Najstariji poznati postupak pečenja keramike je jamsko pečenje. Posude se slože u jamu iskopanu u zemlji i pokriju gorivom. Napunjena se jama zapali i nadgleda dok ne gorivo posve ne izgori. Najviša temperatura koja se može postići na ovaj način je oko 1100 °C. Od oko 6000. pr. Kr. imamo prve dokaze o uporabi peći za pečenje keramike u Mezopotamiji. To je omogućilo odvajanje posuda od vatre i time veće mogućnosti različitih oblika i boja lončarije.
Na Bliskom istoku, gdje nema toliko drvene građe, seljaci su istočno od Tigrisa, od početka neolitika i prije uporabe pečene keramike, gradili svoje kuće od isušene gline (tj. opeka sušenih na suncu) i od doba Jerihona postoje primjeri zidina od opeke, s utorima za drvene grede. U suhoj klimi takve građevine traju dugo. U Mezopotamiji je glina ostala glavni građevinski materijal tijekom 6000 godina. U dolini Nila, pak, ima kamena, no na njega je država imala monopol, a glina je bila građevinski materijal za većinu. Glina je za opeke pripravljana dodavanjem vode i nasjeckane slame ili balege, da bi se spriječilo pucanje ili iskrivljavanje. Nakon toga su, isprva rukama, a kasnije u pravokutnim drvenim kalupima bez dna, oblikovane opeke i ostavljene da se suše, uz preokretanje. Uz dodavanje više vode ista je mješavina gline korištena i za žbuku i za zidanje. Kuće od opeke sušene na suncu nalazimo u Jerihonu već oko 9000. pr. Kr.
Pripitomljavanje koze, ovce i ljame je dovelo do izuma tkanja, ali tek nakon određenih mutacija do kojih je došlo uslijed pripitomljavanja. Tek je tada runo tih životinja postalo pogodno za predenje i tkanje. Vunena je odjeća postupno zamijenila odjeću od kože ili krzna. Ljudi su ubrzo naučili rabiti i biljne vrste, poput lana, koji se u zapadnoj Aziji, Egiptu i Europi već uzgajao kao uljarica, te pamuka, koji se počeo uzgajati u Indiji i srednjoj Americi. Postoje dokazi o pletenju prostirki i košara iz vrlo ranih vremena. Nije poznato je li u to doba izrađivana odjeća od niti, ali su na mnogim mjestima nađena primitivna vretena.
Tkanine su se nezavisno pojavile u različitim dijelovima svijeta. Tek je u neolitiku potreba za odjećom i posudama narasla do mjere u kojoj su tehnike tkanja procvale. Komad platna od konoplje pronađen u Çatal Höyüku (Turska) star je oko 10 000 godina. Najstariji ostaci iz Egipta stari su oko 7000 godina (prostirke, spiralne košare i primitivne tkanine), a najstarija pronađena užad iz tog područja je nekoliko stoljeća mlađa. Proizvodnja tkanina zahtijeva više međusobno povezanih tehnika: striženje ovaca ili uzgajanje lana ili pamuka; preradu sirovoga materijala; predenje niti; izradu tkalačkih stanova; bojanje prediva; tkanje tkanine. 
U košaraštvu su korišteni trska, šaš i trave, ali glavni materijal za tkanine na drevnom Bliskom istoku je bio lan, koji je uzgajan i zbog ulja i uzgoj kojeg je bio dobro uspostavljen do 3000. pr. Kr. Za uporabu treba odvojiti vlakna od ostatka stabljike, najprije namakanjem, radi omekšavanja, te potom grebanjem i češljanjem.
U neolitičkom okruženju su stotine tehnika, malih i velikih, oblikovale novi način života. Ljudi su tijekom neolitika gradili trajne strukture od drveta, opeka i kamena, koje svjedoče o velikom obrtničkom umijeću, a razvili su čak i svojevrsno kovinarstvo, rabeći komade sirovog bakra koji se mogu naći u prirodi. Primjerice, za znamenitog Ledenog čovjeka, smrznutu mumiju koja se pojavila 1991. zbog povlačenja ledenjaka u Alpama, najprije se mislilo da pripada nekoj kulturi Brončanog doba, jer je nosio bakrenu sjekiru. No pokazalo se da je živio oko 3300. pr. Kr. Bio je to neolitički čovjek s oružjem od hladno kovanog metala. 
Metalurgija je prva strateška tehnologija, ona je omogućila napredak u ogromnom području tehnologije, koje ne bi bilo osvojeno korištenjem drveta ili kamena. Uporaba kovina je omogućila nove i prije nezamislive alate i oruđa. Prva kovina koju su ljudi rabili je bakar, no moguće je da je i prije njega korišteno meteoritsko željezo i zlato. Dokazi o korištenju sežu do 9000. pr. Kr. Bakreni privjesak nađen u sjevernom Iraku datiran je na 8700. pr. Kr. Za razliku od željeza, bakar se može naći u prirodi u metalnom stanju, kao komadi kovine pomiješani s rudama. No te su prirodne zalihe metalnoga bakra brzo iscrpljene. 
Prirodno željezo u metalnom stanju je isključivo meteoritskog podrijetla i postoje neki dokazi ranog korištenja takva željeza. Rude bakra se mogu naći u sjevernoj Siriji i Turskoj, gdje su se oblikovale rane ratarske zajednice. Stoga su ljudi vjerojatno naišli na metalni bakar, privučeni njegovom zelenkastom bojom. Za razliku od kamena, ta se kovina ne može pretvoriti u alat odbijanjem dijelova, ali se može lako savijati i kovati, i stoga je u početku rabljena za male ukrase. Bakar je toliko mekan da je uglavnom nekoristan za izradbu većine alata i oružja. Korišteni su i zlato i srebro, ali vrlo rijetko.
Budući da je bakar relativno mekan lako ga se može hladno kovati kamenim čekićima. Hladno kovanje može gotovo udvostručiti tvrdoću bakra, gotovo do tvrdoće čistoga željeza, ali je bakar tada krhak i vrlo lako puca. No lagano zagrijavanje može očvrsnuti bakar, koji se nakon toga može hladno kovati, čime se mogu dobiti prilično dobri alati. Neke od najranijih izrađevina od bakra su nađene u Anatoliji (Turska), a datiraju iz otprilike 7000. pr. Kr. Najpoznatije su bakrene kuke i šila iz Çayönü Tepesi na istoku Turske. Tu se opažaju neki od najranijih pokušaja obradbe bakra pomoću vatre (pirotehnologija) uz hladno kovanje. Kuke i šila su bili zagrijavani i tada kovani u željeni oblik, ali kovači sigurno nisu znali kako kaljenje i hladno kovanje utječu na bakar, jer su predmeti ostavljeni u mekom stanju, bez završnog kovanja. Zanimljivo je spomenuti da je oko 6500. pr. Kr. u Çayönü Tepesi korištena žbuka od gipsa, koji se dobiva zagrijavanjem vapnenca na oko 900 °C, ali nema nalaza pečene lončarije. Izrađevine od bakra su nađene i u jednom od najranijih gradova, Çatal Höyüku (današnja istočna Turska), a datiraju iz oko 6000. pr. Kr.
Znakovi lijevanja bakra opažaju se oko 5500. pr. Kr. Najstariji poznati predmet izrađen od lijevanog bakra je bakreno dlijeto nađeno u Prokuplju u Srbiji, a datira se oko 5500. pr. Kr. U isto doba spada jedno od najvažnijih otkrića u povijesti: dobivanje bakra iz njegovih mineralnih sirovina ili ruda. To je otkriće imalo golem utjecaj na razvoj društva tijekom sljedeće dvije tisuće godina. Ona je dala novi materijal, dovela do izuma bronce, boljeg materijala za izradu alata, ali i osigurala tehnologiju za uporabu željeza nekoliko stoljeća kasnije. Taljenje bakra vjerojatno se je razvilo iz opažanja produkata peći za pečenje keramike. 
Taljenje bakra iz rude podrazumijeva miješanje rude s nekim prikladnim gorivom, poput drvenog ugljena ili drveta, i stavljanje mješavine u vatru. Obične vatre u ognjištima ili pećima za keramiku nisu mogle dati temperature potrebne za taljenje bakra (oko 1100 °C). Stoga je moguće da su za podjarivanje vatre i postizanje potrebne temperature korištene puhaljke načinjene od trske. Rastaljena se je kovina nakupljala na dnu, dok su se nečistoće u obliku šljake (troske) uklanjale s površine.
Povijest metalurgije željeza započinje još u prapovijesno doba, ali se ne zna da li je prvo željezo proizvedeno slučajno, kad je prapovijesni čovjek naložio vatru na ležištu čiste željezne rude ili je koristeći se već stečenim iskustvom u topljenju bakarne rude primijenio isti postupak na željeznu rudu. Taj postupak je bio prilično jednostavan: u plitkom ognjištu se željezna ruda pokrila drvenim ugljenom, koji se zatim zapalio, pa je ispod vatre nastala gnjecava i spužvasta željezna masa (spužvasto željezo). Da bi se iz spužvastog željeza dobilo tehničko željezo ili čelik ovisilo je prije svega od kvalitete željezne rude. 
Plitko ognjište je bilo vrlo jednostavne konstrukcije. Sastojalo se od gnijezda oslonjenog na jedan zid, kroz koji je prolazila mlaznica mijeha za raspirivanje vatre. Gnijezdo se je ispunilo izmjenično slojevima željezne rude i drvenog ugljena, koji su se zatim zapalili. Puhanjem zraka kroz mijeh povisila bi se temperatura, tako da bi iz drvenog ugljena nastajao ugljikov monoksid, koji je vezao kisik iz željezovih oksida (uglavnom hematit), te se dobivalo spužvasto željezo i ugljikov dioksid. Pri tome je dobar dio željeza i dalje ostao vezan s kisikom (željezovi oksidi), te zajedno s nečistoćama kao tekuća troska otjecao iz ognjišta. Spužvasto željezo se skupljalo na dnu ognjišta sve dok ga ne bi potpuno ispunilo, pa bi se izvadilo i kovanjem bi se istiskivali ostaci troske i nečistoća (kovano željezo). Omjer između težine željezne rude i drvenog ugljena je bio otprilike 1 : 4. Ovim postupkom se dobivalo tek oko 12,5% željeza iz željezne rude, a težina spužvastog željeza je iznosila do 70 kilograma. Ovakva plitka ognjišta su se održala u Štajerskoj i Šleziji sve do 18. stoljeća.
Kremen je u Starom svijetu tisućama godina bio ključni materijal za izradu alata i kad je potražnja za kremenim sjekirama (kojim su prvi ratari krčili tlo) nadišla ponudu iz površinskih kopova, otvoreni su podzemni rudnici. Oko 4000. pr. Kr. u zapadnoj je Europi otvoreno mnogo rudnika kremena. Okna su bila duboka od 10 do 15 metara. Korišteni su trnokopi od jelenjih rogova i lopate od goveđih lopatica. Kopanje bakra je počelo još oko 4500. pr. Kr., u današnjoj Srbiji. Rudnici su bili duboki do 20 metara. Balkan je postao jednim od glavnih izvora bakra u Starom svijetu. Najstariji rudnici su u planinskim područjima sjevernog Iraka, Libanona, Sirije, Anatolije i Balkana.
Mnoštvo dokaza pokazuje da su mnogi, a možda i većina, neolitičkih naroda sustavno motrili nebo, napose gibanja Sunca i Mjeseca, te su podizali astronomski uređene građevine koje su služile kao kalendar godišnjih doba. Najbolje poznati primjer je Stonehenge u jugozapadnoj Engleskoj (tu se neolitičke zajednice javljaju do 4000. pr. Kr.). 82 komada kamena mase oko 5 tona su dopremljena iz Walesa, s udaljenosti od 240 kilometara. U jutro ljetnog suncostaja (21. lipnja) Sunce izlazi duž glavne osi građevine i na vrh kamenog stupa postavljenog izvan nje. Čini se da je izgrađen da bi označio krajnje i srednje točke sezonskih gibanja nebeskih tijela duž obzora (horizonta) pri izlasku i zalasku, što ukazuje na sustavna opažanja i svijest o pravilnostima nebeskih gibanja.

Prva sezona serije Pravi detektiv, američke kriminalističke drame čiji je kreator Nic Pizzolatto, svoju je premijeru imala 12. siječnja 2014. godine na kabelskoj mreži HBO. U prvoj sezoni glavne su uloge ostvarili Matthew McConaughey, Woody Harrelson, Michelle Monaghan, Michael Potts i Tory Kittles. Sezona se sastojala od osam epizoda, a njezino je emitiranje u originalu završilo 9. ožujka 2014. godine. Koncept same serije zamišljen je na način da svaka sezona bude zasebna priča koja se sastoji od širokog dijapazona likova i različitih mjesta odvijanja radnje.
Konstruirana u smislu nelinearnog tijeka priče, sezona se fokusira na dvojicu detektiva državne policije Louisiane, Rustina "Rusta" Cohlea (McConaughey) i Martina "Martyja" Harta (Harrelson) koji istražuju ubojstvo prostitutke Dore Lange 1995. godine. Sedamnaest godina kasnije primorani su prisjetiti se cjelokupne istrage, skupa s nekoliko drugih neriješenih slučajeva. Tijekom navedenog vremenskog razdoblja, Hartova nevjera prijeti uništenju njegovog braka s Maggie (Monaghan), a Cohle se bori s vlastitom nesretnom prošlošću. Prva sezona serije Pravi detektiv bavi se temama filozofskog pesimizma, muškosti i kršćanstva; razni kritičari analizirali su portret žena u seriji, njezin autorski senzibilitet te utjecaj stripova i čudnjikave horor fikcije na samu priču.
Pizzolatto je Pravog detektiva isprva zamislio kao roman, ali je naknadno shvatio da sama priča više odgovara formatu televizijske serije. Redatelj svih epizoda prve sezone je Cary Joji Fukunaga, a snimane su u državi Louisiana tijekom tromjesečnog razdoblja. Sama serija dobila je hvalospjeve kritičara te se našla na mnogim listama najboljih dramskih serija 2014. godine. Bila je nominirana za mnogobrojne nagrade i priznanja od kojih se svakako moraju izdvojiti nominacije u kategorijama najbolje dramske serije za prestižne nagrade Emmy i Zlatni globus, a također je i osvojila nemali broj nagrada, pogotovo u kategorijama scenarija, fotografije, režije i glume.
Prije nego je napisao seriju Pravi detektiv, Nic Pizzolatto je predavao književnost na trima sveučilištima u Sjevernoj Karolini, Indijani i Chicagu. Inspiriran HBO-ovim serijama poput Žice, Obitelji Soprano i Deadwood započeo je pisati kolekciju kratkih priča koje je 2006. godine izdao pod zajedničkim naslovom Between Here and the Yellow Sea. Godine 2010. objavio je svoj prvi roman, Galveston te započeo pisati za televiziju. Njegovi raniji pokušaji televizijskih scenarija nisu bili uspješni zbog nedostatka novca. Pizzolattov prvi veći posao u scenarističkom smislu na televiziji dogodio se 2011. godine kada je postao dijelom ekipe AMC-jeve serije The Killing. U kasnijim intervjuima izjavio je da mu je ta serija pomogla da se upozna s radom u televizijskoj industriji. Pizzolatto je postao iznimno nezadovoljan kreativnim smjerom u kojem je serija otišla nakon svog početka te je dva tjedna nakon početka rada na drugoj sezoni napustio istu.Priča Pravog detektiva u početku je zamišljena kao roman, ali vrlo brzo je Pizzolatto postao svjestan da zbog narativne strukture priče i same perspektive cijela stvar puno bolje funkcionira kao televizijska serija. U razdoblju od svibnja do srpnja 2010. godine napisao je šest scenarija temeljenih na njegovom objavljenom romanu Galveston, uključujući i scenarij za pilot epizodu Pravog detektiva na 90 stranica. Nedugo potom s HBO-om je dogovorio razvoj projekta potencijalne serije. Drugi scenarij za Pravog detektiva napisao je nedugo nakon što je napustio rad na seriji The Killing, a sve zahvaljujući podršci produkcijske kompanije Anonymous Content koja je u konačnici producirala i razvila projekt. Do travnja 2012. godine, nakon uzavrelog natječaja, kompanija HBO je naručila snimanje osam epizoda Pravog detektiva. Pizzolatto nije unajmio niti jednog drugog scenarista zbog toga što je vjerovao da se zbog njegovog izoliranog procesa pisanja nitko neće dovoljno dobro uklopiti u rad te da grupa scenarista neće moći postići rezultat koji je on želio. Nakon samostalnog tromjesečnog rada, konačan scenarij cjelokupnog serijala bio je dugačak pet stotina stranica.
Budući je koncepcija serije takva, svaka sezona sastoji se od zasebne priče popraćene širokim dijapazonom likova i odvijanjem radnje na različitim mjestima. O glavnim ulogama u seriji, Pizzolatto je započeo razmišljati još rane 2012. godine, u vrijeme kada je pokušavao prodati ideju za seriju televizijskim kućama. Zbog svog formata, serija je zahtjevala da se glumci ugovorom obvežu samo na jednu sezonu pa je Pizzolatto svoju pozornost usmjerio na filmske zvijezde koje inače izbjegavaju nastupe u televizijskim serijama zbog svog ionako prenatrpanog rasporeda snimanja. Woody Harrelson i Matthew McConaughey bili su među prvim glumcima koje je Pizzolatto razmatrao za uloge. McConaughey je potpisao nastup u HBO-ovoj seriji još 2011. godine, odmah nakon završetka snimanja filma Killer Joe. Impresioniran njegovim nastupom u filmu Lincoln Lawyer, Pizzolatto je McConaugheyju prvotno namijenio ulogu Harta, ali ga je ovaj nagovorio da mu da ulogu Cohlea. U intervjuu za časopis Variety na upit o promjeni uloga McConaughey je izjavio: "Želio sam ući u glavu tog lika. Ta opsesija, otok od čovjeka - oduvijek želim glumiti tipa koji ima monologe. Mislim da je to nešto jako važno i uvijek osjećam da sam bolji u svom radu kada se nalazim u takvim ulogama". Za pripremu svoje uloge, McConaughey je samostalno napisao 450 stranica analize samog lika naziva "Četiri faze Rustina Cohlea", a sve kako bi proučavao evoluciju svog lika kroz sezonu.Harrelson je bio drugi glumac koji je dobio ulogu u seriji, a u nju je pozvan da tumači Harta na zahtjev glumca McConaugheyja. Harrelson je izjavio da se pridružio glumačkoj postavi Pravog detektiva dijelom i zbog toga što je želio raditi s određenim ljudima s kojima je već radio 2012. godine na HBO-ovom televizijskom filmu Game Change. Michelle Monaghan pristala je tumačiti glavni ženski lik, Maggie, zbog toga što joj se svidio razvoj priče, a pogotovo evolucija njezinog lika. Michael Potts i Tory Kittles uskoro su se pridružili glavnoj glumačkoj postavi u ulogama detektiva Maynarda Gilbougha i Thomasa Papanije. Jedne od važnijih sporednih uloga u prvoj sezoni serije Pravi detektiv odigrali su Kevin Dunn kao poručnik Ken Quesada, Alexandra Daddario kao Lisa Tragnetti i Brad Carter kao Charlie Lange.Pizzolatto je svoju potragu za redateljem suzio na Caryja Jojija Fukunagu (kojeg je znao iz produkcijske kompanije Anonymous Content) i Alejandra Gonzáleza Iñárritua. Na kraju je Fukunaga postao redateljem nakon što se Iñárritu povukao iz cjelokupnog projekta zbog filmskih obveza koje je u to vrijeme imao. Za što bolju pripremu režije, Fukunaga je neko vrijeme proveo s detektivima iz odjela za umorstva državne policije Louisiane, a sve kako bi se upoznao sa što autentičnijim načinom istrage kakva se provodila tijekom 90-ih godina prošlog stoljeća. Kao glavnog fotografa Fukunaga je u projekt doveo Adama Arkapawa, glavnog fotografa serije Povrh jezera. Arkapaw je privukao redateljevu pozornost zbog svog rada na filmovima Carstvo životinja i Ubojstva u Snowtownu, a posao je dobio nakon dogovora koji se zbio tijekom sastanka u San Franciscu. Alex DiGerlando s kojim je Fukunaga radio na filmu Glory at Sea iz 2008. godine redatelja Benha Zeitlina postao je glavni scenograf serije. U jednom od intervjua Fukunaga je izjavio: "Već sam otprije bio upoznat s onime što je Alex postigao s prikazom močvara Louisiane, a uz nešto više novca, ovdje je mogao izgraditi setove koje smo koristili jedan ili dva dana prije nego bi ih rastavili kao da nikada nisu niti postojali".
U početku je zamišljeno da mjesto radnje prve sezone serije Pravi detektiv bude u Arkansasu, ali je Pizzolatto kasnije odlučio snimati u Louisiani kako bi iskoristio tamošnje porezne olakšice i vrlo distinktivan okoliš: "U toj državi postoji određena kontradiktorna priroda i zloćudna kvaliteta... Kao da se tamo život odvija ispod površine. Šume su guste, mračne i neprohodne. Međutim, s druge strane, kada na sve to pogledaš izdaleka čini se predivnim". Serija se snimala puna tri mjeseca (između 100 i 110 dana) u razdoblju od siječnja do lipnja 2013. godine. Dnevno je snimljeno oko pet minuta materijala. Produkcija je izgradila razne setove među kojima su bili razrušena kapelica, šator za propovijed Joela Theriota te uredi državne policije Louisiane od kojih su potonji bili izgrađeni u napuštenom skladištu u blizini Elmwooda. Mjesto ubojstva Dore Lange snimljeno je na udaljenom polju [[šećera izvan Eratha koje je, zbog činjenice što je bilo napola spaljeno, ukazivalo na ono što je DiGerlando nazvao "sumornom i atmosferičnom" pozadinom koja je također odzvanjala i u scenama interijera. Scena u kojoj Cohle bježi iz susjedstva u kojem dolazi do krvavog obračuna dok istovremeno Gingera uzima za svog zarobljenika snimljena je u Bridge Cityju i to u jednom kadru u trajanju od šest minuta (tehnika koju je Fukunaga već koristio u svojim filmovima Sin Nombre i Jane Eyre). Scena je snimljena u sedam pokušaja, a pripreme za istu bile su dugotrajne i zahtjevne: McConaughey je trenirao s Markom Norbyjem kako bi svladao stil tučnjave za svoj lik, a sama scena je na licu mjesta za vrijeme snimanja zahtijevala ekipu kaskadera, šminkera i specijalista za vizualne efekte. Serija je također snimana i na kampusu srednje škole Kenner te u Fort Macombu, utvrdi iz 19. stoljeća, koja se nalazi izvan New Orleansa.Raspored snimanja nije bio organiziran po redoslijedu epizoda što je izazvalo dodatne otežane okolnosti. Kompletna sezona serije bila je snimljena na 35-milimetarskoj filmskoj vrpci, a cilj je bio postići određenu teksturu kao i kvalitetu "nostalgije". Sezona je snimljena uz korištenje Panavision Millennium XL2 kamera, a izbor leća odgovarao je periodu u kojem su određene scene radnjom bile smještene. Konkretno, scene čija se radnja odvija 1995. i 2002. godine snimljene su uz pomoć objektiva Panavision PVintage, a koji je sliku učinio blažom, jer se sastojao od recikliranog stakla slabijeg kontrasta. Budući su te scene napisane kao Cohleovo i Hartovo sjećanje, produkcijski tim želio ih je učiniti čim više kinematografskim, a sve kako bi reflektirale ono što je Arkapaw nazvao "fragmentacijom njihovih lucidnih sjećanja iz prošlosti". Kako bi to postigli, oslonili su se na upotrebu širokih leća kako bi naglasili kompoziciju. Scene čija je radnja smještena u 2012. godinu snimljene se uz pomoć objektiva Panavision Primo; ovdje je vizualna paleta bila puno oštrija i imala je jači kontrast što je, prema Akrapawovoj izjavi, slici davalo "moderniji, svježiji osjećaj" koji je "likove izvlačio iz njihovog okoliša, a sve kako bi publici omogućio ulazak u njihove umove".
Pjesma koja svira na uvodnoj špici svake epizode prve sezone serije Pravi detektiv je "Far From Any Road" alternativnog country žanra u izvedbi glazbene skupine The Handsome Family s njihovog albuma Singing Bones iz 2003. godine. Službeni soundtrack serije sastoji se od kompilacija gospel i blues glazbe, a koje su birali Pizzolatto i T Bone Burnett. Njih dvojica nisu željeli upotrebljavati Cajun glazbu i blues karakterističan za močvarno područje Louisiane zbog toga što su smatrali da bi isti bio pretjeran. Burnett je izjavio da su glazbu birali s obzirom na likove, a ne da su se ugledali na neke starije kriminalističke drame. U prvoj sezoni korištene su pjesme Bo Didleyja, Melvinsa, Primusa, The Staple Singersa, Gridnermana, Vashti Bunyana, Townesa Van Zandta i Captaina Beefhearta. Burnett je također skladao nekoliko originalnih tema u suradnji s Rhiannonom Giddensom, a koji se služio sintesajzerom Swarmatron i Cassandra Wilson. Dana 14. kolovoza 2015. godine kompanija HBO objavila je službeni soundtrack na kojem se našlo 14 skladbi iz prvih dviju sezona serije Pravi detektiv i to kao CD te kroz iTunes.
Razni analitičari određuju muškost kao jednu od glavnih tema prve sezone serije Pravi detektiv. Christopher Lirette je u akademskoj publikaciji Southern Spaces napisao da se serija vrti oko "muškaraca koji žive u brutalno muškom svijetu" te su zbog toga žene prikazane "kao stvari koje se moraju spasiti, ali i kao erotske prepreke" poput onih u filmovima Dvostruka obmana ili Kineska četvrt. Willa Paskin iz časopisa Slate istaknula je da prikaz triju oblika ženskih likova u seriji (kao seksualnih radnica, pokojnih i "dosadnjikavih supruga") otkriva nakanu da se kroz njih reflektira "zaslijepljen pogled i vrlo muška, južnjačka policijska kultura" glavnih protagonista. Neki analitičari Hartovu karaketirzaciju definiraju kao manifestaciju upravo ove ideje, a koja je očita kroz njegov izrazito konvencionalni pogled na žene kao djevice i kurve, kao i kroz njegov odnos prema Maggie i Audrey. Na primjer, u sceni kada se Hart suočava s dvojicom mladića koji su se seksali s Audrey, on u svojoj esenciji "osuđuje druge muškarce za povredu kćerke koju istovremeno, na vrlo upitan način, gleda kao na nekoga koga mora zaštititi, ali i kontrolirati".U članku objavljenom na internetskoj stranici Salon, autorica Janet Turley napisala je da u seriji žene "postaju reflekcije muškaraca" budući je svijet Pravog detektiva viđen isključivo kroz oči dvojice muških protagonista. Sam Adams iz Indiewirea utvrdio je da su centralni fokus priče "stravične stvari koje muškarci rade ženama", a mnoge od njih nisu niti prijavljene niti istražene od strane nadležnih vlasti. U svom tekstu Adams ističe: "Dora Lange nikome nije nedostajala. Marie Fontenot je nestala, a policija je dopustila da istragu završi glupa glasina". Nadalje ističe da uloga žena ima puno dublji smisao zbog toga što Cohle pati kroz sjećanja na svoju bivšu suprugu i mrtvu kćerku dok je Hart nemoćan "odnositi se prema ženama na umjesan način". Prema Scottu Wilsonu, predavaču kulturnih znanosti na sveučilištu Kingston, žene su u seriji podijeljene u tri skupine koje on naziva "super-egoističnim, opscenim i svetim". Prema Wilsonovoj interpretaciji, Maggie je portretirana kao super-egoistična supruga koja "konstantno ima zahtijeve od svog supruga i na taj način ga udaljava od njegove simbolične uloge policajca".Filozofkinja Erin K. Stapleton izražava teoriju u kojoj leš Dore Lange služi "kako bi stvorio određeni teritorij u kojem su formirane zajednice svijeta Pravog detektiva". Upravo se kroz njezino mrtvo tijelo artikulira partnerstvo između Cohlea i Harta; a uz tu njihovu povezanost, "intimno poznavanje" njezinog leša je temelj za sve druge odnose u njihovim životima. Zbog svega toga njezina naracija utječe na razvoj glavnih muških likova dok oni sve dublje i dublje zadiru u svoju istragu.
Prva sezona serije Pravi detektiv istražuje Kršćanstvo te kontrast između religije i racionalnosti. Rođen u pobožnoj katoličkoj obitelji, Pizzolatto je izjavio da je kao dijete na religiju gledao kao na priču koja služi kao "bijeg od istine". Prema Andrewu Romanu iz The Daily Beasta, sezona serije aludira na Pizzolattovo djetinjstvo te stvara paralele između Kršćanstva i nadnaravne teologije "Carcose": "U oba slučaja radi se o pričama. Pričama koje ljudi pričaju kako bi pobjegli od stvarnosti. Pričama koje 'prkose svakom zakonu svemira'". Romano vjeruje da ova poruka nije kritika za religiju sama po sebi, već da pokazuje kako "snaga pričanja priče" i pretjerani religiozni žar "mogu čovjeka odvesti na neka poprilično bolesna mjesta". Jeff Jensen iz Entertainment Weeklyja istaknuo je da serija postaje puno više samosvjesna kroz Cohleove snažne kritike religije, a na koje je on gledao kao na komentar o pop kulturi eskapizma. Filozofkinja Stapleton ističe da zločini prikazani u Pravom detektivu (kroz žrtve te implikacije žrtvovanja i seksualnog nasilja) "odgovaraju konzervativnom Kršćanstvu u kojem su isti nastali i žele istražiti prilike za transgresiju koja iz takve strukture obično proizlazi".Teoretičarka Edia Connole u liku Cohlea vidi povezanost s likovima Philipa Marlowea i Lancelota, a koji su svi bili "vitezovi čija je dužnost njihovim vjernim lordovima otežana odanošću Bogu". Ostali aspekti Pravog detektiva prizivaju kršćanske alegorije, uključujući i uvodnu scenu serije, a za koju Connole smatra da reflektira raspeće Isusa. Autor i filozof Finn Janning ističe da Cohleova evolucija ilustrira afinitet između Budizma i filozofskog pesimizma. Kao samoprozvani pesimist Cohle se zbog gotovo smrtnog iskustva pred kraj serije ipak mijenja kada doživljava prosvjetljenje vidjevši smrt kao "čistu ljubav": upravo taj trenutak ukazuje na budistički koncept rigpe.
Kritičari su istaknuli utjecaj mnogih čudnih i horor fikcija na priču Pravog detektiva, često istražujući utjecaj kolekcije kratkih priča naziva "The King in Yellow" (iz 1895. godine) autora Roberta W. Chambersa i djela autora Thomasa Ligottija. Aluzije na priču "The King in Yellow" mogu se vidjeti u mračnoj filozofiji same serije, njezinoj učestaloj upotrebi "Carcose" i "Žutog kralja" (eng. The Yellow King) kao motiva kroz cijelu sezonu te simboličke upotrebe žute boje kao tematskog potpisa koja ukazuje na gubitak razuma i dekadenciju. Pizzolatto je optužen da je pokrao autora Ligottija zbog ekstremnih sličnosti između rečenica koje izgovaraju likovi u Pravom detektivu i koji su prisutni u Ligottijevoj knjizi "The Conspiracy Against the Human Race", a koje je Pizzolatto zanijekao, premda je priznao Ligottijev utjecaj na njegov rad.Ostali filozofi i autori u seriji su identificirali utjecaje Arthura Shopenhauera, Fridericha Nietzschea, Gillesa Deleuzea, Raya Brassiera, Emila Ciorana i Eugena Thackera. Mathijs Peters je u tekstu za Film International istaknuo da Pravi detektiv preuzima Schopenhauerovu filozofiju kroz svoj pristup individualnosti, samoodricanju i bitci između svjetla i tame. Ben Woodard je napisao da evoluirajuća filozofija koja proizlazi iz serije istražuje područje u kojem su kultura, religija i društvo direktni proizvodi biološke slabosti. Nadalje ističe: "Biološki program oživljava i društveno redistribuira vizije, vjeru i gorke osobnosti stvarajući na taj način svijet u kojem 'ljudi odlaze'". Fintan Neylan je napisao da mjesto odvijanja radnje naglašava svijet "u kojem potrošnost ljudskosti ne može ostati skrivenom". Nadodao je: "Ovo nije mjesto u kojem nada lebdi iznad oblaka; ovo je mjesto gdje nada nikad ne može niti postojati. To mjesto prepuno je ljudi i okoliša u kojem je sam horor rođen". Ipak, Neylan također ističe i da Cohleovi potezi nisu motivirani mizantropijom, već njegovom željom za izazovom "onih koji se pokušavaju sakriti ili manipulirati ionako krhkim ljudima, a sve zbog vlastitog benefita". Činivši to, Cohle se u konačnici suočava " s cijelom filozofskom poviješću koja se ukorijenila na tom mjestu". Christopher Orr iz The Atlantica napisao je da je Pravi detektiv "u najboljem smislu te riječi pomalo finčerovski", kao stapanje filmova Sedam i Zodijak, a sve zbog svoje teme, glatke fotografije i "jasne, ali uznemirujuće" aure.Neki kritičari također su istaknuli i utjecaj stripova na seriju. Adams je poistovijetio Cohlea s protagonistom iz stripa Alan Moore's The Courtyard te povukao paralele sa serijom stripova The Invisibles autora Granta Morrisona, a sve zbog kratke prezentacije M-teorije u jednom od Cohleovih monologa. Abraham Riseman, kolumnist ComicsAlliencea i New Yorka istaknuo je superherojski strip Top 10 kao inspiraciju za finale sezone, a svoje mišljenje temelji na dijalogu iz posljednje scene same serije.
Još jedna od glavnih tema rasprava među kritičarima u vezi Pravog detektiva bio je i autorski senzibilitet serije. Autorskim filmom ili serijom uglavnom smatramo one umjetničke projekte koji služe kao odraz osobnih vizija individualnih autora djela, uglavnom redatelja ili scenarista. Na čelu svake epizode prve sezone serije Pravi detektiv nalaze se Pizzolatto i Fukunaga - kao jedini scenarist odnosno redatelj - partnerstvo koje samu seriju postavlja na jedinstveno mjesto u inače tradicionalno kolaboratorskom mediju kakve su televizijske serije koje se sastoje od puno većeg broja redatelja i scenarista. Colin Robertson iz časopisa The List istaknuo je seriju Twin Peaks kao najbolji primjer umjetničkog prethodnika Pravog detektiva istaknuvši da je u obje serije prisutna borba s klišejima kriminalističkih drama i "upotreba žanrovskih struktura misterije, a sve kako bi se na subverzivan način ispričala puno šira priča".
Prva epizoda serije Pravi detektiv pred male ekrane u SAD-u privukla je 2,3 milijuna gledatelja čime je postala najgledanijom pilot epizodom kompanije HBO još od emitiranja prve epizode serije Carstvo poroka. Tijekom cijele sezone gledanost je bila stabilna, a finale sezone je privuklo 3,5 milijuna ljudi. U prosjeku 2,33 milijuna ljudi gledalo je prvu sezonu, a kada se uzmu u obzir i drugi mediji (poput snimaka, repriza i platforme HBO Go) taj prosjek iznosi 11,9 milijuna gledatelja po epizodi čime je Pravi detektiv postala najgledanijom novom HBO-ovom serijom još od prve sezone Dva metra pod zemljom koja se emitirala 13 godina ranije.
Američki mediji smatrali su prvu sezonu Pravog detektiva jednom od najboljih televizijskih serija 2014. godine. Mnogi kritičari hvalili su rad dvojice glavnih glumaca od kojih je McConaughey bio posebno hvaljen uz opise poput "fantastičnog" i "magičnog". Određeni kritičari istaknuli su jednostavne scene konverzacije, poput onih koje se odvijaju u klaustrofobičnim interijerima, ponajboljim glumačkim ostvarenjima u seriji. Karakterizacija samih likova dobila je pomiješane kritike: Cohleove monologe HuffPost opisao je "očaravajućim", a Vanity Fair zbijenim i zanimljivim materijalom dok je New York Post istkanuo da se radi o "psiho-brbljariji iz 70-ih" koje su usporavale tijek priče. Nekoliko kritičara su portret žena u seriji opisali stereotipnima: "ili su bijesne ili su erotične", premda je Michelle Monaghan dobila pohvale za svoju performansu u "zahvalnoj ulozi".Kao jedini redatelj i scenarist, Pizzolatto i Fukunaga su uspjeli kompletnu sezonu držati čvrsto u svojim rukama što je inače netipično za televizijske serije, a zbog čega je sama serija mogla ući u određene rizike: tijek radnje, dijalozi i fotografija u nekoliko navrata nisu nalikovali onome što su gledatelji navikli vidjeti u televizijskim dramama. Pizzolattovi scenariji učestalo su kritizirani kao "samodopadni", a nekoliko kritičara su greške u scenariju pripisali Pizzolattovom neiskustvu pisanja televizijskih drama. Unatoč kritikama, Daily Telegraph i Uproxx su opisali sezonu "ambicioznom" i "nabijenom događajima i značajem". Struktura flashbackova također je podijelila kritičare: s jedne strane opisana je "impresivno glatkom" i "velikom prednošću" dok je s druge kritizirana zbog razdijeljenog načina pričanja priče. Uproxx je pohvalio Fukunaginu atmosferičnu i "zastrašujuće prekrasnu" fotografiju, a Boston Globe je nahvalio "oskudan, ispijen i snažan" soundtrack. Uproxx je također istaknuo da je kreativna kontrola isključivo dvojice ljudi doprinijela kvaliteti kompletne sezone.Nekoliko kritičara je priču o dvojici detektiva koji si karakterno ne odgovaraju opisalo kao kliše, premda su mnogi smatrali da je upravo taj aspekt doprinio snazi same sezone: The Daily Beast, na primjer, opisao je taj oblik naracije kao "potencijalno revolucionaran", a kritičar časopisa Garntland osjećao je da je "forma istinski radikalna i ispred svog vremena". Emily Nussbaum je za The New Yorker kritizirala sezonu, smatrajući cijelu stvar "jednostavnom pričom: s jedne strane imamo herojske muškarce, a s druge krupne kadrove ženskih guzica"; filozofske monologe opisala je kao "duboke razgovore koji se odvijaju u sobama studentskih domova" te naglasila da je sama serija "pala zahvaljujući samoj sebi". Ostali kritičari ipak su bili puno više pozitivni: komentari sezone uglavnom su se kretali od "zastrašujuće drske i ljutite u svojoj nakani, poput Davida Lyncha u najboljim danima" pa sve do "najprovokativnije serije koju sam ikada gledao".
Kako se približavalo vrijeme nominacija za 66. dodjelu prestižne televizijske nagrade Emmy, prvi medijski napisi isticali su Pravog detektiva kao jednog od potencijalnih kandidata u kategorijama mini-serija (dijelom i zbog toga što je sama Akademija televizijske znanosti i umjetnosti u posljednjih nekoliko godina ponovno započela priznavati film i mini-seriju u odvojenim kategorijama). Međutim, u ožujku 2014. godine kompanija HBO Pravog detektiva je postavila kao kandidata za dramske serije što se smatralo nekonvencionalnim potezom budući se radi o seriji formata koji je puno više tipičan za mini-serije (svaka sezona je odvojena, zasebna priča) te zbog činjenice što u kategorijama dramskih serija ima puno jaču konkurenciju u vidu serija kao što su Na putu prema dolje i Kuća od karata. Tadašnji predsjednik kompanije FX je osudio ovu HBO-ovu odluku te izjavio: "Moje osobno mišljenje je da je mini-serija format priče koja završava u jednoj sezoni, a serija format čija se priča nastavlja. Da budem iskren, mislim da je nepošteno da HBO Pravog detektiva stavi u kategoriju dramskih serija zbog toga što u konačnici možete dobiti puno više glumaca koji će raditi na seriji samo jednu sezonu (poput Billyja Boba Thorntona u Fargu ili Matthewa McConaugheyja i Woodyja Harrelsona u Pravom detektivu), a koje inače nikada ne bi mogli dobiti na ugovor od, na primjer, sedam godina". Bez obzira na to, Pravi detektiv na kraju je slovila za jednog od najvećih kandidata za nagradu Emmy, a kada su u srpnju 2014. objavljene nominacije serija ih je dobila dvanaest; njezin najbliži rival bila je serija Na putu prema dolje koja je dobila šesnaest nominacija. U konačnici je Pravi detektiv osvojio pet prestižnih nagrada Emmy: za najbolju režiju (Fukunaga), najbolji casting, najbolji dizajn uvodne špice, najbolju šminku i najbolju fotografiju.Prva sezona serije Pravi detektiv našla se u konkurenciji i za brojne druge nagrade od kojih je najviše nominacija dobila u kategorijama režije, fotografije, scenarija i glume. Dobila je četiri nominacije za nagradu Zlatni globus (među kojima je bila i ona za najbolju mini-seriju i/ili TV-film) te nominaciju Udruženja televizijskih kritičara za najbolji program godine. Među nagradama koje je sama sezona osvojila svakako treba istaknuti prestižnu britansku nagradu BAFTA (u kategoriji najboljeg međunarodnog programa), nagradu Udruženja scenarista Amerike (u kategoriji najbolje dramske serije) i nagradu Udruženja kritičara (u kategoriji najboljeg glumca u dramskoj seriji - McConaughey).
Dana 10. lipnja 2014. godine, HBO Home Entertainment je izdao prvu sezonu serije Pravi detektiv na DVD-u i Blu-rayu. Uz svih osam epizoda prve sezone, oba izdanja sadržavaju i posebne dodatke kao što su intervjui s McConaugheyjom, Harrelsonom, Pizzolattom i skladateljem Burnettom, a sve u vezi razvoja same serije; priloge o snimanju pojedinih epizoda; dva audio komentara i izbačene scene iz sezone. U prvom tjednu prodaje u SAD-u, prva sezona Pravog detektiva došla je na drugo mjesto najprodavanijih televizijskih serija na DVD-u i Blu-rayu uz prodanih 65.208 izdanja.

Prekooceanski brod (također Transatlantik) vrsta je putničkog broda namijenjena transportu putnika preko oceana, najčešće u redovnoj linijskoj plovidbi. Prekooceanski brodovi mogu također prevoziti i poštu ili teret, ili se rabiti i za druge namjene, kao krstarenja ili kao brodovi za trupe. Kategorija ne uključuje trajekte, ili druge brodove namjenjene kraćim plovidbama, niti brodove za krstarenje kada je samo putovanje umjesto transporta glavni cilj plovidbe. Također, ne uključuje ni trampere, čak i ako mogu prevoziti ograničeni broj putnika.
Transtlantici su u svoje "zlatno doba" obavljali većinu interkontinentalnog putničkog prometa, dok su njihovu ulogu u naše vrijeme skoro u potpunosti preuzeli putnički zrakoplovi.
Prekooceanski brodovi bili su glavno sredstvo interkontinentalnog putovanja više od stoljeća, od sredine 19. stoljeća do preuzimanja putnika od strane putničkih zrakoplova tijekom 1960-ih. Osim putnika, transatlantici su prevozili i poštu i teret. Brodovi pod ugovorom s britanskom Kraljevskom poštom nosili su prefiks RMS (Royal Mail Ship - Kraljevski poštanski brod). Također, transatlantici su bili korišteni i za transport zlata i drugih visoko vrijednih tereta.Najprometnija ruta za prekooceanske brodove bila je sjevernoatlantska, s linijama između Europe i Sjeverne Amerike, gdje su plovili najbrži, najveći i najmoderniji brodovi. Iako se pod terminom "prekooceanski brod" najčešće podrazumijeva neki od čuvenih "superlinera", većina takvih brodova bila je srednje veličine, za zajednički transport putnika i tereta između država te između kolonija i matičnih zemalja u doba prije putničkih mlažnjaka. Takve rute uključivale su linije od Europe do afričkih i azijskih kolonija, od Europe za Južnu Ameriku, i promet iseljenika iz Europe za Sjevernu Ameriku od kraja 19. stoljeća do 1920-ih, te za Kanadu i Australiju nakon Drugog svjetskog rata.
Engleski termin za prekooceanski brod - ocean liner, u prevodu "linijski oceanski brod", podrazumjeva brodove linijskih brodarskih tvrtki koje prevoze putnike i teret na zadanim rutama i prema rasporedu plovidbe. Alternativa linijskim brodovima su tramperi, koji poslove i destinacije ugovaraju na mjestu ukrcaja u skladu s raspoloživim teretom. Termin "transatlantik", francuske i talijanske provenijencije, kojim se također nazivaju prekooceanski putnički brodovi, vuče podrijetlo od činjenica da je prva prekooceanska plovidba obavljena na sjevernom Atlantiku i da je većina takvih brodova bila angažirana na sjeveroatlantskim linijama.
Teretni brodovi duge plovidbe, kao linijski poluputnički brodovi, ili u novije doba veliki oceanski kontejnerski brodovi ponekad se također nazivaju prekooceanskim brodovima, Ipak, termin "prekooceanski brod" danas se najčešće rabi za velike putničke brodove izgrađene prema višim standardima u odnosu na brodove za krstarenje, koji omogućavaju brzu i za putnike ugodnu plovidbu preko Atlantskog ili Tihog oceana, često u nepovoljnim vremenskim prilikama.
Obilježja stvarnih prekooceanskih brodova uključuju deblju oplatu, čvršću strukturu, izuzetno kvalitetne plovne sposobnosti, veliku brzinu (oko 30 čvorova) i u skladu s time vrlo snažne pogonske strojeve (i preko 200 000 ks). Izgledom su vrlo duguljastog i vitkog trupa, oštrog pramca, visokog nadvođa, krme s nižim nadgrađem ili bez njega, pravilnih i aerodinamičnih linija. Putnicima u jednoj ili dvije klase nude se tradicijski luksuz u velikim javnim prostorima (salonima) i umjerena ponuda razonode na brodu.
Brodarska tvrtka Black Ball Line s flotom jedrenjaka ponudila je 1818. godine prvu redovnu putničku uslugu između Engleske i Sjedinjenih Država, s naglaskom na udobnosti putnika. Od početka 19. stoljeća, u brodove se počinju ugrađivati parni strojevi, ali isprva su bili nedjelotvorni i nisu nudili veliku prednost u odnosu na jedrenjake.
Dominacija klipera bila je ugrožena kada je 1837. uveden u promet Great Western. Novom putničkom parobrodu, kojeg je projektirao željeznički inženjer Isambard Kingdom Brunel, trebalo je 15 dana za prelazak Atlantika, ili šest tjedana manje u odnosu na jedrenjake. Za razliku od klipera, parobrod je mogao održavati stalnu brzinu i poštovati satnicu. Rani parobrodi imali su također i jedra jer je u to doba parni pogon stvarao veliku potrošnju goriva, koju su brodovi kao Great Western u slučaju povoljnih vjetrova jedrima mogli smanjiti. 1840-ih, brod Britannia kompanije Cunard Line, započeo je prvu redovnu putničku i teretnu parobrodsku liniju između Liverpoola i Bostona. Unatoč nekim prednostima koje su nudili padobrodi, kliperi su zadržali dominaciju. Godine 1847. SS Great Britain postao je prvi brod željeznog trupa s vijčanim pogonom koji je preplovio Atlantik. Napredniji vijci zamijenili su kotače s lopaticama koje su rabili raniji prekooceanski brodovi.
Godine 1870. brod Oceanic tvrtke White Star Line, postavio je nove standarde za oceanska putovanja svojim kabinama prve klase u sredini broda, s dodatnim komforom velikih prozora, električne energije i tekuće vode. Od 1880. dimenzije prekooceanskih brodova povećale su se radi veće emigracije u Sjedinjene Države i Australiju.
Blizanci Umbria i Etruria bili su posljednji brodovi iz tog doba opremljeni pomoćnim jedrima. Plovili su na ruti Liverpool - New York, i u svoje vrijeme to su bili najveći transatlantici u službi. Ophir, bio je parobrod težak  6814 tona u vlasništvu tvrtke Orient Steamship Co, opremljen rashladnim uređajem koji je od 1890-ih do prvog svjetskog rata plovio na ruti Sueskog kanala između Engleske i Australije. Kanije je preinačen u pomoćnu krstaricu.
Razdoblje između kraja 19. stoljeća i Drugog svjetskog rata, smatra se "zlatnom dobi" prekooceanskih brodova. Potaknute velikom europskom emigracijom u Sjedinjene Države i Kanadu, brodarske tvrtke nadmetale su se izgradnjom sve većih, bržih i udobnijih brodova.
Kanadsko pacifičke željeznice (Canadian Pacific Railway) postale su jedan od najvećih transportnih sustava na svjetu povezavši željeznice i brodove. Godine 1891., pomorski odjel CPR-a otvorio je prvu tihooceansku liniju. Godine 1903., CPR je započeo službu i na Atlantiku radi povećane imigracije Europljana u zapadnu Kanadu, privučenih besplatnom zemljom koju je nudila kanadska vlada.
Od 1830-ih, putnički linijski brodovi neslužbeno su se natjecali za počast najbržeg prelaska Atlantika, koja je postala poznata kao Plava vrpca; 1897. Njemačka je preuzela trofej s nizom novih prekooceanskih brodova, počevši s transatlantikom Kaiser Wilhelm der Große. 1905., britanski Cunard Line opremio je svoj brod Carmania parnim turbinama kojima je nadmašio svog blizanca Caronia, pogonjenog parnim strojevima trostruke ekspanzije. U to doba, bili su to najveći brodovi u floti Cunarda, te je korištenje različitih pogonskih sustava u sličnim brodovima kompaniji omogućilo procijenu kvaliteta obje metode. Strojevi broda Carmania bili su uspješni, te je 1907. Cunard uveo u promet znatno veće transatlantike Lusitania i Mauretania, oba s turbinskim pogonom. Lusitania je prva osvojila plavu vrpcu, koju je kasnije preotela Mauretania i zadržala ju zadivljujućih 20 godina.
Cunardova dominacija Plave vrpce nije spriječila druge brodarske tvrtke u nadmetanju veličinom i raskoši svojih brodova. Godine 1910. White Star porinuo je Olympic, prvi brod istomene klase Olympic, koji je kao i blizanci Titanic i Britannic imao više od 45 000 tona, ili skoro 15 000 tona i 30 metara više od brodova Lusitania i Mauretania. Kao i mnogi drugi transatlantici te kompanije, bili su plod nastojanja White Star Linea da privuče veći broj emigranata boljom uslugom i ugodnijim uvjetima putovanja.
Hamburg-America Line također je naručio tri divovska broda: Imperator, Vaterland i Bismarck, svi preko 51 500 tona. Imperator je porinut 1912., dok je Bismarck bio najveći brod na svijetu do 1935. Međutim, služba za tvrtku
Hamburg-America prije prvog svjetskog rata nije dugo trajala jer su nakon rata na ime reparacija dodijeljeni britanskim i američkim tvrtkama.Povećanje dimenzija prekooceanskih brodova, pomorske propise učinilo je zastarjelima. Godine 1912., Titanic je potonuo nakon udara u ledenjak, s više od 1500 poginulih. Faktor koji je doprinjeo velikom broju žrtava bio je nedovoljan broj čamaca za spašavanje. Nakon Titanicove katastrofe, uvedeni su propisi koji svim prekooceanskih brodovima nalažu dovoljan broj čamaca za spašavanje za sve putnike i posadu na brodu. Dodatno, osnovana je
International Ice Patrol, organizacija koja nadgleda kretanje ledenjaka na prometnim sjeveroatlantskim rutama.Do 1920-ih promet većine brodarskih tvrtki većinom se oslanjao na iseljenike, te su bile teško pogođene kada je američki kongres zakonom ograničio imigraciju u Sjedinjene Države. Radi toga, mnogi brodovi preusmjereni su u krstarenja te je najjefitnija treća klasa preuređena u turističku klasu. Dodatno, velika gospodarska kriza mnoge je brodarske kompanije dovela do bankrota.
Unatoč teškim ekonomskim prilikama, nekoliko kompanija nastavilo je graditi veće i brže brodove.
Godine 1929. njemački transatlantici Bremen i Europa oborili su 20 godina star rekord broda Mauretania prosječnom brzinom od skoro 28 čvorova (52 km/h). Godine 1933. talijanski 51 100 tonski prekooceanski brod Rex, s vremenom od 4 dana i 13 sati, osvojio je Plavu vrpcu u zapadnom prelasku Atlantika, koju je zadržao dvije godine. Godine 1935. francuski transatlantik Normandie preuzeo je Plavu vrpcu pomoću revolucionarnog dizajna trupa i snažnog turbo-električnog pogona. Radi loših ekonomskih prilika, britanska vlada fuzionirala je Cunard Line i White Star Line, te je novointegrirana tvrtka izgradila svoje superlinere Queen Elizabeth i Queen Mary, koji je Plavu vrpcu držao 1936.-1937. i 1938.-1952.Razdoblje nakon Drugog svjetskog rata bio je kratak ali buran. Iz tog doba ističe se najbrži prekooceanski brod do sada, United States, koji je 1952. oborio rekord transatlantika Queen Mary i osvojio Plavu vrpcu koju nosi i danas, i France iz 1962. (kasnije preimenovan u Norway) koji je držao rekord najdužeg putničkog broda do izgradnje Queen Mary 2 2003.
Useljavanje u Australiju rezultiralo je gustim prometom između Europe i Australije, te su izgrađeni istaknuti brodovi kao Oriana i Canberra kompanije P&O-Orient Line, najveći, najbrži i posljednji izgrađeni brodovi za australsku rutu.
Prekooceanski brodovi igrali su značajnu ulogu u prvom svjetskom ratu. Veliki transatlantici kao Mauretania i Olympic korišteni su kao brodovi za trupe ili bolnički brodovi dok su manji prerađeni u naoružane trgovačke brodove. Britannic, blizanac brodova Titanic i Olympic,  nikada nije služio u linijskom prometu za koji je izgrađen, već je uveden u ratnu službu kao bolnički brod čim je izgrađen, gdje je potopljen nakon samo godinu dana. Neki drugi prekooceanski brodovi prerađeni su u naoružane Q-brodove kao zamke za podmornice. Godine 1915. RMS Lusitania, još u službi kao civilni putnički brod, torpedirala je i potopila njemačka podmornica, te je veliki broj žrtava bio jedan od povoda ulaska Sjedinjenih Država u prvi svjetski rat.
U Drugom svjetskom ratu, brodovi kao Queen Mary i Queen Elizabeth korišteni su za transport trupa. Normandie je 1942. zahvatio požar, prevrnuo se i djelomično potonuo u New Yorku tijekom konverzije u brod za trupe. Većina superlinera 1920-ih i 1930-ih, završili su kao žrtve podmornica, mina i neprijateljskog zrakoplovstva. Empress of Britain napali su njemački zrakoplovi i kasnije je torpediran od podmornice, kao najveći britanski potopljeni brod u Drugom svjetskom ratu. Najbrži njemački brod Bremen 1941. je
uništen u paleži koju je podmetnuo član posade. Talijanske divove Rex i Conte di Savoia uništili su britanski RAF i njemačke snage u povlačenju. Američka tvrtka American President Lines, izgubila je brod President Coolidge kada je naletio na savezničku minu u južnom Pacifiku. Sve brodarske tvrtke pretrpile su gubitke u Drugom svjetskom ratu.
U novije doba, tijekom Falklandskog rata, tri broda, aktivna ili bivša transatlantika, britanska je vlada zaplijenila za ratnu službu. Brodovi Queen Elizabeth 2 i Canberra prevozili su britansku vojsku na Ascension i Falklande, dok je brod za studijska krstarenja  tvrtke P&O,  Uganda, zapljenjen kao bolnički brod, te je nakon rata služio kao brod za trupe dok u Stanleyu nije izgrađen aerodrom.
Prije drugog svjetskog rata, avioni nisu bili velika prijetnja prekooceanskim brodovima. Većinom su bili nepouzdani, osjetljivi na loše vrijeme, rijetki su raspolagali doletom za prekooceanske letove, s malim kapacitetom putnika i vrlo skupi. Iako se već u to doba pojavljuju neki napredniji modeli putničkih zrakoplova, kao Douglas DC-3 koji je u uporabi čak i danas, nisu mogli ugroziti dominaciju velikih oceanskih brodova. Ipak, Drugi svjetski rat ubrzao je razvoj zrakoplova. Četveromotorni bombarderi kao Avro Lancaster i Boeing B-29, sa svojim dugim doletom i velikim kapacitetom ukrcaja, bili su logični prototipovi putničkih zrakoplova sljedeće generacije. Tehnologija mlaznog motora također je napredovala nakon razvoja ratnih zrakoplova na mlazni pogon u drugom svjetskom ratu. Godine 1953. de Havilland Comet postao je prvi komercijalni putnički mlažnjak, kojem su se uskoro pridružili Sud Aviation Caravelle, Boeing 707 i Douglas DC-8. Brodovi Michelangelo i Raffaello, izgrađeni 1962. i 1963. za talijansku državnu brodarsku tvrtku Italia - Società di Navigazione, bili su posljednji brodovi izgrađeni isključivo za sjeveroatlantsku rutu, dok je koncept posljednjeg britanskog transatlantika Queen Elizabeth 2, izgrađenog 1967., predvidio i mogućnost konverzije u brod za krstarenje. Putnički zrakoplovi 1960-ih postupno su preuzeli putnički promet kojeg su ranije obavljali brodovi, te je prvi komercijalni
let novog Boeinga 747 1970. označio definitivni kraj masovnog pomorskog putničkog prometa.
Od 1970-ih mnogi brodovi nastavili su službu u krstarenjima. Do 2000-ih manji broj bivših prekooceanskih brodova još je bio u službi, dok su drugi, kao Queen Mary, sačuvani kao brodovi muzeji, plutajući hoteli ili dr. Nakon povlačenja iz službe broda Queen Elizabeth 2 2008. godine, jedini prekooceanski brod trenutačno u službi je Queen Mary 2, koji se osim što je zamijenio QE2 na sjeveroatlantskoj ruti, koristi i za krstarenja.
"Nepotopivi" Titanic potonuo je 1912. na svom prvom putovanju iz Britanije u Sjedinjene Države s gubitkom preko 1500 života, te je naziv broda postao  sinonim za arhetipsku katastrofu. Neznatno veći blizanac Britannic, koji je 1915. prerađen u bolnički brod, potonuo je u Egejskom moru nakon što je naletio na minu, te ostaje do danas najveći potopljeni prekooceanski brod.
Godine 1914. Empress of Ireland potopljen je nakon sudara u Saint Lawrence River s 1012 poginulih. Lusitania je torpedirana i potopljena od njemačke podmornice kraj irske obale na putu iz Amerike u Veliku Britaniju. Morro Castle je 1934. izgorio uz obalu New Jerseya. Kao rezultat ratnih sukoba, za vrijeme Drugog svjetskog rata zbile su se najgore pomorske katastrofe: 1940. gubitak Cunardovog broda Lancastria kraj Saint-Nazairea tijekom njemačkog bombardiranja pri pokušaju evakuacije britanskih trupa iz francuske (British Expeditionary Force) s gubitkom više od 3000 života i 1945. potonuća brodova  Wilhelm Gustloff s više od 9000 žrtava i  Cap Arcona s više od 7000 poginulih. Katastrofa talijanskog transatlantika Andrea Doria 1956. koji je potonuo nakon sudara sa švedskim brodom Stockholm, smatra se posljednjim potonućem iz doba velikih prekooceanskih brodova.
Nasuprot tome, mnogi su brodovi svojom pouzdanošću, dugogodišnjom službom i udobnošću postali posebno omiljeni među tadašnjim putnicima. Cunardovi brodovi Mauretania i Aquitania smatrani su najboljim brodovima tog doba, dok su idućih desetljeća superlineri kao Normandie i Queen Mary, postali simboli nacionalnog ponosa i značajni subjekti zapadne civilizacije s utjecajima na dizajn, tehnologiju, popularnu kulturu i međunarodnu povezanost.
Od velikih prijeratnih transatlantika, samo je Queen Mary sačuvan kao hotel i muzej u Long Beachu u Kaliforniji u Sjedinjenim Državama, dok od ostalih značajnih prekooceanskih brodova još postoje United States na trajnom vezu u Philadelphiji, Queen Elizabeth 2 kao budući ploveći hotel u Dubaju i Rotterdam na trajnom vezu u Rotterdamu u Nizozemskoj.

Prijatelji (eng. Friends) je američka televizijska humoristična serija čiji su autori David Crane i Marta Kauffman, a koja se originalno emitirala na televizijskoj mreži NBC u razdoblju od 22. rujna 1994. do 6. svibnja 2004. godine. Glavni glumci serije Jennifer Aniston, Courteney Cox, Lisa Kudrow, Matt LeBlanc, Matthew Perry i David Schwimmer tumače šestero prijatelja koji žive na Manhattanu. Seriju je producirala kompanija Bright/Kauffman/Crane Productions uz pomoć tvrtke Warner Bros. Television. Originalni izvršni producenti serije bili su Kevin S. Bright, Marta Kauffman i David Crane.
Kauffman i Crane u studenom i prosincu 1993. godine započeli su razvijati seriju Prijatelji pod naslovom "Insomnia Cafe". Ideju su predstavili Brightu pa su svi skupa otišli u NBC i tadašnjim direktorima kompanije prezentirali premisu serije na sedam stranica. Nakon nekoliko izmjena scenarija, uključujući i samog naslova poput "Six of One" i "Friends Like Us", serija je u konačnici nazvana Prijatelji.Snimanje serije odvijalo se u studijima kompanije Warner Bros. u Burbanku (Kalifornija). Svih deset sezona Prijatelja nalazilo se među deset najgledanijih televizijskih programa godine, a u konačnici je za vrijeme prikazivanja osme sezone serija zasjela na prvo mjesto gledanosti. Posljednju epizodu serije u originalu emitiranu 6. svibnja 2004. godine gledalo je oko 52.5 milijuna Amerikanaca što ju je učinilo petom najgledanijom posljednjom epizodom televizijskih serija u povijesti te najgledanijom epizodom televizijske serije 2000-ih.Tijekom cijelog svog emitiranja serija Prijatelji uglavnom je dobivala hvalospjeve publike i kritičara te je ubrzo postala jedna od najpopularnijih televizijskih serija svih vremena. Za prestižnu televizijsku nagradu Emmy serija je nominirana šezdeset i dva puta, a 2002. godine za osmu sezonu osvojila je nagradu za najbolju humorističnu seriju. Na listi "50 najboljih televizijskih serija svih vremena" magazina TV Guide, Prijatelji su zauzeli 21. mjesto, a na sličnoj listi časopisa Empire stavljeni su na visoko sedmo. Godine 1997. časopis TV Guide je na svojoj listi "100 najboljih epizoda televizijskih serija ikada" epizodu "The One with the Prom Video" postavio na stoto mjesto. Godine 2013. Ceh scenarista Amerike na svojoj listi "101 najbolje napisana serija svih vremena" stavio je Prijatelje na 24. mjesto, a časopis TV Guide na novoj listi, ovaj puta naslovljenoj "60 najboljih televizijskih serija ikada" postavio je Prijatelje na 28. mjesto.
Rachel Green bježi s vlastitog vjenčanja i pronalazi prijateljicu iz djetinjstva Monicu Geller koja u New Yorku radi kao glavna kuharica. Njih dvije postaju cimerice, a Rachel se uskoro pridružuje ekipi prijatelja u 20-im godinama s kojima se Monica najčešće druži: glumcu koji se pokušava izboriti za svaku ulogu Joeyju Tribbianiju, zaposleniku u velikoj korporaciji Chandleru Bingu, maserki i glazbenici Phoebe Buffay te tek razvedenom paleontologu Rossu Gelleru koji je ujedno i Monicin stariji brat. Kako bi se uzdržavala, Rachel se zapošljava kao konobarica u Central Perku, obližnjem kafiću na Manhattanu gdje svi šestero najčešće borave. Kada nisu tamo, prijatelji se obično druže u stanu Monice i Rachel u West Villageu ili u stanu Joeyja i Chandlera koji se nalazi u istoj zgradi, odmah preko puta.
Radnje epizoda serije obično se vrte oko njihovih komičnih i romantičnih avantura te problema s karijerama poput Joeyjevog konstantnog odlaženja na audicije ili Racheline potrage za poslom u modnoj industriji. Svih šest likova tijekom deset sezona doživljava brojne ljubavne spojeve i veze, poput onih Monice i Richarda Burkea ili Rossa i Emily Waltham. Ipak, radnja koja praktički čini mitologiju serije je odnos između Rossa i Rachel koji tijekom deset godina par puta ulaze u različite oblike ljubavne veze jedno s drugim, a u jednom trenutku dobiju i dijete. Osim njih u drugoj polovici serije Monica i Chandler završavaju zajedno i u braku, a Phoebe se udaje za Mikea Hannigana. Uz šestero glavnih prijatelja ostali likovi koji se sporadično pojavljuju tijekom serije su roditelji Rossa i Monice koji žive na Long Islandu (Jack i Judy), Rossova bivša supruga i njihov sin (Carol i Ben), barmen u Central Perku (Gunther), Chandlerova bivša djevojka (Janice) te Phoebeina sestra blizanka (Ursula).
Jennifer Aniston kao Rachel Green – modna entuzijastica i najbolja prijateljica iz djetinjstva Monice Geller. Rachel na početku serije započne živjeti s Monicom nakon što pobjegne s vjenčanja na kojem se trebala udati za Barryja Farbera. Rachel i Ross Geller tijekom serije nalaze se u izrazito kompliciranom odnosu koji u par navrata završi kao ljubavna veza/afera. Također tijekom deset godina Rachel izlazi i s drugim muškarcima, poput susjeda iz Italije Paola u prvoj sezoni; Joshue Bergina, klijenta iz Bloomingdalea u četvrtoj sezoni; Taga Jonesa, njezinog asistenta u sedmoj sezoni; i Joeyja Tribbianija u desetoj sezoni. Poslovnu karijeru Rachel započinje kao konobarica u Central Perku, ali kasnije postaje asistentica klijentima u Bloomingdaleu da bi se u petoj sezoni zaposlila u Ralph Laurenu. Rachel i Ross na kraju osme sezone dobiju kćer Emmu. U posljednjoj epizodi serije, njih dvoje konačno priznaju uzajamne osjećaje jedno prema drugome pa Rachel odluči odustati od posla u Parizu kako bi ostala s Rossom.
Courteney Cox kao Monica Geller – kuharica i nešto poput majke ostalim prijateljima poznata po svom perfekcionizmu, zapovjednički nastrojenom karakteru, kompetitivnosti i opsesivno-kompulzivnom ponašanju. Tijekom trajanja serije jedna od najučestalijih šala na Monicin račun je njezina pretilost iz djetinjstva. U deset godina koliko ju pratimo, Monica radi kao kuharica u raznim restoranima. Njezina prva ozbiljna ljubavna veza događa se s dugogodišnjim obiteljskim prijateljem Richardom Burkeom koji je dvadeset i jednu godinu stariji od nje. Neko vrijeme njih dvoje nalaze se u zbilja čvrstoj vezi sve dok joj Richard kaže da ne želi imati djecu što Monicu izrazito razočara. U posljednjoj epizodi četvrte sezone Monica i Chandler Bing na Rossovom vjenčanju u Londonu završe zajedno, vjenčaju se na kraju sedme sezone i posvoje dvoje blizanaca na kraju serije.
Lisa Kudrow kao Phoebe Buffay – ekscentrična masažerka i glazbenica. Kao dijete, Phoebe je živjela u New Yorku sa svojom majkom dok ova nije počinila samoubojstvo pa je Phoebe završila na ulici. Phoebe je vrckava, ali jako dobro se snalazi u životnim situacijama. Sama piše i izvodi svoje čudnjikave pjesme uz akustičnu gitaru koju također svira sama. Njezina "zla" sestra blizanka je Ursula koja dijeli Phoebeinu vrckavost, ali za razliku od Phoebe, čini se sebičnom i nemarnom. Phoebe je također i pomalo djetinjasta. Često zna koristiti svoju tešku prošlost (samoubojstvo majke) kako bi izazvala simpatije kod ljudi, ali ju koristi i kako bi ismijala sve one koji joj se doimaju poput hedonista. Tijekom trajanja serije Phoebe se nalazi u tri ozbiljne ljubavne veze: s Davidom, znanstvenikom u prvoj sezoni s kojim prekida nakon što ovaj odluči otići u Minsk kada dobije stipendiju; s Garyjem, policajcem čiju značku slučajno pronađe u petoj sezoni; i s Mikeom Hanniganom u devetoj i desetoj sezoni. U devetoj sezoni Phoebe i Mike prekidaju zbog toga što se on ne želi vjenčati. David se u međuvremenu vraća iz Minska pa on i Phoebe nakratko završavaju zajedno, ali ga ona u konačnici odbija kada ju Mike zaprosi. Phoebe i Mike se vjenčaju u desetoj sezoni.
Matt LeBlanc kao Joey Tribbiani – glumac i gurman koji postaje popularan nakon uloge u sapunici Days of Our Lives kao Dr. Drake Ramoray. Joey je prostodušan ženskaroš, a njegove veze s djevojkama obično ne traju dugo. Unatoč činjenici što je ženskaroš, Joey je nevin, maran i dobronamjeran. Za upade djevojkama često koristi frazu "How you doin'?" kako bi ih osvojio na prvu loptu, što, po njegovom mišljenju, obično uspijeva. Joey godinama dijeli stan s Chandlerom, a kasnije i s Rachel. U osmoj sezoni Joey se zaljubljuje u Rachel, ali mu ona pristojno odgovara da ne dijeli njegove osjećaje. Ipak njih dvoje nakratko završavaju zajedno u desetoj sezoni, ali nakon što oboje shvate da njihova veza ne bi mogla potrajati zbog prijateljstva i, što je još važnije, Rachelinog kompliciranog odnosa s Rossom, nastave biti samo prijatelji.
Matthew Perry kao Chandler Bing – zaposlenik u odjelu statističke analize i rekonfiguracije podataka u velikoj, multinacionalnoj korporaciji. Chandler ne voli svoj posao iako je za njega dobro plaćen. U prvoj sezoni pokušava dati otkaz, ali ga poslodavci namame dajući mu povišicu i novi ured. U devetoj sezoni Chandler ipak daje otkaz nakon što ga premjeste na radno mjesto u Tulsi, a pred kraj sezone postaje autor reklamnih tekstova u marketinškoj agenciji. Chandler ima zanimljivu obiteljsku prošlost zbog toga što je sin spisateljice erotskih romana i transeksualne zvijezde iz Las Vegasa. Poznat je po svom sarkastičnom smislu za humor i lošoj sreći kada su ljubavne veze u pitanju. Na kraju sedme sezone Chandler se vjenča s Monicom, a do kraja serije njih dvoje posvoje blizance. Prije veze s Monicom, Chandler se tijekom prve sezone nalazi u vezi s Janice Hosenstein s kojom prekida nemali broj puta. Glumac Matthew Perry u nekoliko je navrata u intervjuima izjavio da s likom Chandlera ima velike povezanosti, poput potrebe da neugodnu šutnju prekine šalom ili otežane komunikacije s pripadnicama suprotnog spola.
David Schwimmer kao Ross Geller – stariji brat Monice Geller, paleontolog zaposlen u Prirodoslovnom muzeju, a kasnije i profesor paleontologije na Sveučilištu u New Yorku. Ross je dražestan muškarac dobrog smisla za humor, iako povremeno nespretan i čudnjikav u društvenom okruženju. Tijekom cijelog trajanja serije, Ross se nalazi u kompliciranom odnosu s Rachel Green. U deset godina on doživljava tri propala braka: s Carol Willick, lezbijkom koja je također i majka njihovog sina Bena; s Emily Waltham koja se razvede od Rossa nakon što on slučajno izgovori Rachelino ime na njihovom vjenčanju; i s Rachel nakon što se njih dvoje u potpuno alkoholiziranom stanju vjenčaju u Las Vegasu. Njegovi neuspjesi u ljubavnom životu povezani su s njegovom paranojom i ljubomorom koje iskazuje dok se nalazi u vezama, a njegovi razvodi su u seriji postali jedna od glavnih humorističnih poštapalica. Nakon što po prvi puta spavaju zajedno nakon dugo vremena (i to samo na jednu noć), Ross i Rachel dobivaju kćerku Emmu na kraju osme sezone. U posljednjoj epizodi serije njih dvoje ipak priznaju uzajamne osjećaje i završavaju zajedno.
U njihovim originalnim ugovorima za prvu sezonu, svi članovi glumačke postave plaćeni su 22.500 dolara po epizodi. Međutim, u drugoj sezoni plaće su počele varirati između 20 i 40 tisuća po epizodi. Prije nego što su se upustili u pregovore oko plaća za treću sezonu, kompletna glumačka postava odlučila je ući u zajedničke pregovore unatoč tome što je kompanija Warner Bros. preferirala individualne razgovore o ugovorima. Glumci su počeli dobivati isplate u iznosu najmanje plaće, što je značilo da su se plaće Anistonice i Schwimmera smanjile. Tako su u trećoj sezoni svi glumci dobivali 75 tisuća dolara po epizodi, 85 tisuća dolara u četvrtoj sezoni, 100 tisuća dolara u petoj sezoni, 125 tisuća dolara u šestoj sezoni, 750 tisuća dolara u sedmoj i osmoj sezoni te jedan milijun dolara po epizodi u devetoj i desetoj sezoni čime su Aniston, Cox i Kudrow postale najplaćenijim televizijskim glumicama u povijesti. Osim plaća, od 2000. godine glumci su također uspjeli ispregovarati i dobivanje financijskih benefita od zarade serije čime se dogodio određeni presedan, jer prije toga takva financijska prava imale su isključivo zvijezde koje su uz nastup u serijama imale i autorska prava poput Jerryja Seinfelda i Billa Cosbyja.Kreator David Crane želio je da svih šest glumaca ima ravnopravne uloge u seriji, pa su Prijatelji proglašeni "prvom serijom s istinskom ansamblskom podjelom uloga". Članovi glumačke postave trudili su se da takav format održe cijelo vrijeme i nisu dopustili da nitko od njih pretjerano dominira; sami su sebe prijavljivali u iste glumačke kategorije za razne televizijske nagrade i priznanja, kolektivno pregovarali o plaćama te zahtijevali da se tijekom prve sezone zajedno pojavljuju na naslovnicama raznih časopisa. Svi skupa su postali pravi prijatelji i iza kamera i to u toliko mjeri da se glumac Tom Selleck koji se tijekom druge sezone pojavio u nizu epizoda požalio da se osjeća zapuštenim.Članovi glumačke postave ostali su dobri prijatelji i nakon snimanja serije, prvenstveno Cox i Aniston – Jennifer Aniston je postala kuma kćerci Coco koju su dobili Courteney i David Arquette. U službenoj oproštajnoj knjizi naslova Friends 'Til the End svaki od njih je u svojim intervjuima priznao da su im ostali članovi postave postali poput obitelji.
Četvrtkom od 20:30h do 21:00h na NBC-u (od 22. rujna 1994. do 23. veljače 1995.)
Četvrtkom od 21:30h do 22:00h na NBC-u (od 23. veljače 1995. do 18. svibnja 1995.)
Četvrtkom od 20:00h do 20:30h na NBC-u (od 21. rujna 1995. do 6. svibnja 2004.)
Prva sezona serije Prijatelji upoznaje nas sa šestero glavnih likova: Rachel, Monicom, Phoebe, Joeyjem, Chandlerom i Rossom. Rachel dolazi u Central Perk nakon što je pobjegla s vlastitog vjenčanja i useljava se kod Monice, svoje prijateljice iz srednje škole. Ross, koji je u Rachel zaljubljen još iz srednješkolskih dana, konstantno joj pokušava izreći svoje osjećaje. Međutim, uvijek mu se nešto nađe na putu, poput činjenice da je njegova bivša lezbijska supruga Carol trudna i čeka njihovo dijete. Joey je samac i glumac koji se konstantno pokušava probiti, dok Phoebe radi kao masažerka i pomalo je ekscentričnog karaktera zbog problema koje vuče još iz djetinjstva kada joj je majka počinila samoubojstvo. Međutim, ostatak društva besprijekorno ju voli unatoč njezinim manama. Chandler prekida sa svojom djevojkom Janice (Maggie Wheeler) koja će se redovito pojavljivati u seriji u kasnijim sezonama. Na kraju prve sezone Chandler slučajno otkrije pred svima da Ross voli Rachel koja u tom trenutku shvaća da dijeli iste osjećaje. Sezona završava s Rachel koja na aerodromu dočekuje Rossa koji se vraća s putovanja iz Azije.
Druga sezona započinje odmah tamo gdje je prethodna stala – s Rachel koja dočekuje Rossa i spremna je izraziti mu svoju ljubav. Međutim, Ross se s putovanja vraća s novom djevojkom, Julie (Lauren Tom). Sada se Rachel nalazi u sličnoj poziciji kao i Ross u prethodnoj sezoni – u nekoliko navrata mu pokušava reći da ga voli, ali stalno se nešto nađe na putu. Međutim, ubrzo njih dvoje ipak završe zajedno. Joey dobiva ulogu u izmišljenoj verziji sapunice Days of Our Lives, ali njegov lik ubrzo biva ubijen nakon što se Joey nađe u svađi s jednim od scenarista serije tvrdeći u intervjuu da on sam sebi piše dijaloge. Chandler se pomiruje s Janice, njegovom bivšom djevojkom iz prve sezone. Monica započinje ljubavnu vezu s Richardom (Tom Selleck), nedavno razvedenim obiteljskim prijateljem koji je dvadeset i jednu godinu stariji od nje. U posljednjoj epizodi sezone, njih dvoje prekidaju nakon što shvate da za razliku od Monice, Richard nikako ne želi djecu.
Prijatelji su u trećoj sezoni postali izrazito serijalizirana serija. Rachel napušta posao konobarice i započinje raditi u Bloomingdaleu, a Ross postaje ljubomoran na njezinog novog kolegu Marka. Rachel odluči da je vrijeme da njih dvoje uzmu stanku od veze pa Ross, povrijeđen i pijan, provede zajedničku noć s djevojkom koja radi u obližnjoj kopirnici nakon čega Rachel s njim prekida. U međuvremenu se Chandler teško nosi s njihovim prekidom, jer ga podsjeća na razvod njegovih roditelja. Uvjerena da osim sestre blizanke Ursule (Lisa Kudrow) nema niti jednog živog člana svoje obitelji, Phoebe se upozna s polubratom (Giovanni Ribisi) i svojom biološkom majkom (Teri Garr). Joey se upušta u ljubavnu aferu s glumačkom partnericom Kate (Dina Meyer), a Monica započne vezu s milijarderem Peteom Beckerom (Jon Favreau) koja do kraja sezone završava zbog obostranih nesuglasica.
U prvoj epizodi četvrte sezone Ross i Rachel nakratko se pomire nakon što se Ross pravi da je pročitao Rachelino dugačko pismo, ali uskoro ponovno prekidaju. Joey ulazi u vezu s Kathy (Paget Brewster), djevojku u koju se zaljubi i Chandler. Kathy i Chandler se kasnije poljube što uzrokuje dramu u odnosu između Chandlera i Joeyja. Joey naposlijetku oprosti Chandleru tek nakon što ovaj za kaznu provede cijeli dan u kutiji. Phoebe odluči postati surogat majka svome polubratu i njegovoj supruzi Alice (Debra Jo Rupp). Monica i Rachel su primorane zamijeniti stan s Joeyjem i Chandlerom nakon što izgube okladu u kvizu znanja, ali kasnije se ipak sve vraća na svoje mjesto nakon što ih potkupe sezonskim ulaznicama za New York Knickse i jednominutnim poljupcem (koji se nikad ne prikaže na ekranu). Ross započne izlaziti s Engleskinjom Emily (Helen Baxendale), a sezona završava njihovim vjenčanjem u Londonu. Upravo tamo Chandler i Monica spavaju zajedno, a Rachel ipak odluči otići na vjenčanje. Dok izgovara svoje zavjete, Ross pred oltarom slučajno kaže pogrešno ime (Rachelino), na šok i nevjericu nevjeste, ali i ostalih gostiju.
Tijekom prve polovice pete sezone Monica i Chandler od svojih prijatelja pokušavaju sakriti svoju novu vezu. Phoebe rađa trojke u jubilarnoj stotoj epizodi serije: jednog dječaka (Frank Jr. Jr.) i dvije djevojčice – Leslie i Chandler. Emily ucjenjuje Rossa da je jedini način na koji će za njega ostati udata taj da on prekine svaku komunikaciju s Rachel. Ross pristaje, ali tijekom onoga što smatraju da je njihova posljednja zajednička večera, Emily nazove Rossa i otkriva da je i Rachel prisutna na večeri te prekida brak. Phoebe se upušta u vezu s policajcem Garyjem (Michael Rapaport) nakon što slučajno pronađe njegovu značku i započne ju koristiti kao svoju. Monica i Chandler konačno svima otkrivaju vezu, na iznenađenje i sreću svojih prijatelja. Tijekom putovanja u Las Vegas odluče se vjenčati, ali promijene plan nakon što vide Rossa i Rachel u potpuno alkoholiziranom stanju kako izlaze iz kapelice za vjenčanja.
U prvoj epizodi šeste sezone Ross i Rachel shvaćaju da su se potpuno pijani vjenčali. Pokušavaju poništiti brak, a ne se razvesti, jer Ross odbija biti osoba s tri razvoda prije 30-e godine života. Međutim, ispostavlja se da poništenje braka nije opcija pa on od Rachel pokušava sakriti činjenicu da su i dalje vjenčani. Ipak, nekoliko epizoda kasnije njih dvoje se razvedu. Monica i Chandler započinju živjeti zajedno zbog čega Rachel odlazi kod Phoebe. Joey dobiva ulogu u seriji naziva "Mac and C.H.E.E.S.E." na kabelskoj televiziji u kojoj nastupa uz robota. Ross dobiva posao predavača na njujorškom Sveučilištu te započne izlaziti s jednom od svojih studentica Elizabeth (Alexandra Holden). Njihova veza uskoro završava zbog razlike u godinama i sazrijevanju. Stan u kojem žive Phoebe i Rachel se zapali, pa se Rachel seli kod Joeyja dok se Phoebe useljava kod Monice i Chandlera. U posljednjoj epizodi sezone Chandler zaprosi Monicu koja mu potvrdno odgovara, premda joj je njezin bivši dečko Richard također izrazio ljubav.
Sedma sezona uglavnom prati razne dogodovštine Monice i Chandlera koji započinju s planiranjem svojeg vjenčanja i upadnu u financijske probleme koji se brzo riješe zbog Chandlerove tajne ušteđevine. Joeyjeva televizijska serija "Mac and C.H.E.E.S.E." je otkazana, ali mu je ponuđen povratnički posao u sapunici Days of Our Lives. Phoebein stan je popravljen, ali tijekom rekonstrukcije od dvije sobe napravljena je jedna velika pa Rachel odluči ostati kod Joeyja. Sezona završava s vjenčanjem Monice i Chandlera tijekom kojeg Phoebe i Rachel u kanti za smeće u kupaonici nađu pozitivan test za trudnoću.
Na početku osme sezone otkriva se da je pozitivan test za trudnoću bio Rachelin. Phoebe pokušava zavarati Rachel pa joj kaže da je test negativan kako bi od nje dobila iskrenu reakciju, a nakon što se ova rastuži Phoebe joj kaže istinu. Cijela sezona se nakon toga više-manje vrti oko Racheline trudnoće; saznajemo da je Ross otac nakon istrage u koju je uključen crveni pulover. Rachel i Ross odluče dobiti dijete, ali ne nastaviti sa svojim ljubavnim odnosom. Tijekom sezone Joey razvije romantične osjećaje prema Rachel, ali mu ih ona ne uzvraća. U posljednjoj epizodi serije Rachel rađa djevojčicu Emmu. Rossova majka u bolnici Rossu daje zaručnički prsten zbog njezine želje da se njih dvoje vjenčaju. Iako Ross nema u planu oženiti Rachel, on je uzeo prsten i stavio ga u džep svoje jakne. Dok Joey u Rachelinoj sobi traži maramicu za rasplakanu Rachel, uzima Rossovu jaknu pa prsten iz džepa pada na pod. On klekne kako bi ga pokupio i okrene se Rachel, a ona u tom trenutku pomisli da ju Joey prosi... i prihvaća.
Deveta sezona započinje s Rossom i Rachel koji žive zajedno kao cimeri s njihovom kćerkom Emmom. Monica i Chandler pokušavaju dobiti dijete, ali saznaju da je to nemoguće zbog njihovih zdravstvenih problema. Phoebe se upušta u vezu s Mikeom Hanniganom (Paul Rudd) te na kraju bira njega umjesto bivšeg dečka Davida (Hank Azaria). Na sredini sezone Rachel se s Emmom vraća kod Joeyja za kojeg započne gajiti osjećaje, iako ostatak družine očajnički ponovno pokušava spojiti nju i Rossa. U posljednje dvije epizode sezone prijatelji putuju na Barbados kako bi slušali Rossa dok drži govor tijekom paleontološke konferencije. Joey prekida sa svojom djevojkom Charlie (Aisha Tyler) pa ona ulazi u vezu s Rossom. Joey i Rachel za to vrijeme shvaćaju da i dalje gaje osjećaje jedno prema drugome pa sezona završava njihovim poljupcem.
U desetoj sezoni završava nekoliko radnji koje su dugi niz godina pratile seriju. Charlie prekida s Rossom i vraća se svojem bivšem dečku. Joey i Rachel se pokušavaju boriti s Rossovim osjećajima u vezi njihove veze, ali na kraju odlučuju da je najbolje da ipak ostanu samo prijatelji. U drugoj polovici sezone Phoebe i Mike se vjenčaju ispred kafića Central Perk. Monica i Chandler prijave se za posvajanje djeteta, a kao buduće roditelje izabire ih Erica (Anna Faris). U posljednjoj epizodi serije, na iznenađenje Monice i Chandlera, Erica rađa blizance – dječaka Jacka (nazvanog prema Monicinom ocu) i djevojčicu Ericu (nazvanu po svojoj biološkoj majci). Njih dvoje odluče preseliti se u predgrađe s djecom pa Joey postane uznemiren zbog toliko velikih promjena u njegovom životu. Rachel dobiva otkaz na poslu i prihvaća novu ponudu zbog koje mora otići raditi u Pariz. Ross u tom trenutku shvaća da je voli i dolazi na aerodrom spriječiti ju u odlasku. Rachel također shvaća da i dalje voli Rossa pa otkazuje svoj let i odlučuje ostati s njim. Serija završava s prijateljima i djecom Monice i Chandlera kako odlaze iz stana prema Central Perku popiti posljednju kavu zajedno. Posljednji dijalog u seriji, a ujedno i šalu, izgovara Chandler. U posljednjem kadru serije vidimo ključeve od stana svih prijatelja stavljene na stolić te ulazna vrata stana.
David Crane i Marta Kauffman započeli su razvijati tri nova pilota za televizijske serije koji bi premijeru imali 1994. godine, a sve nakon što je godinu dana ranije njihova humoristična serija Family Album ukinuta na CBS-u. Kauffman i Crane odlučili su NBC-u prezentirati seriju o "šestero ljudi u 20-ima koji pokušavaju živjeti na Manhattanu" budući su smatrali da je ta televizijska mreža savršena za njihovu ideju. Oboje su predstavili ideju i svom produkcijskom partneru Kevinu Brightu koji je bio izvršni producent njihove HBO serije Dream On. Do ideje za seriju Crane i Kauffman došli su nakon što su razmišljali o vremenu dok su oni završili fakultete i započeli sa samostalnim životom u New Yorku; Kauffman je vjerovala da je upravo to vrijeme života većine ljudi koje "daje najviše životnih upitnika". Koncept serije im je bio zanimljiv i zbog toga što su smatrali da se "većina može poistovjetiti s tim osjećajem", kao i zbog toga što su se i oni sami tako osjećali. Kreativni tim nazvao je seriju "Insomnia Cafe" i na sedam napisanih stranica prezentirao ideju NBC-u u prosincu 1993. godine.U isto vrijeme, tadašnji predsjednik NBC Entertainmenta Warren Littlefield tražio je komediju o mladim ljudima koji žive zajedno i dijele životne troškove. Littlefield je želio da skupina likova podijeli najznačajnije periode svojih života zajedno s prijateljima koji bi postali "nešto poput novih, surogatnih članova obitelji". Međutim, nikako nije mogao pronaći pravi način za oživjeti svoju ideju, a scenariji koje je u to vrijeme razvijao NBC bili su mu grozni. Kada su Kauffman, Crane i Bright prezentirali ideju serije "Insomnia Cafe", Littlefield je bio impresioniran s činjenicom da oni već znaju kako izgledaju i pričaju svi likovi serije. Kauffman i Crane nedugo potom započeli su pisati scenarij za pilot epizodu serije, sada nazvanu "Friends Like Us" za koju su im trebala tri dana. Littlefield je želio da serija predstavlja Generaciju X, ali se troje autora s njim nije slagalo. Crane je smatrao da to ne bi trebala biti serija samo za jednu generaciju, već je želio producirati proizvod u kojem će svi podjednako moći uživati. NBC-ju se scenarij pilot epizode svidio pa je naručeno snimanje, sada pod novim naslovom "Six of One" ponajviše zbog toga što je prethodni naslov bio previše sličan imenu serije koja se prikazivala na ABC-u These Friends of Mine.
Nakon što je postalo očito da serija postaje jedan od najznačajnijih NBC-jevih projekata, Littlefield je započeo dobivati pozive od skoro svih agenata u gradu koji su svoje klijente željeli za uloge u seriji. Audicije za glavne uloge održavane su u New Yorku i Los Angelesu. Voditelji castinga odabrali su po 75 glumaca (od tisuću prijavljenih) za svaki pojedini lik. Oni koji su dobili povratne pozive ponovno su čitali svoje uloge ispred Cranea, Kauffmanice i Brighta. Krajem ožujka broj potencijalnih glumaca po liku spušten je na tri-četiri pa su pozvani da ponovno čitaju uloge, ali ovaj put ispred Lesa Moonvesa, tadašnjeg predsjednika kompanije Warner Bros. Television.Budući da su s Davidom Schwimmerom radili već ranije, kreatori su upravo njega imali u planu za lik Rossa pa je on postao prvi službeni glumac serije. Cox je željela glumiti Monicu, ali su je producenti vidjeli u ulozi Rachel zbog njezine "vesele, živahne energije", a takvom nikako nisu zamišljali Monicu; međutim, nakon audicije, Kauffmanica se složila s mišljenjem Courteney Cox i dobila je ulogu koju je i željela. Matt LeBlanc je na svojoj audiciji liku Joeyja dao "potpuni obrat". Scenaristi u početku nisu zamišljali Joeyja da bude nejasan, ali su upravo u tome našli veliki izvor komičnih elemenata. LeBlanc je liku također dao i srčanost, nešto što scenaristi u početku nisu niti znali da lik Joeyja može imati. Iako su Crane i Kauffman bili protiv toga da LeBlanc dobije ulogu, televizijska mreža je odlučila da je on prava osoba za Joeyja. Jennifer Aniston, Matthew Perry i Lisa Kudrow dobili su uloge zahvaljujući svojim audicijama.Tijekom dodjela uloga, ali i kroz prvu sezonu događale su se promjene u karakterima likova i samoj radnji. Scenaristi su shvatili da bi bilo bolje da likove pišu na način koji najbolje odgovara glumcima. Kauffman je priznala da je u tom procesu lik Joeyja postao "potpuno novo biće" te da "do prve epizode s Danom zahvalnosti nismo imali pojma koliko su zabavne Monicine neuroze".
U tjednima nakon što je NBC odobrio snimanje serije Prijatelji, Kauffman i Bright su počeli pregledavati scenarije koje su za neke druge serije poslali scenaristi, prvenstveno neproducirane epizode Seinfelda. Kauffman i Crane regrutirali su tim od sedam mladih scenarista: "Kada imaš 40 godina, ne možeš više sve sam. Televizijske mreže i studiji konstantno traže mlade ljude koji su tek izašli s fakulteta", izjavili su u jednom intervjuu. Autori su smatrali da će im jednako praćenje svih šest likova, a ne samo jednog ili dva, omogućiti "bezbrojne mogućnosti razvoja radnje te dati seriji noge". Većinu ideja za radnju serije smišljali su scenaristi, ali u par navrata su svoje ideje ubacivali i sami glumci. Scenaristi su prvotno planirali u seriju ubaciti veliku ljubavnu priču između Joeyja i Monice, budući su njih zamišljali najseksipilnijim likovima tijekom prezentacije ideje za seriju. Ideja romantičnog odnosa između Rossa i Rachel došla je dok su Kauffmanica i Crane pisali pilot epizodu.Tijekom produkcije pilot epizode, televizijska mreža NBC je zahtijevala da se scenarij promijeni na način da jedna radnja bude dominantna s par sporednih, ali scenaristi su to odbili želeći zadržati sve radnje jednako važnima. NBC je također smatrao da je glumačka postava premlada i zahtijevao je ubacivanje jednog starijeg lika koji bi mladima davao savjete. Crane i Kauffman bili su prisiljeni na kompromis pa su napisali verziju jedne od najranijih epizoda serije koja je sadržavala lik "Pata policajca". Crane je smatrao da je radnja očajna, a Kauffmanica se kasnije našalila: "Znate onu dječju knjigu "Zeko Pat"? Eh, pa mi smo imali Policajca Pata." NBC je u konačnici odustao od ideje.Svakog ljeta (lipanj, srpanj i kolovoz) producenti su radili okvirni kostur priče naredne sezone. Prije nego bi epizoda krenula u produkciju, Kauffman i Crane su detaljno prolazili scenarije čiji oni nisu bili autori uglavnom kako bi obratili pažnju da su radnja i likovi u skladu s dotadašnjim razvojem serije. Za razliku od velike većine drugih radnji serije, promjena odnosa između Joeyja i Rachel dogodila se sredinom osme sezone. Autori nisu željeli da Ross i Rachel završe tako brzo zajedno i dok su razmišljali o novom romantičnom zapletu jedan od scenarista predložio je Joeyjevu zaljubljenost u Rachel. Radnja je ubačena u sezonu, ali su glumci smatrali da će zbog takvog razvoja situacije pulika zamrziti njihove likove pa je sve ubrzo prekinuto i ponovno pokrenuto tek na samom kraju sezone. Za devetu sezonu scenaristi nisu bili sigurni koliko žele u radnju uplitati Rachelinu bebu, budući da nisu željeli da se serija počne previše fokusirati na taj događaj, ali također nisu željeli niti uopće spominjati dijete. Crane je priznao da im je trebalo dosta vremena da osmisle ideju za desetu sezonu za koju su smatrali da je potrebna točno onoliko da se završe sve dugogodišnje radnje koje su pratile seriju. Kauffman i Crane izjavili su da se ne bi vratili raditi jedanaestu sezonu, čak i kada bi svi članovi glumačke postave na istu pristali.Naslov svake epizode serije Prijatelji započinje s riječima "The One", a do tog formata se došlo nakon što su producenti shvatili da naslovi epizoda neće pisati tijekom uvodne špice serije te da će isti velikoj većini publike zbog toga ostati nepoznati. Sve epizode serije započinju s riječima "The One" osim dvije – pilot epizode i posljednje epizode jednostavno naslovljene "The Last One".
Prva epizoda serije snimana je u studiju 5 kompanije Warner Bros. Studios u Burbanku (Kalifornija). Izvršni producenti NBC-a bili su zabrinuti da kafić Central Perk izgleda previše hipsterski pa su tražili da se mjesto radnje prebaci u zalogajnicu, ali su na kraju ipak odustali od te ideje. Uvodna špica serije snimljena je u četiri sata ujutro kod fontane koja se nalazi na Warner Bros. ranču, dok je bilo relativno hladno. Početkom druge sezone produkcija se premjestila u studio 24 čiji je naziv nakon što je završeno snimanje posljednje epizode serije promijenjen u "The Friends Stage". Snimanje serije započelo je u ljeto 1994. godine ispred publike uživo, a prije početka snimanja svima je predstavljen okvirni koncept serije kako bi se upoznali s istom, ali i s njezinim glavnim likovima; unajmljeni komičar zabavljao je publiku u pauzama između kadrova. Svaka epizoda u trajanju od 22 minute snimana je šest sati – gotovo dvostruko duže od uobičajenog – uglavnom zbog mnogih ponavljanja scena i izmjena scenarija u posljednji trenutak.Premda su producenti konstantno tražili prave priče koje bi mogli snimati na stvarnim lokacijama, Prijatelji nikad nisu snimani u New Yorku. Bright je smatrao da snimanje van studija čini epizode manje humorističnima (čak i kada se snima u eksterijerima unutar studija) te da je publika uživo ključni dio same serije. Na kritike da serija pogrešno predstavlja New York u smislu da grupa prijatelja s financijskim problemima sebi može priuštiti živjeti u velikim stanovima, Bright je odgovarao da set mora biti dovoljno velik za kamere, osvjetljenje i "za publiku koja mora vidjeti što se događa"; stanovi su također morali biti dovoljne veličine kako bi glumci mogli izvesti napisane humoristične situacije. Posljednja epizoda četvrte sezone snimljena je na stvarnim lokacijama u Londonu zbog toga što su do tada producenti bili svjesni velike popularnosti serije u Velikoj Britaniji. Scene su također snimane i u studiju pred tri različite publike sačinjene od 500-tinjak ljudi. Posljednja epizoda pete sezone, radnjom smještena u Las Vegasu, snimljena je u studijima kompanije Warner Bros. Studios, premda je Bright kasnije sreo ljude koji su i dalje mislili da je epizoda snimljena na stvarnim lokacijama.
Autori serije prvu verziju jednosatne posljednje epizode Prijatelja napisali su u siječnju 2004. godine, četiri mjeseca prije originalnog emitiranja. Crane, Kauffman i Bright za potrebe pisanja posljednje epizode odlučili su pogledati nekoliko finala drugih humorističnih serija te posebno obratiti pozornost na stvari koje su u tim finalima funkcionirale zadovoljavajuće, a koje nisu. Najviše su im se svidjela ona finala koja su ostala dosljedna ostatku serije, prvenstveno The Mary Tyler Moore Show. Crane, Kauffman i Bright imali su velikih problema s pisanjem posljednje epizode i nekoliko dana su proveli razmišljajući samo o završnoj sceni serije bez da su napisali ijednu jedinu riječ. Nisu željeli ubaciti "nešto velikog koncepta ili izvući seriju iz same serije". Najosjetljiviji dijelovi posljednje epizode snimani su bez prisustva publike uživo te s vrlo malim brojem snimateljske ekipe. Glavnoj glumačkoj postavi posljednja epizoda se svidjela i bili su uvjereni da će i obožavatelji serije reagirati na sličan način:
Televizijska mreža NBC odradila je veliku marketinšku kampanju koja je započela nekoliko tjedana prije originalnog emitiranja. Prije nego što je finale emitirano, prethodila joj je jednosatna retrospektiva svih prethodnih epizoda. Nakon emitiranja uslijedila je posebna emisija The Tonight Show with Jay Leno snimljena na setu gdje se nalazi kafić Central Perk, a u kojoj su se pojavili svi glavni glumci serije. Cijena reklama tijekom emitiranja posljednje epizode iznosila je oko 2 milijuna dolara za 30 sekundni televizijski spot čime je srušen prethodni rekord kojeg je držala posljednja epizoda serije Seinfeld s 1,7 milijuna dolara.Samo u SAD-u finale serije 6. svibnja 2004. godine gledalo je 52,5 milijuna ljudi čime je to postao najgledaniji televizijski program nakon 1998. godine i finala Seinfelda. Premda nije postala najgledanijom epizodom kompletne serije, finale je zasjelo na četvrto mjesto najgledanijih posljednjih epizoda bilo koje televizijske serije u povijesti, odmah iza serija MASH (105 milijuna gledatelja), Kafić Uzdravlje (80,4 milijuna gledatelja) i Seinfeld (76,2 milijuna gledatelja). Retrospektivu prethodnih epizoda gledalo je nešto manje od 36 milijuna ljudi, a samo finale je do kraja godine postao drugi najgledaniji televizijski program odmah iza finala Super Bowla. Nakon što su sa svojim emitiranjem iste godine završile serije Prijatelji i Frasier, kritičari su započeli spekulirati o sudbini žanra humorističnih serija (tzv. sitcomova), što zbog činjenice da se sve manje serija snima pred publikom uživo, a što zbog općenitog smanjenja scenaristički orijentiranih televizijskih programa u korist tzv. reality showova.
Kritike filmske struke u početku serije bile su pomiješane; na popularnoj internetskoj stranici Metacritic prvih nekoliko epizoda serije imaju prosječnu ocjenu 59/100 što označava "pomiješane i prosječne kritike". Tom Feran iz časopisa The Plain Dealer napisao je da se serija "plitko i neuspješno poigrava sa stilom Seinfelda", dok je Ann Hodges iz Houston Chroniclea napisala da se radi o "seriji koja želi biti Seinfeld, ali nikada neće biti dovoljno humoristična da bi to i postala". Ray Richmond je u Los Angeles Daily Newsu istaknuo da se radi "o jednoj od najvedrijih komedija nove televizijske sezone", a Los Angeles Times prozvao ju je "apsolutno najboljom humorističnom serijom nove sezone".Ginny Holbert iz Chicago Sun-Timesa napisala je da likovi Joeyja i Rachel nisu dovoljno razvijeni, dok je Ray Richmond hvalio "živahnu i mladu glumačku postavu" s "dobrom kemijom". Robert Bianco iz USA Today nahvalio je Schwimmera, prozvavši ga "izvanrednim". Također je nahvalio i sve tri glumice, ali je izrazio zabrinutost za Matthewa Perryja i njegov portret Chandlera zbog "nedefiniranosti lika", kao i LeBlanca koji se "previše oslanja na rutinu glupavosti koja nakon drugog pokušaja postaje pomalo zamornom". Autori knjige Friends Like Us: The Unofficial Guide to Friends istaknuli su da su složni u mišljenju kako se glumačka ekipa "u početku pomalo preglumljavala", a pogotovo se to odnosi na Perryja i Schwimmera.Međutim, kako se serija razvijala, kritike su postale sve pozitivnijima pa je Prijatelji postao jedan od najpopularnijih sitcomova svog vremena. Danas se standardno serija postavlja na sve relevantne liste najboljih televizijskih serija svih vremena. Kritičari su hvalili seriju zbog njezinog konzistentnog britkog scenarija i kemije među glavnim glumcima. Noel Holston iz Newsdaya 1994. godine je napisao lošu kritiku pilot epizode prozvavši seriju "lošom kopijom Seinfelda", ali nakon par godina kada ju je ponovno pogledao razmišljao je čak i o tome da napiše ispriku autorima serije. Heather Havrilesky s internetske stranice salon.com smatrala je da je "serija pogodila notu" u drugoj sezoni. Havrilesky je hvalila vješte šale na račun likova, situacije "koje će vas u par navrata tijekom jedne epizode navesti na glasan smijeh" te kvalitetu scenarija koji su omogućavali pričama da budu "originalne i inovativne". Bill Carter iz The New York Timesa osmu sezonu proglasio je "fantastičnim povratkom". Istaknuo je da je "isticanjem potpuno nove radnje i originalnih humorističnih dosjetki" serija pronašla "svoj put natrag u srca obožavatelja". Međutim, Liane Bonin iz Entertainment Weeklyja proglasila je tijek devete sezone "poprilično razočaravajućim", kritizirajući seriju zbog uvođenja previše poznatih glumaca kao njezinih gostiju te umjetnog stvaranja napetosti. Premda razočarana sa sezonom, Bonin je istaknula da su "scenariji još uvijek britki". Havrilesky je smatrala da je deseta sezona bila "alarmantno užasna, mnogo gora od onoga što bismo mogli očekivati od serije koja je nekada bila tako dobra". Na listi "100 najboljih televizijskih serija svih vremena" časopisa Time našli su se i Prijatelji uz opasku da je "najveća tajna ove serije u tome da se zove Prijatelji, a zapravo govori o obitelji."Kritike posljednje epizode bile su pomiješane. Robert Bianco iz USA Today opisao je finale zabavnim i zadovoljavajućim, te ga nahvalio zbog vješte mješavine emocija i humora uz naglasak na svakog pojedinog lika. Sarah Rodman iz Boston Heralda hvalila je glumu Anistonice i Schwimmera, ali je osjećala da je njihov sretan završetak "možda malo previše uredan, premda se radi o nečemu što su željele horde obožavatelja diljem svijeta". Roger Catlin iz Hartford Couranta istaknuo je da bi oni koji po prvi puta gledaju seriju "mogli biti iznenađeni nedostatkom humora te kako svaka šala ovisi o razini glupoće likova". Ken Parish Perkins, pišući za Fort Wroth Star-Telegram, istaknuo je da je finale "bilo više dirljivo nego humoristično, više zadovoljavajuće u smislu završetka jedne ere, nego urnebesno smiješno".
Kako bi zadržali format ansamblske serije, članovi glumačke postave odlučili su sami sebe prijavljivati u iste glumačke kategorije za razne televizijske nagrade. Od osme sezone nadalje, glumci su odlučili sebe prijavljivati u kategoriju glavnih glumaca, a ne sporednih. Serija Prijatelji sveukupno je skupila 62 nominacije za prestižnu televizijsku nagradu Emmy od čega je osvojila njih šest. Aniston i Kudrow su jedine članice glumačke postave koje su osvojile Emmy, dok je Cox jedina koja nikada nije nominirana. Za svoju osmu sezonu 2002. godine serija je osvojila nagradu Emmy u kategoriji najbolje humoristične serije, a u istoj je kategoriji bila nominirana 1995., 1996., 1999., 2000. i 2003. godine. Prijatelji su također osvojili i nagrade "American Comedy Award", "GLAAD Media Award", jedan Zlatni Globus, tri nagrade "Logie", šest nagrada "People's Choice", jednu nagradu Satelit i jednu nagradu Ceha glumaca.
Tablica dolje prikazuje gledanost serije Prijatelji u SAD-u gdje se konstantno tijekom deset godina nalazila među deset najgledanijih televizijskih programa na kraju godine. Stupac "rang" označava mjesto na kojem su se Prijatelji nalazili u odnosu na ostale televizijske serije koje su se emitirale u udarnom terminu tijekom televizijske sezone. Stupac "gledatelji" odnosi se na prosječan broj gledatelja epizode tijekom njezinog originalnog emitiranja. Stupac "premijera sezone" prikazuje datum početka emitiranja prve epizode nove sezone, dok stupac "završetak sezone" označava datum emitiranja posljednje epizode sezone. Do danas Prijatelji je posljednji sitcom koji je dosegao prvo mjesto gledanosti na televiziji, budući su njegovi nasljednici bile televizijske serije Ekipa za očevid, Američki idol, NBC Sunday Nigh Football i NCIS.
Premda su producenti Prijatelje smatrali "uobičajenom TV serijom", brojni psiholozi su istraživali utjecaj serije tijekom njezinog trajanja. Frizura Jennifer Aniston nazvana je "The Rachel", a kopirana je diljem svijeta. Joeyjeva uzrečica "How you doin'?" postala je popularna fraza zapadnjačkog engleskog slenga, a često se koristila prilikom pozdrava. Serija je također utjecala i na engleski jezik općenito, a navika glumca Matthewa Perryja da rečenice često ostavi nezavršenima kako bi naglasio sarkazam također je imala veliki utjecaj na gledatelje. Nakon napada 11. rujna, gledanost serije skočila je za 17% u odnosu na prethodnu sezonu. 
Kafić Central Perk, jedno od glavnih mjesta radnje kompletne serije, inspirirao je razne imitacije diljem svijeta. Godine 2006. iranski biznismen Mojtaba Asadian započeo je franšizu naziva Central Perk te registrirao ime u 32 zemlje svijeta. Uređenje kafića inspirirano je serijom, a sadržava replike kauča, bara, neonskih natpisa i cigli. Na zidovima kafića također su postavljene slike raznih likova iz serije i glumaca. James Michael Tyler, koji u seriji glumi lika Gunthera, pojavio se na svečanom otvorenju kafića u Dubaiju gdje je radio kao konobar. Central Perk je prerađen u muzejski primjerak tijekom obilaska studija Warner Bros., a prikazan je i u sklopu The Ellen DeGeneres Show u listopadu 2008. godine. Jennifer Aniston tom je prilikom prvi puta posjetila set nakon završetka snimanja serije 2004. godine. U razdoblju od 24. rujna do 7. listopada 2009. godine replika Central Perka postavljena je u Broadwick Streetu u Sohou u Londonu. Kafić je prodavao pravu kavu svima onima koji su došli, a u njegovom sklopu su također bili postavljeni i predmeti korišteni u seriji, poput pehara za pobjednika Gellerovog kupa iz epizode treće sezone "The One with the Football". U Pekingu je u ožujku 2010. godine biznismen Du Xin otvorio kafić naziva Central Perk. U Indiji postoji pet kafića koji su inspirirani serijom, a dva se nalaze u Chandigarhu (Central Perk) i Kalkuti (F.R.I.E.N.D.S. Cafe) od kojih potonji također sadržava i mnoge predmete iz serije poput pseće statue Chandlera i Joeyja, narandžastu sofu, ljubičasta vrata Monicinog i Rachelinog stana te Phoebein rozi bicikl. Ostala tri kafića nalaze se u Delhiju, Gurugramu i Puneu. U Pakistanu također postoje dva kafića inspirirana Prijateljima. Jedan je u Lahoreu poznat pod nazivom "Friends Cafe", a drugi u Peshawaru naziva "Central Perk". Oba kafića sadržavaju poznati kauč, gitaru, stol za stolni nogomet, poznate dijaloge iz serije napisane na zidovima, a posebna poslastica su reprize epizoda koje se ponekad vrte na velikom projektoru.Serija Prijatelji također je stvorila i alternativni pogled na obiteljski život portretirajući mlade ljude koji vode nekonvencionalne živote. Serija predstavlja ideju da su "prijatelji sve što ti je potrebno" te da je obitelj moguće stvoriti kroz vlastiti izbor. Publika se na tjednoj bazi mogla poistovjetiti s programom zbog prikazanih problema likova u pojedinim epizodama, a koji razvijaju odnose koji se ne vide često u konvencionalnom društvu. Prema mišljenju stručnjaka za pop-kulturu sa Sveučilišta u Buffalu, Prijatelji je "jedna od rijetkih televizijskih serija koja je označila promjenu u američkoj kulturi". Prikaz mladih i njihovih uloga u društvu predstavlja životni stil koji se vrti oko kreiranja i održavanja veza između prijatelja, njihovih vlastitih života, ali i traženja pomoći jedni od drugih.Televizijski i radio blog uglednog časopisa The Guardian istaknuo je da su Prijatelji uvelike utjecali na kreiranje i razvoj budućih televizijskih serija, ponajprije Kako sam upoznao vašu majku. Sličnosti između te dvije serije pronađene su u činjenicama da su obje radnjom smještene na Manhattanu te da sadržavaju grupu odraslih ljudi koji su humoristični i imaju slične karakterne osobine. Čitatelji časopisa TV Guide proglasili su Prijatelje najboljom humorističnom serijom svih vremena s 29% glasova (na drugom mjestu bio je Seinfeld s 18% glasova). Prema anketama emisije 60 Minutes i časopisa Vanity Fair, Prijatelji su proglašeni trećom najboljom sitcom serijom svih vremena. Godine 2014. brazilski mjesečnik Mundo Estranho proglasio je Prijatelje najboljom televizijskom serijom ikada.
Svih deset sezona serije Prijatelji izdane su u pojedinačnim DVD izdanjima, kako u Hrvatskoj tako i u ostatku svijeta. Također, uz pojedinačna izdanja u prodaju je pušteno i posebno izdanje kompletne serije na DVD-u. Svaka sezona izdanja za regiju 1 sadržava posebne dodatke, a epizode su predstavljene u njihovim originalnim verzijama. Svaka epizoda u izdanju prve sezone serije nadograđena je s kolor korekcijama i poboljšanim zvukom. Tijekom godina mnogo kompanija produciralo je razne oblike promo materijala iz serije. U rujnu 1995. godine WEA Rrecords izdao je prvi službeni soundtrack serije koji sadržava glazbu iz prethodnih i budućih epizoda. Soundtrack je debitirao na 46. mjestu Billboardove ljestvice, a do studenog iste godine prodan je u preko 500 tisuća primjeraka. Godine 1999. izdan je i drugi soundtrack serije naziva Friends Again. Ostali promo materijal uključuje DVD igru naziva Scene It te kviz za PlayStation 2 i PC naziva Friends: The One with All the Trivia. Dana 28. rujna 2009. godine u Velikoj Britaniji povodom 15. godišnjice početka emitiranja, objavljena je kompletna serija u luksuznom DVD izdanju koje uključuje produžene epizode, vodič kroz seriju te originalne posebne dodatke iz prethodnih izdanja.Dana 13. studenog 2012. godine kompanija Warner Home Video izdala je kompletnu seriju i na Blu-rayu. Ovo kolekcionarsko izdanje ne uključuje izbačene scene i humoristične snimke koji su se prethodno nalazili na DVD izdanjima serije, a epizode su predstavljene u njihovom originalnom formatu kako su emitirane na NBC-u.
Nakon što je serija Prijatelji završila s emitiranjem 2004. godine, glumac Matt LeBlanc potpisao je ugovor za kreiranje tzv. spin-off serije naziva Joey, a koja bi radnjom pratila Joeyjev odlazak u Los Angeles i potragu za glumačkom karijerom. Kauffman i Crane nisu bili zainteresirani za seriju premda je Bright pristao biti izvršni producent uz Scotta Silverija i Shanu Goldberg-Meehan. Televizijska mreža NBC jakom marketinškom kampanjom najavljivala je seriju, a u emitiranje ju je stavila četvrtkom u 20 sati (na identičan termin Prijatelja). Pilot epizodu gledalo je 18,60 milijuna ljudi, ali je gledanost tijekom obje sezone kontinuirano bila u padu skupivši u prosjeku 10,20 milijuna gledatelja za prvu, odnosno 7,10 milijuna gledatelja za drugu sezonu. Posljednja epizoda emitirana je 7. ožujka 2006. godine, a gledalo ju je 7,09 milijuna ljudi. NBC je 15. svibnja iste godine odlučio ukinuti seriju nakon dvije sezone. Bright je za ukidanje serije krivio suradnju između izvršnih direktora NBC-a, studija te ostalih producenata koji su vrlo brzo uništili seriju:
Nakon završetka emitiranja serije započele su se širiti glasine o snimanju dugometražnog filma, premda su s vremenom iste negirane. Kada je 2008. godine u kino distribuciju pušten dugometražni film Seks i grad koji je doživio box-office uspjeh, započele su se širiti nove glasine o snimanju filma. U srpnju 2008. godine The Daily Telegraph objavio je da su članovi glumačke postave pristali snimiti dugometražni film te da će snimanje započeti u narednih 18 mjeseci. Na upit o filmu, Lisa Kudrow je odgovorila da nije svjesna da se vode bilo kakvi razgovori o istome, ali je izrazila interes za ideju. Jayne Trotman, voditelj odjela za odnose s javnošću kompanije Warner Bros. tom je prilikom izjavio da "nema istine u pričama o snimanju filma", a Perryjev glasnogovornik se nadovezao s izjavom da su "sve glasine lažne, jer se u pogledu snimanja filma apsolutno ništa ne događa". Kudrow i Cox su za Associated Press u siječnju 2010. godine izjavile da nikada nisu razgovarale s autorima serije Craneom i Kauffmanicom u vezi snimanja dugometražnog filma.Jedna od autorica serije Marta Kauffman ponovno je negirala glasine o snimanju filma 2013. godine. Tom je prilikom izjavila da dugometražni film nikada neće biti snimljen budući su likovi iz serije do sada već odrasli: "Serija Prijatelji radnjom je bila smještena u onoj fazi života kada su ti prijatelji obitelj, a jednom kada stvoriš vlastitu obitelj onda to postaje druga priča." Kada je LeBlanc posjetio britanski polo susret na kojem su također bili prisutni i članovi kraljevske obitelji, izjavio je da je "sve što su prinčevi William i Harry željeli znati bilo kada će se snimiti film? To je sve što ih je zanimalo. Rekao sam im da odjebu."U prosincu 2013. godine, nakon što su se proširile glasine da Aniston i Cox razgovaraju o planovima za ponovno okupljanje ekipe tijekom 2014. godine, internetom je počeo kružiti plakat naziva "The One After The 10 Year Break" tvrdeći da se radi o reklami za nastavak serije. U početku je plakat dočekan ekstatično, ali kasnije je izrazito kritiziran kada je Lisa Kudrow na svom Twitter profilu napisala da je glasina o ponovnom okupljanju netočna. Dana 16. siječnja 2014. godine potvrđeno je da je plakat napravio obožavatelj serije koji se kasnije ispričao što je druge obožavatelje naveo na krivi trag.

Primorska Hrvatska ili Dalmatinska Hrvatska naziv je za kneževinu koja se, počevši od 9. stoljeća, nalazila na području nekadašnje rimske pokrajine Dalmacije, a izvorno je obuhvaćala prostor od Velebita do Cetine, kao i u unutrašnjosti do Neretve (župe Imota i Livno), preko Vrbasa i Vlašića (župa Pliva) do porječja rijeke Bosne, te dobar dio gornjeg Pounja (župa Pset). Taj prostor na zapadu obuhvaća i Liburniju na području od Istre (južno od rijeke Raše) do južnog Velebita kao i otoke sjevernog jadrana (Kvarnera). Usto, u ovo je područje pripadala i stara pokrajine Gacka, koja se protezala u unutrašnjost do Une i Kupe. Pokrajina Gacka bila je podijeljena na tri župe: Gacku, Liku i Krbavu. Njome je upravljao ban, dok je svim ostalim krajevima upravljao izravno knez.
Uz ovako definiranu Primorsku Hrvatsku smjestilo se još nekoliko slavenskih država, koje se zajedno sa Primorskom Hrvatskom ponekad nazivaju sklavinije. Tu je ponajprije bila Paganija ili Neretvanska krajina, koja se prostirala od Cetine do Neretve, a pripadali su joj i otoci Brač, Hvar, Korčula, Mljet, Vis i Lastovo. Dalje na jug bilo je Zahumlje (između Neretve i Dubrovnika), Travunja (od Dubrovnika od Boke kotorske) i Duklja (na prostorima današnje Crne Gore). U unutrašnjosti, u gornjem porječju rijeke Bosne, se navodi područje Bosne, a sjeverno od Kupe Panonska Hrvatska (obično samo Panonija).
Do 9. stoljeća od decentraliziranih teritorijalnih zajednica kojima upravljaju rodovski poglavari, stvara se jezgra hrvatske države pod zajedničkom vlašću kneza u porječima Cetine, Krke i Zrmanje s centrima u Biogradu, Ninu, Solinskom polju i Kninu. Priobalni gradovi Zadar, Trogir, Split, Dubrovnik i Kotor, zajedno s otocima Rabom, Krkom i Osorom (današnji Cres i Lošinj) ostaju u bizantskoj vlasti i od 9. stoljeća čine Temu Dalmaciju, kojom upravlja carski namjesnik u Zadru. To je bio plod Aachenskog mira iz 812. godine, kojim su sve snažniji Franci podijelili vlast na Jadranu s Bizantom i to tako da su dalmatinski gradovi i otoci pripali Bizantu a hrvatski kopneni dio franačkom interesnom području.
Pod vlašću Karla Velikog Franci 788. godine zauzimaju Bavarsku, a iste godine u Istri vlada neki Ivan kao franački vazal. Kako su dotada bavarski vojvode vladali i područjem Karantanije, sada je vlast Karla Velikoga dosezala do hrvatskih zemalja. Krajem 8. stoljeća na sjeveroistoku današnje Italije franci stvaraju furlansku marku, a njome vlada markgrof Erik (788.—799.). Franački ljetopisi navode da je ovaj Erik, krenuvši u rat protiv Avara, morao proći područjem Liburnije, no ondje su ga zaustavili „građani Tarsatike“ (današnja Rijeka), te ga ubili. Povjesničari su donedavno mislili da je riječ o borbi između Hrvata i Erika, no u zadnje vrijeme se dokazuje da je bila riječ o ubojstvu za račun Avara, te da se za Tersatiku ne može, na temelju ovog izvora, znati kome je pripadala (Francima, Bizantu ili Hrvatima). Erika je naslijedio Kadolah, koji je poveo 800. godine jedan pohod protiv Hrvata, ali se vratio bez uspjeha. Na Božić iste godine papa Lav III. kruni Karla Velikog za rimskog cara, a tada su vjerojatno i primorski Hrvati priznali franačku vrhovnu vlast. Do 803. godine nad Hrvatima je vladao knez Višeslav koji je poznat po Višeslavovoj krstionici, na kojoj je spomenut kao knez (lat. vuissasclavo dux). Nakon što je 804. godine pokorio i Mletke, Karlo je odlučio zauzeti i bizantsku Dalmaciju, to jest gradove i otoke koji su ostali u bizantskoj vlasti, no u dugotrajnom ratu Karlo je 810. godine pobijeđen, a Aachenskim mirom Bizantu ostaju gradovi i otoci Teme Dalmacije, a francima unutrašnjost. Na taj su način bizantinci imali osiguran plovni put prema Veneciji.
Nakon smrti Karla Velikog, na vlast dolazi njegov sin Ludovik Pobožni (814.-840.), a u furlanskoj marki vlada Kadolah koji ulazi u sukob s panonskim Slavenima i Ljudevitom Posavskim. Godine 814., zajedno s knezom Ljudevitom Posavskim (dux Pannoniae inferioris) pošao je u Paderborn pokloniti novome caru prilikom njegova stupanja na franačko prijestolje i knez Borna. 818. na državnom Saboru u Heristallu nazočno je Ljudevitovo izaslanstvo, ali i izaslanstvo Borne, gačanskoga kneza (dux Guduskanorum). Ovaj će u borbama protiv Ljudevita stati na franačku stranu, pridobijajući tako za sebe jaku silu koja će ga moći obraniti u odnosu na Bizant. Nakon prvog neuspjelog pohoda na Ljudevita, umire Kadolah, a nasljeđuje ga markgrof Balderik koji 819. započinje novi pohod preko Karantanije. S juga se diže i Borna, sada imenovan u „Franačkim ljetopisima“ dux Dalmatiae (knez Dalmacije). Ipak, na Kupi dio njegovih snaga, i to baš njegovi Gačani, prelazi na stranu panonskih Hrvata. Sljedeće godine Borna prvo šalje izaslanstvo, a onda i osobno odlazi caru na vijećanje o budućim koracima protiv Ljudevita. Upravo je pod Borninom vlašću počelo pridruživanje tadašnje banske Hrvatske, to jest pokrajine Gacke i njezinih triju župa ostatku Primorske Hrvatske, a 821., vjerojatno kao nagradu za vjernost Francima, dobija pod svoju upravu i Liburniju. Na taj je način uspostavljena stvarna središnja vlast nad Primorskom Hrvatskom od ušća Raše u Istri, pa sve do Cetine. Tema Dalmacija ostala je u vlasti Bizanta. Borna umire iste godine, a „Franački ljetopisi“, prigodom smrti, nazivaju ga dux Dalmatiae atque Liburniae (knez Dalmacije i Liburnije). Arheološki nalazi iz toga doba svjedoče o velikom franačkom utjecaju, a nađeni su brojni primjerci franačkoga nakita i oružja, naročito mačeva.
Kao knez Bornu je naslijedio njegov nećak (ili možda unuk) Vladislav (821.-835.), kad su počele i stoljetne borbe protiv Mlečana. U veljači 821. car Ludovik potvrđuje Vladislava kao kneza Dalmacije i Liburnije na saboru u Aachenu. Njegov nasljednik, knez Mislav (835.-845.) već od samog početka svoje vladavine ratuje s Mlečanima. Nisu poznate sve pojedinost toga sukoba, no zna se da je 839. dužd Petar Tradonik krenuo s brodovljem prema Hrvatskoj, no na kraju je bio prisiljen sklopiti mir. Iste je godine ugovorio mir i s neretvanskim velikim županom Družakom. Sljedeće godine neretvanski veliki župan Deodat pobjeđuje Mlečane na moru, te se oni poraženi vraćaju u Veneciju. Knez Mislav nije, kao svoji prethodnici, vladao iz Nina, nego iz Klisa. On je bio i prvi poznati hrvatski vladar koji je počeo davati darove splitskoj crkvi, dodijelivši joj plodove sa svoga kliškoga posjeda. Premda je Split, kao i ostali gradovi Teme Dalmacije pripadao bizantskoj vlasti, očito je da su veze tih gradova sa zaleđem u ovo doba postajale sve jače. Od 840. godine morali su se Neretvani i Hrvati boriti, zajedno s Bizantom i Mlečanima protiv zajedničke opasnosti - arapskih gusara koji su opsjedali Boku kotorsku, Dubrovnik i ostale krajeve u Jadranu.
Mislava je oko 845. godine naslijedio knez Trpimir koji je i dalje priznavao vrhovnu franačku vlast kralja Lotara (840.-855.), no na svome je području uspostavio čvrsto državno ustrojstvo, a njegov dvor nije se bitno razlikovao od dvorova ostalih europskih vladara. Tako je na svome dvoru Trpimir imao dvorske svećenike, dvorske komornike, te stalnu pratnju u kojoj su uz ostale bili uključeni i najugledniji župani. Arapski napadi znatno su oslabili Bizant i Veneciju, što je ovaj knez znao iskoristiti te je 846. i 848. osobito protiv Bizanta na kopunu i na moru uspješno ratovao, pobijedivši i bizantskoga arhonta koji je stolovao u Zadru. Između 854. i 860. uspješno brani zemlju od napada Bugara, te ih konačno pobjeđuje na području istočne Bosne. Mlečani su, čini se, bili toliko slabi da za Trpimirove vlasti nisu niti pokušavali napasti Hrvatsku, jer o takvim sukobima ne govori nijedan izvor.
U povelji pisanoj latinskim jezikom (sačuvana u prijepisu iz 1568., i prema novijim istraživanjima datiranoj najkasnije do 840. godine, kojom splitskog biskupiji potvrđuje darovnicu kneza Mislava i daje druge darove, Trpimir se naziva dux Croatorum iuvatus munere divino (knez Hrvata pomoću Božjom), a zemlju kojom vlada naziva regnum Croatorum. Latinski to doslovno znači „kraljevstvo Hrvata“, no može jednostavno označavati i zemlju Hrvata, što je ovdje jedino moguće tumačenje, budući da se o kraljevstvu još ne može govoriti. Ipak, ne može se zanemariti ni činjenica da je on vladar „milošću Božjom“, a ne milošću carevom, što bi moglo uputiti na njegovu suverenu vlast nad Hrvatima. Iz ove povelje saznaju se pojedinosti o Trpimirovu dvoru (čak i imena dvorjanika), kao i to da je posjedovao Klis.
U Trpimirovo doba vjerojatno se osniva ninska biskupija nadležna za cijelo područje pod vlašću hrvatskog vladara. On poziva i benediktince iz njihova središta u Montecassinu nedaleko Rima, te osniva prvi benediktinski samostan u Hrvatskoj, u Rižinicama kod Solina s crkvom sv. Petra. Ondje su nađeni kameni ulomci s natpisom pro duce Trepim, što bi moglo značiti da je Trpimir počeo svoju vlast kao ban. Moguće je da je bio ban na području Gacke gdje su, prema Libellus Gothorum, vladari imali germanski završetak imena -mir (Silimir, Ratimir, Satimir, Budimir). Podižu se i obnavljaju i drugdje brojne crkve. Trpimir je i sam hodočastio u sjevernu Italiju gdje se u poznatom Čedadsko evanđelju, uz imena ostalih europskih vladara (uglavnom germanskih i slavenskih), nalazi i njegovo ime kao domno Tripimiro (gospodin Trpimir), s naslovom koji se tada rado davao najvišim uglednicima. Na Trpimirovu se dvoru, bježeći franačkom vlašću, sklanja i benediktinski monah Gottschalk, koji u svojim spisima ostavlja opis hrvatskoga dvora. On Trpimira naziva „kraljem Sklavina“ (rex Sclavorum), što opet označava njegovu vrhovnu vlast i činjenicu da nije bio ničiji vazal. Gottschalk, usto, stanovnike gradova Teme Dalmacije naziva Latinima, a ostale stanovnike Dalmacije (koju poistovjećuje sa starom rimskom provincijom) dijeli na Dalmate i Sklavine, što je važan podatak o narodnosnom sastavu Trpimirove zemlje.
U De administrando imperio (gl. 31) govori se o velikoj vojnoj sili Trpimirove države (ako je tu riječ o ovom Trpimiru): 60.000 konjanika, 100.000 pješaka, 80 sagena (po 40 momaka), 100 kondura (po 20 ili po 10 momaka). To bi značilo da je Primorska Hrvatska imala tada oko 600.000 stanovnika, te da je njezina vojna sila bila doista velika. Za Trpimirove vlasti u dijelu Primorske Hrvatske između Zrmanje i Cetine spominju se kao područni upravitelji samo župani, ali ne i banovi, što govori o različitom načinu upravljanja tim dijelom zemlje u odnosu na bansku Hrvatsku u okolici Gacke. Kraj Trpimirove vlasti nije sasvim jasan, baš kao i točan slijed njegovih nasljednika. Tome pridonose nejasnoće i nesigurnost datiranja Trpimira u De administrando imerio, što je dovelo da različitih teorija. Prema jednoj, ovog je Trpimira naslijedio sin Krešimir, a njega Miroslav. Prema drugoj, Trpimir je imao tri sina, Petra, Zdeslava i Muncimira, a naslijedio ga je Domagoj koji nije bio iz njegove obiteljske loze, dok je drugi Trpimir sa sinovima Krešimirom i Miroslavom vladao nakon Tomislava. U svakom slučaju, za ovoga se Trpimira može reći da je utemeljitelj vladarske obitelji Trpimirovića.
Čini se da je nakon Trpimira, oko 864., vlast u Primorskoj Hrvatskoj na silu preuzeo Domagoj, kojega se u kasnijim ljetopisima (15. i 16. stoljeće) navodi kao kneza Neretvana (Domoghoi prinze de Narentani). Zabilježena su samo dva imena sa završecima na -goj: Domagoj i Berigoj, a obojica su bili neretvanski knezovi. Moguće je dakle da je knez Neretvanske krajine koja je pripada Trpimirovoj kneževini zauzeo vlast. Tom je prilikom vjerojatno pogubljen i Trpimirov sin Petar. Papa Ivan VIII. između 874. i 875. piše knezu Domaguju, nazivajući ga „knez Sklavina“ (dux Sclavorum), kako bi ga opomenuo da svoje protivnike ne pogubljuje nego da im oprosti te ih izgna. Isto ga tako upozorava na „morske razbojnike“, nad kojima je imao utjecaj, pa traži da ih obuzda. Moguće je da se to odnosi na razdoblje kad je Domagoj sa svojim brodovljem sudjelovao u ratu kršćanskih snaga predvođenih carem Ludvigom Njemačkim protiv Arapa koji su držali Bari (871.). Tada su na istočnoj obali Jadrana brodovi nad kojima je inače Domagoj imao vlast, napali dio koji Ludvig naziva „naša Sklavinija.“ Nije jasno odnosi li se to na čitavu Primorsku Hrvatsku kao vazalnu franačku zemlju ili na sjeverni dio, možda Istru, kojim su vladali Mlečani. U Domagojevo doba Primorska Hrvatska obuhvaćala je Dalmaciju, Liburniju i Neretvansku krajinu. U Domagojevo doba, za ratovanja s Arapima, Bizant je iskoristio odsustvo Domagojevih snaga, te je od svojih posjeda na istočnoj obali Jadrana i formalno ustrojio Temu Dalmaciju O njegovoj smrti 876. godine Ivan Đakon naziva ga „najgorim knezom Sklavina“ (pessimus Sclavorum dux). Mletački dužd Urso Patricijak sklapa mir s Hrvatima, ali nakon Domagojeve smrti napada Neretvane, pa se pretpostavlja da su se oni tada osamostalili.
878. godine iz Carigrada, gdje se bio sklonio, Zdeslav se vraća u Primorsku Hrvatsku uz pomoć Bizanta i protjeruje iz Hrvatske Domagojeva sinove, koji su dotad vjerojatno bili na vlasti. Njihova imena nisu sačuvana, a knez Iljko kojega neki navode plod je greške u prijevodu s latinskoga. Sam je Zdeslav bio iz Trpimirova roda, premda nije sigurno da mu je bio i sin, a sigurno je da je potjecao iz banske Hrvatske. Već 879. papa Ivan VIII. piše pismo naslovljeno: „Ljubljenom sinu Zdeslavu, slavnom banu Sklavina“ (Dilecto filio Sedesclavo, glorioso comiti Sclavorum). Čini se da je Zdeslav vladao u ovisnosti od Bizanta, a gradovi Teme Dalmacije, plaćali du njemu porez koji su dotada plaćali Bizantu (samo je Dubrovnik plaćao danak Zahumljanima i Travunjanima). Bilo je to i vrijeme crkvenoga raskola, dok je carigradski patrijarh bio Focije, pa je približavanje Bizantu značilo i udaljavanje od pape. Vlast Zdeslavova prestaje već 879.
Ivan Đakon navodi da je „neki Slaven, imenom Brenamir, umorivši Zdeslava, prisvojio njegovu kneževinu“ (ipsius ducatum usurpavit). Nije točno poznato Branimirovo podrijetlo, no po natpisima i darovnicama, kao i po obliku imena, zaključuje se da je bio iz Ravnih kotara ili iz unutrašnjosti, dakle opet iz banske Hrvatske. Njegov natipis iz predromaničke crkve u Muću iz 888. godine ne donosi nikakav vladarski natpis. Na natpisu arhitrava oltarne pregrade iz crkve sv. Mihovila u Ninu (879.-892.) naziva ga se (Bra)nnimero dux Sclavorum. Na ulomcima iz predromaničke crkve kod Skradina stoji (Bra)nimero duce(m) Clavitnoru(m), a slično i na ostalim natpisima s njegovim imenom. U Šopoti kod Benkovca napisano je Branimero com... dux Chruatoru(m). U Čedadskom evanđelju zapisano je: Brannimero comiti. Mariosa cometissa, što se odnosi na Branimira i vjerojatno na njegovu ženu Marušu (Mariju). Očito je da se hrvatsko i slavensko ime rabe kao sinonimi, a Branimir je vjerojatno istovremeno nosio i naslove bana (comes) i naslov kneza (dux). Ipak, papa Ivan VIII. nikad ga ne oslovljava naslovom dux, nego mu pridaje naslove princeps, a kasnije comes, što bi moglo značiti da je Branimir vladao kao nečiji vazal, no vjerojatno je bila riječ samo o simboličnom podlaganju, s obzirom na Branimirovu snagu. Iz spisa mlečanina Ivana Đakona jasno je da su mlečani tada Hrvatima plaćali danak za plovidbu Jadranom i takvo se stanje održalo do početka 11. stoljeća. Također i gradovi Teme Dalmacije nastavljaju plaćati danak Branimiru.
7. lipnja 879. papa Ivan VIII. u svome pismu hvali Branimira jer se vraća Rimskoj crkvi, te ga naziva „ljubljenim sinom Branimirom“, a istovremeno piše i slično pismo ninskome biskupu Teodoziju, te svećenstvu i svemu puku, svojim „predragim sinovima.“ Sljedećeg dana piše i dalmatinskim biskupima te im prijeti izopćenjem ne vrate li se rimskoj stolici. Slična pisma, datirana između 7. i 14. lipnja 879. papa šalje i bugarskom kralju Borisu I. (Mihajlu), velikomoravskom knezu Svatopluku i nadbiskupu Metodu u Panoniji. Nakon Teodozijeva posjeta papi, ovaj (vjerojatno 881. ili 882.) piše Branimiru, svećenstu i svemu puku. Ipak, Hrvati nisu ovu vjernost Rimu pokazivali izravno i bez zadrške, nego preko akvilejskoga patrijarhata. Na taj je način Branimir, poput franačkih vladara, zadržao veću samostalnost u imenovanju biskupa na svome području. Kasnije će papa Stjepan V. prekoravati Teodozija što je preuzeo biskupsko mjesto davši se posvetiti od akvilejskoga patrijarha, a da nije tražio izričitu dozvolu pape. Teodozije kasnije postaje i splitskim nadbiskupom, te se tako u njegovoj osobit sjedinjuje Crkva na području Teme Dalmacije i Primorske Hrvatske, što opet govori o snazi i mudroj politici što su je zajedno vodili Branimir i Teodozije.
Oko 890. na vlast dolazi Muncimir (također i Mutimir), koji se u povelji datiranoj 892. godine naziva Muncimiro, divino munere iuvatus Croatorum dux (Muncimir, božanskom pomoću knez Hrvata). Prema ovoj se povelji zaključuje, također, da je Muncimir bio Trpimirov sin, no to nije konačno dokazano. Na natpisu predromaničke crkve iz Uzdolja kod Knina Muncimir je nazvan princeps, a njegova je žena u Čedadskom evanđelistaru nazvana comitissa, pa bi Muncimir bio i ban i knez.
O veličini i snazi Muncimirove države svjedoči i činjenica da su se pretendenti na srpsko prijestolje sklanjali u Primorskoj Hrvatskoj (De administrando imperio). Ne može se sa sigurnošću odrediti kraj Muncimirove vladavine, a jedina je naznaka opaska Tome Arhiđakona, gdje se kaže „godine Gospodnje 914. u vrijeme kneza Tomislava.“ Nada Klaić drži da se opis granica Hrvatske što je daje Porfirogenet u svome „De administrando imperio“ odnosi na granice s početka 10. stoljeća. Hrvatska je tada podijeljena u 11 županija. U to doba, uz Hrvate (Sklavine), na ovom području i dalje žive i starosjedioci Dalmati, što se vidi i iz naslova knezova i kasnijih kraljeva, a razlika između ove dvije narodnosne skupine zadržat će se sve do kraja 11. stoljeća.
Obično se računa da je Muncimirov sin (premda nije sigurno je li bio njegov sin) Tomislav preuzeo vlast oko 910. godine i naslijedio jaku državu, koja se međutim ubrzo morala suočiti s prodorima Mađara sa sjevera. Tomislava Toma Arhiđakon spominje 914. godine kao kneza (Tomislao duce). 919. i 924. godine spominju se posljednje provale Mađara u Italiju, pa se pretpostavlja da je nakon toga hrvatska država toliko ojačala da je Mađari više nisu mogli prijeći. Pretpostavlja se i da je Panonska Hrvatska, po slabljenju njemačkog utjecaja, došla pod izravnu vlast Tomislava. S druge strane ojačali su i Bugari pod vodstvom cara Simeona (893.-927.) te su ugrozili i sam Carigrad, a bizantski car predaju Tomislavu, kao svome arhontu Temu Dalmaciju. Na taj je način Tomislav u svojoj vlasti ujedinio Panonsku i Primorsku Hrvatsku na prostoru od Jadrana do Drave, te dalmatinske gradove i otoke. Simeon 9. studenoga 924. napušta opsadu Carigrada, te se okreće prema zapadu i šalje svoju vojsku protiv Srbije, a tamošnji veliki župan Zaharija bježi Tomislavu, a 925. Tomislav konačno pobjeđuje Bugare.
U svome pismu od 925. godine papa Ivan X. navoidi: „U vrijeme presvetog pape Ivana, dok je u pokrajini Hrvata i u krajevima Dalmacije konzul kralj Tomislav“ (lat. consultatu peragente in provincia Chroatorum et Dalmatiarum finibus Tomislao rege). Iz toga se zaključuje da je Tomislav te godine već bio kralj. Ipak, danas povjesničari vjeruju da nije bilo neke formalne krunidbe, no Tomislav je očito de facto bio kralj, jer su se i svi njegovi nasljednici nazivali kraljevima (rex) i nisu više rabili prethodne naslove (comes, dux ili princeps). Neven Budak drži da je bila riječ o nastavku podizanja ugleda hrvatskih vladara koje je započelo davanjem naslova „princeps“ Muncimiru. Otada se i ujedinjena hrvatska država može nazivati Hrvatskim Kraljevstvom.
Annales regni Francorum inde ab a. 741 usque ad a. 829, qui dicuntur Annales Laurissenses maiores et Einhardi. Herausgegeben von Friedrich Kurze. XX und 204 S. 8°. 1895. Nachdruck 1950.
Konstantin Porfirogenet, O upravljanju carstvom, prijevod i komentari Nikola pl. Tomašić (hrvatski), R. [Romilly] J. [James] H. [Heald] Jenkins (engleski), priređivač grčkog izvornika Gyula Moravcsik, Zagreb : Dom i svijet (Biblioteka Povjesnica), 2003. ISBN 953-6491-90-7.
Rudolf Horvat, Povijest Hrvatske I. (od najstarijeg doba do g. 1657.), Zagreb 1924.
Eduard Peričić, Hrvatski kraljevi (Zlatno doba hrvatske povijesti), Zadar 2000.
Nenad Labus, „Tko je ubio vojvodu Erika“, Radovi Zavoda povijesnih znanosti HAZU u Zadru, sv. 42/2000, str. 1-16.
Ivan Mužić, „Hrvatska povijest devetoga stoljeća“, (Povjesnice Hrvata 3), Split 2007. ISBN 978-953-263-034-3[1]

Prirodni plin je smjesa nižih alifatskih ugljikovodika, pretežito metana, koja se u prirodnim podzemnim ležištima nalazi u plinovitom stanju (slobodni plin), otopljena u sirovoj nafti ili je s njom u dodiru (vezani ili naftni plin). Naziva se i zemni plin. Rabi se prvenstveno kao gorivo u kućanstvima i gospodarstvu, te u petrokemijskoj industriji za proizvodnju amonijaka, metanola, formaldehida, vodika, ugljikova monoksida i mnogih drugih kemijskih proizvoda. Prirodni plin je, kao i nafta, bio poznat prije više tisuća godina. Kinezi su ga koristili za osvjetljavanje hramova i za isparavanje vode pri dobivanju soli, a iz Cezarova doba postoje podatci o izbijanju prirodnoga plina u Galiji. Prva tržišna upotreba prirodnoga plina datira oko 1802., kada se koristio za osvjetljavanje ulice u Genovi. Postoji više teorija o njegovu postanku, od kojih je najšire prihvaćena ona o organskom podrijetlu. Prirodni plin smjesa je metana (molni udjel veći od 90%) s manjim udjelima etana, propana i viših ugljikovodika, a može sadržavati i nešto ugljikova dioksida, sumporovodika (takav se plin naziva kiselim), dušika, a katkad i helija i žive. S obzirom na udjel težih ugljikovodika razlikuju se: suhi plin, s neznatnim udjelom, i vlažni plin ili mokri plin, s povećanim i znatnim udjelom težih ugljikovodika iz plinskih i plinsko-kondenzatnih ležišta. Kao fosilno gorivo, prirodni plin ima ograničene zalihe. Procjene su da bi zalihe prirodnog plina, uz današnju razinu iskorištavanja, mogle potrajati još nekih sto godina. Najveći problemi s plinom leže u tome što se udio metana u njemu mijenja od države do države, pa tako na primjer udio metana u prirodnom plinu u Rusiji se kreće oko 98% dok je u Nizozemskoj taj udio od 80% do 85%.
Najveći izvor zemnog plina u Republici Hrvatskoj se nalazi u Molvama gdje se proizvodi čak 70% plina za Republiku Hrvatsku. Tamo je i najmoderniji pogon za vađenje, prerađivanje i raspodjelu plina u ovom dijelu Europe.
Prirodni plin, kao i nafta, nalazi se u prirodnim zamkama, izoliranima pokrovnim naslagama iz kojih plin ne može migrirati prema površini. To su ležišta prirodnoga plina, koja se nalaze uglavnom u sedimentnim stijenama (pješčenjacima, karbonatima i dolomitima), na dubinama od nekoliko stotina do nekoliko tisuća metara. S povećanjem dubine povećava se, u odnosu na naftu, i količina prirodnoga plina. Ležišta se razvrstavaju prema fizikalnim i termodinamičkim značajkama na nekoliko tipova: ležišta suhoga plina, iz kojih se dobiva samo plin; ležišta vlažnoga plina, iz kojih se uz plin dobiva i manja količina kondenzata (kondenziranih viših ugljikovodika), koji se stvara tek pri tlaku i temperaturi koji vladaju na površini; plinsko-kondenzatna ležišta, iz kojih se uz plin dobivaju i velike količine kondenzata.
U plinskim i plinsko-kondenzatnim podzemnim ležištima prirodni plin se nalazi pod tlakom, pa se izradbom bušotina i kontroliranim eruptiranjem dovodi na površinu (bušenje na veliku dubinu). Ležišta koja su izolirana od ostalih naslaga i fluida iskorištavaju se samo zahvaljujući energiji stlačenoga plina i stijena, koja se smanjuje s odvođenjem plina iz ležišta (volumetrijski režim iskorištavanja); tako se postiže vrlo velik iscrpak zaliha plina (70 do 90%). Međutim, u ležištima koja su okružena vodenim bazenima (akviferima ili vodonosnim slojevima) primjenjuje se takozvani vodonaporni režim: s početkom iskorištavanja počinje u njih prodirati voda iz akvifera, čime se energija stalno nadoknađuje. Zato se tlak u ležištima snizuje sporije, a voda djelomično zarobljava plin pod visokim tlakom, pa je njegov iscrpak manji (40 do 60%).
Nakon izlaska iz bušotine prirodnomu se plinu jednostavnom separacijom uklanja ležišna voda, zatim se u potpunosti odvaja ukupna kapljevita faza, po potrebi se plin čisti i od takozvanih kiselih plinova i drugih štetnih primjesa i konačno se od metana odvajaju viši ugljikovodici.
Kapljevita faza može se sastojati od nafte, od vode nastale kondenzacijom vodene pare, od plinskoga kondenzata iz ležišta (smjesa ugljikovodika s približno 5 do 30 ugljikovih atoma) te od naknadno kondenziranih ugljikovodika (viši ugljikovodici koji se kondenziraju tek pri nižem tlaku i temperaturi koji vladaju na površini). Plinski kondenzat izdvaja se u gravitacijskom ili ciklonskom separatoru, katkad i uz hlađenje radi povećanja iscrpka, te se šalje na daljnju preradbu. Preostala vlaga uklanja se iz plina sušenjem u protustrujnim kolonama, i to apsorpcijom u glikolu ili adsorpcijom na silikagelu, molekularnim sitima ili aluminijevu oksidu.
Kiseli plinovi (ugljikov dioksid i sumporovodik) uklanjaju se različitim tehnološkim procesima. Kemijski procesi najčešće uključuju apsorpciju koja se temelji na kemijskoj reakciji kiselih plinova s etanolaminom u vodenim otopinama (aminski proces), dok se plin s većim udjelom ugljikova dioksida propušta kroz vodenu otopinu kalijeva karbonata (Benfieldov proces). To su povrative kemijske reakcije pri kojima nastaju aminske soli ili hidrokarbonati, pa se apsorpcija obavlja pri nižim temperaturama, a desorpcija i ujedno regeneracija (obnavljanje) apsorbensa pri višim temperaturama (~ 100 °C):
K2CO3 + H2S → KHS + KHCO3Poznati su i fizikalni procesi uklanjanja kiselih plinova kao što je apsorpcija u nekom organskom otapalu, na primjer u dimetil-eteru poli(etilen-glokola), ili adsorpcija na molekularnim sitima, aktivnom ugljenu, željeznom prahu, cinkovu oksidu. Izdvojeni kiseli plinovi odvode se u postrojenje u kojem se sumporovodik prevodi u elementarni sumpor Clausovim ili kelatnim procesom.
Nakon uklanjanja kapljevite faze, a po potrebi i kiselih plinova, prirodni plin razdvaja se na metan i na smjesu viših ugljikovodika. Izdvojeni metan može služiti kao petrokemijska sirovina ili se, i dalje pod imenom prirodni plin, šalje plinovodom u raspodjelu kao plinovito gorivo za grijanje ili kao industrijsko gorivo.
Viši ugljikovodici u očišćenom plinu, smjesa alkana s 2 do 8 ugljikovih atoma (često nazvana i gazolin), nakon odvajanja metana, razdvaja se u pojedine sastojke niskotemperaturnom destilacijom (takozvana degazolinaža), i to apsorpcijskim ili ekspanzijskim postupkom.
Apsorpcijski postupak temelji se na apsorpciji viših ugljikovodika, najčešće u plinskom ulju (naftna frakcija s vrelištem 200 do 360 °C) pri niskim temperaturama, te na njihovu postupnom odvajanju zagrijavanjem i destilacijom. Prvo se izdvaja neapsorbirani metan, a blagim zagrijavanjem i etan. Postupnim zagrijavanjem apsorpcijskog ulja ili destilacijom vodenom parom (stripiranje) odvajaju se ostali sastojci, koji se zatim u potpunosti razdvajaju u destilacijskim kolonama. Tako se zasebno dobivaju propan, butan i viši ugljikovodici (laki benzin), a plinsko se ulje vraća u apsorpcijsku kolonu.
Ekspanzijski postupak temelji se na izdvajanju viših ugljikovodika hlađenjem adijabatskom ekspanzijom. Plin se tlači na približno 40 bara, zatim se hladi, najčešće preko izmjenjivača topline s ukapljenim propanom (pri –40 °C) i ekspandira na približno 10 bara, pri čem se ohladi na temperaturu od približno –100 °C i ukapljuje. Metan se odvaja (demetanizacija), a ukapljeni se sastojci, uz postupno smanjenje tlaka, frakcijski razdvajaju na etan, propan, butan i višu frakciju (laki benzin).
Preradbom gazolina, posebice dobivenog od naftnoga plina, može se vrlo djelotvornim separacijskim procesima dobiti desetak praktički kemijski čistih alkana: etan, propan, n-butan, izobutan, n-pentan, izopentan, izoheksan, oktan, izooktan, cikloheksan. Ti ugljikovodici imaju različitu primjenu. Etan je sirovina za proizvodnju etilena pirolitičkom dehidrogenacijom. Smjesa propan/butan pri normalnim je uvjetima u plinovitom stanju, dok je pri povišenom tlaku kapljevina; naziva se ukapljeni naftni plin (engl. Liquified Petroleum Gas, akronim LPG) i služi kao gorivo za industriju i kućanstva, u koja se dostavlja u plinskim bocama pod tlakom od 20 do 25 bara. Viši ugljikovodici (takozvani stabilizirani gazolin) dodaju se motornim benzinima.
Preradba plinskoga kondenzata provodi se frakcijskom destilacijom pri atmosferskom tlaku. Dobivene frakcije mogu poslužiti kao sirovine za petrokemijsku industriju ili se izdvajaju kao laki, srednji i teški benzin, petrolej, plinsko i loživo ulje, od kojih se dobivaju motorni benzin i dizelsko gorivo.
Ukapljeni prirodni plin (engl. Liquified Natural Gas, akronim LNG) naziv je za prirodni plin (praktički samo metan) u ukapljenom stanju, koji se, radi prijevoza morem na velike udaljenosti posebnim brodovima (metanijerima), pripravlja hlađenjem vrlo čistoga prirodnoga plina (bez kapljevite faze, vlage, kiselih plinova i viših ugljikovodika) na temperaturu nižu od vrelišta metana (–161,15 °C).
Osim otkrića novih naftnih ležišta, sve se više otkrivaju i ležišta slobodnoga prirodnog plina. Godine 1950. dokazane su zalihe iznosile oko 8,5 ∙ 1012 m³, 1960. oko 17 ∙ 1012 m³, 1980. oko 72 ∙ 1012 m³, a do 2004. zalihe su se povećale na 179,53 ∙ 1012 m³. Najviše je plina otkriveno u Europi (zemlje bivšega Istočnoga bloka, Norveška, Nizozemska) i zemljama Bliskog istoka (Saudijska Arabija, Katar i druge). Raspoložive dokazane zalihe plina, uz današnju potrošnju, dostatne su za 61 godinu, a dokazane i vjerojatne zalihe za 108 godina. Osim toga, treba uzeti u obzir i goleme zalihe pronađene u morskim dubinama u obliku čvrstih metanskih hidrata (CH4 · 6 H2O). Njihova eksploatacija, međutim, još nije ekonomična. Do mjesta potrošnje prirodni plin prenosi se plinovodima (u plinovitom stanju) i posebno građenim brodovima za prijevoz plina u ukapljenu stanju (metanijerima). Prirodni plin koristi se prvenstveno kao ekološki najprihvatljivije gorivo te u petrokemijskoj industriji za proizvodnju umjetnih gnojiva i drugih proizvoda.
Prvo nalazište prirodnoga plina u Hrvatskoj otkriveno je 1917. u Bujavici. Proizvodnja je započela 1926., a plin se koristio za proizvodnju čađe u mjesnoj tvornici te za rasvjetu željezničkih vagona i pogon automobila. Godine 1931. započelo je iskorištavanje plina i na polju Gojlo, zbog čega je 1938. u Kutini izgrađena tvornica čađe. Proizvodnja se povećala nakon otkrića ležišta na poljima Okoli (1964.), Legrad (1973.), Bokšić (1974.) i Veliki Otok (1975.), a nagli porast proizvodnje zabilježen je uz početak iskorištavanja na poljima Molve (1981.), Kalinovac (1985.) i Stari Gradac (1988.). Otkriveno je i nekoliko plinskih ležišta u sjevernom dijelu Jadranskoga mora; najveće je polje Ivana, na kojem je proizvodnja započela potkraj 1999. U Hrvatskoj je 2004. proizvedeno 2200 ∙ 106 m³ plina. Da bi se zadovoljile potrebe, prirodni plin se od 1978. uvozi iz Rusije, čime se trenutačno podmiruje oko trećina potrošnje. Kako bi se uravnotežila sezonska proizvodnja i potrošnja plina, jedno od iscrpljenih plinskih ležišta na polju Okoli pretvoreno je 1987. u podzemno skladište, u koje se skladišti višak plina proizveden u toplom godišnjem razdoblju, a crpi se tijekom zimskih mjeseci.
U 19.stoljeću, prirodni plin obično je dobivan kao usputni proizvod kod crpljenja nafte, pošto se oslobađaju određene količine plina kada tekućina prođe redukciju tlaka na putu iz podzemnih spremnika do površine, reakcijom sličnom poput otvaranja boce gaziranog pića. U takvim slučajevima prirodni plin koji nije imao potencijalno tržište u blizini crpilišta, postaje problem pošto ga je potrebno plinovodima dopremiti do krajnjeg korisnika. U 19. i početkom 20. stoljeću, takav neisplativi plin palio se na samim crpilištima nafte. Danas se pak takav plin upumpavanjem vraća natrag u podzemni spremnik od kuda je i došao, te se njegova distribucija odlaže za buduće potencijalno tržište ili zbog reguliranja tlaka u podzemnim spremnicima ne bi li se povećalo crpljenje preostale nafte. Ovisno o potražnji za prirodnim plinom ponekad se grade plinovodi sa takvih crpilišta ukoliko se utvrdi ekonomska isplativost istih. Druga mogućnost je da se prirodni plin otpremi kao tekućina ukapljivanjem GTL (engl. gas-to-liquids) tehnologijom u sitnetički benzin, dizel ili kerozin kroz Fischer-Tropschov postupak. Takav se plin lako distribuira putem tankera i konvencionalnih plinovoda. Smatra se da GTL plin gori čišće od naftnih goriva. Većina velikih naftnih korporacija distribuira GTL goriva. Ipak većina prirodnog plina komercijalno se vadi iz polja prirodnog plina. Sa tvrtkom Gazprom, Rusija je najveći svjetski dobavljač prirodnog plina, a njene rezerve procjenjuju se na 4,757×1013 m³ . Ukupne svjetske rezerve (u miljardama kubičnih metara) plina procjenjuju se na 175 000 (2006). Ostali veliki dobavljači su redom Iran sa 26 370 (2006.), Katar sa 25 790 (2006.), Saudijska Arabija sa 6 568 (2006.) te Ujedinjeni Arapski Emirati sa 5 823 (2006) miljardi kubičnih metara plina. Procjenjue se da postoji oko 900 triljuna kubnih metara nekonvencionalnog plina poput plina iz škriljevca, od čega se smatra da je 180 trilijuna moguće iscrpiti. Mnoge znanstvene studije vide prirodni plin kao jedan od važnijih resursa za proizvodnju električne struje i toplana u budućnosti. Najveće svjetsko plinsko polje nalazi se u Qatarskom podmorju koje je procjenjeno na 25 trilijuna kubnih metara plina. Dovoljno da traje više od 420 godina uz optimalnu eksploataciju. Drugo najveće polje nalazi se pod Iranskim morem Perzijskog zaljeva i reda je veličine od 8 14 trilijuna kubnih metara prirodnog plina.
Gradski plin je sintetički proizvedena mješavina metana i drugih plinova, prvenstveno visokotoksičnog ugljikovog monoksida. Ta mješavina se može upotrebljavati na sličan način kao i prirodni plin, a proizvodi se kemijskim tretiranjem ugljena. Proces dobivanja umjetnog plina prvi je 1792. usavršio škotski inženjer William Murdoch. On je, naime, pročišćavao plin što se oslobađao prilikom izgaranja ugljena i vodio ga kroz cijevi kako bi mu služio za osvjetljivanje kuća. Nekoliko godina poslije toga, Murdoch je uspio istim takvim postupkom osvijetliti jednu tvornicu u Birminghamu u Engleskoj. Danas se više upotrebljava prirodni plin nego plin proizveden na umjetan način, jer su u međuvremenu otkrivena mnoga velika nalazišta zemnog plina, a i zbog toga što je upotreba plina u međuvremenu postala neusporedivo raznovrsnija nego u doba početaka proizvodnje umjetnog plina
Bioplin se ubraja u takozvane alternativne ili obnovljive izvore energije i tek u posljednjem desetljeću sve više dobija na značaju, a njegova se veća primjena očekuje u bliskoj budućnosti. U bioplinove se ubrajaju deponijski i svi plinovi koji nastaju procesima biološke razgradnje tvari životinjskog i biljnog podrijetla. Tako primjerice u postrojenjima za pročišćavanje otpadnih voda nastaje plin s oko 65% volumnog udjela metana, oko 35% ugljičnog dioksida i nešto malo (otrovnog) sumporovodika. Takav se plin u razvijenim zemljama već duže vrijeme koristi, prije svega za potrebe samih postrojenja. Deponijski plin nastaje na smetlištima, zbog čega nerijetko predstavlja opasnost za neposrednu okolicu (mogućnost eksplozije). U najvećem udjelu sastoji se od metana (oko 65%), ugljičnog dioksida (do 35%), a ostatak čine vodena para i drugi, vrlo štetni plinovi sa smetlišta. Klasični bioplin nastaje kontroliranom proizvodnjom iz otpada životinjskog i biljnog podrijetla (na primjer izmet, sijeno, lišće i drugo). Njegova je primjena vrlo česta na malim poljoprivrednim gospodarstvima bogatih i ekološki svjesnih zapadnoeuropskih zemalja.
Velike količine prirodnog plina (prvenstveno metana) postoji u formi hidrata pod sedimentom podmorskih kontinentalnih kora te na kopnu i arktičkim regijama koje su bogate permafrostom poput onih u Sibiru (za nastajanje hidrata potrebna je kombinacija visokog tlaka i niske temperature). Ipak, do danas (2011.) tehnologija još nije razvijena kako bi se prirodni plin iz hidrata odvojio i ekonomično pripremio za distribuciju. Sa današnjom tehnologijom, cijena vađenja prirodnog plina iz kristaliziranog prirodnog plina je otprilike 100% - 200% viša od cijene konvencionalih izvora prirodnog plina, pa čak i više na morskim nalazištima.
Upotreba prirodnog plina je raznovrsna. Plin se upotrebljava u kućanstvu, koristi se kao sredstvo za grijanje, u industriji i drugo, ali se u zadnje vrijeme sve više javlja kao i alternativno gorivo prema nafti za pogon motornih vozila, gdje se upotrebljava u jednom od naziva CNG (engl. compressed natural gas) ili ukapljen na temperaturi od - 162°C LNG (engl. liquefied natural gas). Prednosti upotrebe prirodnog plina za pogon je u tome što motori pogonjeni prirodnim plinom ispuštaju za polovicu manje štetnih plinova od odgovarajućih dizel motora koji ispunjavaju normu Euro 2. Osim toga, prednost mu se očituje i u činjenici nepostojanja krutih čestica u ispušnoj cijevi, buka je neusporedivo manja kao i niža cijena u odnosu na dizel ili benzin. Prirodni plin je značajan i u pogledu da su autonomija kretanja i nosivost bitno veći nego kod ostalih alternativnih goriva. Budući da CNG ima visoku oktansku vrijednost (120), upotrebljava se kod motora s Ottovim postupkom sagorijevanja, a što ima nešto lošije iskorištenje u odnosu na dizel, ali budući da se koristi u režimu siromašne smjese razlike nisu velike. Danas u svijetu postoji više od milijun komercijalnih vozila koja su bivalentna, odnosno koja osim plina mogu koristiti i benzin, ali vozila pogonjena samo plinom imaju bolju iskoristivost. Jedno od najpoznatijih je Sprinter NTG (Natural Gas Technology), koji je opremljen posebnim sustavom za takozvano sekvencijalno ubrizgavanje plina koje dodatno smanjuje buku i količinu štetnih ispušnih plinova kod motora pogonjenih plinom.
Prirodni je plin često opisan kao najčišće fosilno gorivo jer njegovim sagorijevanjem, po džulu energije, nastaje manje ugljičnog dioksida nego sagorijevanjem nafte ili ugljena. Također nastaje puno manje ostalih zagađivača okoliša. Unatoč tome, u apsolutnim izrazima, on bitno pridonosi povećanju globalne emisije ugljičnog dioksida  te se pretpostavlja da će njegov udio i rasti. Prema četvrtom izvješću IPCC-a (IPCC Fourth Assessment report), godine 2004., izgaranjem prirodnog plina nastalo je 5,3 milijarde tona ugljičnog dioksida, dok ga je izgaranjem ugljena i nafte nastalo 10,6, odnosno 10,2 milijarde tona. Prema novoj verziji izvješća o razvoju emisija plinova SRES B2 bi pak, do godine 2030., prirodni plin bio uzrokom nastanka 11 milijardi tona ugljičnog dioksida godišnje jer se potražnja za tim energentom povećava za oko 1,9 % godišnje. Izgaranjem ugljena i nafte nastalo bi pak 8,4, odnosno 17,2 milijarde tona ugljičnog dioksida (ukupna emisija ugljičnog dioksida godine 2004. procijenjena je na 27 200 milijuna tona).
Uz to je prirodni plin sam po sebi staklenički plin, te kada je ispušten u atmosferu djeluje jače na efekt staklenika od samog ugljičnog dioksida, ali se on u atmosferu ispušta u znatno manjim količinama. Metan, doduše, oksidira u atmosferi i u njoj ostaje otprilike 12 godina, a u usporedbi s njim ugljični dioksid, koji je sam po sebi već oksidiran, ima efekt 100 do 500 godina. Prirodni plin se uglavnom sastoji od metana, čiji je utjecaj na zračenje 20 puta veći od utjecaja ugljičnog dioksida. Zbog takvih svojstava jedna tona metana u atmosferi uhvati jednaku količinu zračenja kao i 20 tona ugljičnog dioksida, ali se zadržava u atmosferi 8 - 40 puta kraće. Unatoč tome, ugljični dioksid privlači puno više pozornosti nego bilo koji drugi staklenički plin jer se u atmosferu ispušta u puno većim količinama. Ipak, neizbježno je istjecanje dijela prirodnog plina u atmosferu tamo gdje se koristi u velikoj mjeri. Metan koji je nastao sagorijevanjem ugljena i koji nije pohranjen modernim načinima u posebnim spremnicima za spremanje metana  jednostavno odlazi u atmosferu. No, unatoč tome, uzrok većine metana u atmosferi su životinje i bakterije, a ne curenja plina koja je izazvao čovjek. Trenutačna  procjena EPA-e smješta globalnu emisiju metana na razinu od 3 trilijuna kubičnih stopa godišnje, što je 3,2 % svjetske proizvodnje. Izravne emisije metana predstavljaju 14,3 % svih svjetskih emisija antropogenih stakleničkih plinova godine 2004.
Sagorijevanjem prirodnog plina nastaju puno manje količine sumporovog dioksida i dušikovih oksida nego sagorijevanjem bilo kojeg drugog fosilnog goriva. Sagorijevanjem prirodnog plina nastaje 117 000 ppm (eng. kratica za "čestica po milijunu") ugljičnog dioksida, dok sagorijevanjem ugljena nastaje 208 000 ppm ugljičnog dioksida. Nadalje, sagorijevanjem prirodnog plina nastaje 40 ppm ugljičnog monoksida, naspram 208 ppm sagorijevanjem ugljena. Dušikovih oksida nastaje 92 ppm u usporedbi sa 457 ppm koliko ih nastaje sagorijevanjem ugljena. Sumpornog dioksida nastaje 1 ppm naspram 2 591 ppm koji nastaju sagorijevanjem ugljena. Sagorijevanjem prirodnog plina ne nastaje živa, dok je sagorijevanjem ugljena nastaje 0,016 ppm. Čestice, sitni komadići u krutom ili tekućem agregatnom stanju su također veliki doprinos globalnom zatopljenju. Omjer njihova nastanka kod prirodnog plina i ugljena je 7 ppm naspram 2 744 ppm.
Zbog njegove male gustoće, prirodni plin nije lagano spremati ni transportirati. Plinovodi su nepraktični za prijenos preko oceana. Mnogi postojeći plinovodi u Sjevernoj Americi su pri rubu svoga kapaciteta, te su nagnali mnoge političare sjevernih država SAD-a da progovore o mogućim nedostacima. Kada se pak govori o Europi, na njenom zapadu su plinovodi poprilično gusti. Novi plinovodi se planiraju ili su već u procesu izgradnje u Istočnoj Europi i među nalazištima plinova u Rusiji, Bliskom Istoku, Sjevernoj Africi i Zapadnoj Europi.
Nosači, odnosno tankeri LNG-a, prenose ukapljeni prirodni plin (LNG) preko oceana, dok cisterne mogu prenositi ukapljeni, ali i komprimirani prirodni plin (CNG) na manje udaljenosti. U razvoju je transport plina preko mora tankerima koji bi prevozili komprimirani prirodni plin. U nekim uvjetima, takav bi transport mogao konkurirati prijevozu ukapljenog plina.
Osnovna je svrha sustava za sabiranje i pripremu prirodnog plina za transport do potrošačkih središta da se fluid sakupi sa svih proizvodnih bušotina u centralnu plinsku stanicu za promatrano eksploatacijsko područje i da se zatim pročisti i pripremi za potrošnju. To obično uključuje uklanjanje kapljevite faze (vode i plinskog kondezata), grubo izdvajanje viših ugljikovodika i sušenje plina. Kada prirodni plin sadrži veće količine kiselih komponenata (ugljik-dioksid, sumporovodik), one se moraju ukloniti posebnim postupcima. To vrijedi i za uklanjanje drugih štetnih primjesa( npr. žive), ako se takve nalaze u prirodnom plinu.
Sustav za sabiranje i pripremu prirodnog plina može imati i uređaj za komprimiranje plina. Taj je uređaj potreban ako je tlak bušotine manji od transportnog tlaka (0.5 MPa). To se događa u fazi eksploatacije bušotine kad je smanjena energija
Postupak sabiranja prirodnog plina od ušća bušotine ovisi o količine vode (kondenzirane ili slobodne ležišne vode) koja će se uz plin naći u cjevovodu. Udio je vode vrlo važan jer plinoviti ugljikovodici, ugljik-dioksid i sumporovodik pri određenoj temperaturi i tlaku stvaraju hidrate. To su nestabilne kristalne tvorevine u kojima je uz molekule ugljikovodika vezano više molekula vode (npr. CH4*H2O). Uvjeti za stvaranje hidrata pojedinih ugljikovodika i kiselih primjesa prirodnog plina prikazani su na slici 1.
Područje ispod pojedinih krivulja predstavlja područje tlakova i temperatura u kojem su hidrati stabilni. To znači da se hidrati stvaraju pri relativno niskim temperaturama i uz sniženje tlaka. Hidrati su čvrste tvari, pa je njihovo nagomilavanje u cjevovodima nepoželjno i štetno. Oni mogu, kad su temperature vrlo niske, smanjiti propusnost transportnih cjevovoda, pa i potpuno onemogućiti protok plina.
Kad se ležište prirodnog plina eksploatira volumetrijski, a to je moguće kad ispod akumulacije plina nema akumulirane vode, ukupan se fluid iz svake bušotine transportira jednim cjevovodom do centralne plinske stanice. Tada se u cjevovodu pojavljuje samo voda od kondenzirane vodene pare iz plina, zbog sniženja tlaka i temperature plina od ležišta do kraja sabirnog sustava. Vodena para kondenzira kad su dostignuti tlak i temperatura rosišta, koji su ovisni o koncentraciji vodene pare u prirodnom plinu (Slika 2.). Ako su na kraju sabirnog sustava tlak i temperatura toliko niski da omogućuju stvaranje hidrata, u struju bušotinskog fluida injektiraju se inhibitori koji sprečavaju stvaranje hidrata snižavajući temperaturu njihova stvaranja. Kao inhibitori najčešće se upotrebljavaju dietilen-glikol i metanol.
Kad se sabire prirodni plin iz ležišta s vodonapornim režimom, očekuje se znatna količina slobodne ležišne vode u plinu. Tada je potrebno uz svaku bušotinu postaviti separator slobodne vode. Nakon odvajanja vode, plin se transportira cjevovodom od svake bušotine do centralne plinske stanice uz dodatak inhibitora, ako je potrebno, protiv stvaranja hidrata. Odvojena ležišna voda prikuplja se sa svih bušotina, pa se ili utiskuje u naftna ležišta za podržavanje ležišnog tlaka ili se deponira u istražne bušotine koje su neprikladne za eksploataciju.
Na ulazu u centralnu plinsku stanicu plin iz bušotina prihvaća ulazni razdjelnik u kojem se smanjuje tlak plina. Nakon toga se fluid odvodi u separatore za razdvajanje plina od vode, koja je nastala kondenzacijom vodene pare iz plina, i plinsko kondenzata, tj. od ugljikovodika koji su pri tom tlaku i temperaturi u kapljevitoj fazi. Razdvajanje se najprije provodi u separatorima bez hlađenja (gravitacijski i ciklonski separatori). Postoje dvofazni separatori u kojima se odvaja plin od ukupne kapljevite faze ( voda i plinski kondenzat) i trofazni separatori u kojima se uz plin odvajaju posebno voda i posebno plinski kondenzat.
plin ulazi u postrojenje za odvajanje viših ugljikovodika. U njemu se smanjuje tlak plina propuštanjem kroz redukcijski ventil, pa plin ekspandira i hladi se. Sam proces ovisi o sastavu plina. Suhi se plin najprije pregrijava, da bi nakon ekspanzije i hlađenja njegova temperatura bila još uvijek viša od temperature stvaranja hidrata. Pri separaciji mokrog plina mora se zbog velikog udjela viših ugljikovodika postići ekspanzijom što niža temperatura. Istodobno mora se međutim spriječiti stvaranje hidrata, što se postiže injektiranjem inhibitora.
Za niskotemperaturnu separaciju može se primijeniti i turboekspanzijski proces. Tada plin ekspandira prolazeći kroz turbinu uz proizvodnju mehaničke energije. Tada se uz jednake tlakove postižu niže temperature, a dobiva se i mehanička energija koja se može iskoristiti za pogon kompresora, pumpa ili električnih generatora.
Odvajanje vodene pare (vlage) iz prirodnog plina potrebno je da bi se spriječila njena kondenzacija i akumuliranje u plinovodima zbog sniženja tlaka i temperature. Da bi se naime snizila temperatura rosišta, potrebno je smanjiti koncentraciju vodene pare u plinu (Slika 2.). Voda je u plinovodima nepoželjna jer smanjuje transportni kapacitet i povećava mogućnost korozije jer se sa sniženjem temperature povećava mogućnost stvaranja hidrata i njihova sakupljanja, što može uzrokovati i prekid protoka plina. Zbog toga se prirodni plin u centralnoj plinskoj stanici suši toliko da za naše klimatske prilike rosište ne bude više od – 15 °C. Za područja s hladnijom klimom rosište mora biti i niže.
Najčešće se vlaga iz plina uklanja apsorpcijom, a kao apsorbent upotrebljava se trietilen-glikol. Apsorpcijsko se postrojenje sastoji od apsorpcijske kolone, u kojoj se vlaga iz plina otklanja protustrujnom cirkulacijom koncentriranog trietilen-glikola, i regeneratora, u kojem se glikol pri temperaturi višoj od 200 °C oslobađa voda, pa se može ponovno upotrijebiti kao apsorbent.
Kao što je već spomenuto, prirodni plin može sadržavati i štetne primjese od kojih su najvažnije ugljik-dioksid i sumporovodik. Dopušteni sadržaj tih štetnih primjesa ovisi o namjeni plina.
Za čišćenje prirodnog plina od ugljik-dioksida i sumporovodika razvijeno je mnogo postupaka. To mogu biti kemijski procesi ( apsorpcija kiselih komponenata u otopini), fizikalni procesi (otapanje kiselih komponenata u prikladnom otapalu), fizikalno-kemijski procesi ( kombinacija apsorpcije i otapanja) i suhi procesi (adsorpcija kiselih plinova na adsorbentima). Kad je udio sumporovodika visok, primjenjuje se postupak kojim se dobiva sumpor.
Iz pročišćenog prirodnog plina koji sadrži veće količine viših ugljikovodika (mokri plin) često se oni izdvajaju u industrijskom mjerilu kao gorivo i petrokemijske sirovine. To su u prvom redu etan, zatim propan, n-butan i izobutan te smjesa preostalih težih ugljikovodika. U toj smjesi komponente sadrže do približno 10 ugljikovih atoma u molekuli. Ta se smjesa ugljikovodika naziva gazolinom i služi kao sirovina za proizvodnju lakših derivata nafte.
Za izdvajanje težih ugljikovodika iz prirodnog plina u upotrebi su najčešće tri postupka: apsorpcijski, rashladni i ekspanzijski.
Apsorpcijski se postupak temelji na apsorpciji sastojaka prirodnog plina u plinskom ulju (frakcija nafte s vrelištem od 220 do 360 °C) i njihovoj kasnijoj postupnoj desorpciji i razdvajanju zagrijavanjem zasićenog ulja. Postrojenja za provedbu takvog procesa nazivaju se degazoližanama. Danas kod nas postoje dva takva postrojenja: u Ivanić-Gradu( INA-Naftaplin) i u Blemiru kod Zrenjanina(Naftagas).
U takvom postrojenju, nakon što je uklonjena vlaga iz plina, plin ulazi u donji dio kolone za apsorpciju i na svom se putu kroz kolonu apsorbira u lakom plinskom ulju koje struji u suprotnome smjeru. Metan se najslabije apsorbira i dobrim se dijelom odvodi s vrha kolone. Ulje zasićeno ostalim ugljikovodicima u drugoj se koloni zagrijavanjem oslobađa etan i preostali metan, koji se pridružuju metanu iz apsorpcijske kolone. Ulje se regenerira najprije indirektnim zagrijavanjem, a zatim neposredno vodenom parom, a oslobođeni se sastojci razdvajaju u posebnim kolonama na propansku i butansku frakciju i na gazolin. Cijeli je postupak mnogo djelotvorniji ako se provodi pri niskim temperaturama. Uobičajena je radna temperatura od -25 °C. Pri radnim temperaturama nižim od –40 °C može se iz prirodnog plina izdvojiti do 65% etana i čak 98% ugljikovodika viših od etana.
U rashladnom postupku primjenjuje se kaskadno hlađenje. Prirodni plin postupno se hladi, pa se djelomičnom kondenzacijom izdvajaju pojedini ugljikovodici. Najprije se ukapljuje sastojak najvišeg vrelišta, a zatim pri sve nižoj temperaturi i ostali sastojci. Za hlađenje se upotrebljavaju kompresijski rashladni strojevi, pa se hlađenjem u dva stupnja postižu temperature od -70 do -100 °C uz tlak plina od 2,8 do 3,5 Mpa.
Iz izdvojenog kondenzata najprije se zagrijavanjem u koloni istjeruje metan, a zatim se kondenzat podvrgava frakcioniranju. U postrojenju sa tri kolone na vrhu prve kolone izdvaja se etan, na vrhu druge kolone propan, a na vrhu treće kolone smjesa butana. Kapljeviti se ostatak iz svih triju kolona udružuje i to je gazolin. Kaskadnim rashladnim postupkom izdvaja se oko 90% butana i viših ugljikovodika, oko 80% propana i oko 70% etana.
Ekspanzijski postupak sličan je kaskadnom rashladnom postupku, ali se toplina ne odvodi rashladnim strojevima, već se sniženje temperature ostvaruje ekspanzijom plina. To se može ostvariti pomoću prigušnih ventila ili ekspanzijom plina u plinskoj turbini koja je izravno povezana s kompresorom, da bi se iskoristila proizvedena mehanička energija. Postižu se temperature od -70 °C do -150 °C. Ostali dio uređaja jednak je onome za kaskadni rashladni postupak. Ekspanzijskim postupkom izdvaja se oko 70% etana i 98 % ostalih viših ugljikovodika. Takvo postrojenje postoji od 1981. U Ivanić-Gradu.
Prirodni se plin transportira u plinovitom stanju kopnom i po morskom dnu plinovodima, dok se u udaljene prekomorske zemlje transportira specijalnim brodovima (metajnerima) u ukapljenom stanju.
Prema transportnoj udaljenosti plinovodi se mogu rasvrstati u tri kategorije: u tranzitne, magistralne i distribucijske plinovode. 
Tranzitnim plinovodima transportiraju se velike količine prirodnog plina iz jedne zemlje u drugu prelazeći i preko teritorija jedne ili više zemalja. Takvi plinovodi najčešće prenose plin pod tlakom od 7 do 10 MPa, a grade se od čeličnih cijevi promjera do 1500 mm, a dugi su i više tisuća kilometara.
Magistralni plinovodi služe za transport plina unutar granica zemlje ili užeg područja, najčešće od mjesta proizvodnje ili od mjesta uvoza do potrošačkih središta ili velikih industrijskih potrošača. Rade s tlakom manjim od 7 MPa, a promjer im najčešće nije veći od 1000 mm. Slika 3. Prikazuje plinsku mrežu u Europi, a Slika 4. Plinsku mrežu u Hrvatskoj.
Distribucijskim se plinovodima dovodi plin od mjesta preuzimanja na magistralnom plinovodu do mjesta predaje potrošačima. Glavni dijelovi distribucijske mreže rade s tlakom manjim od 0,8 MPa, a razdjelna distribucijska mreža za dovod do stambenih zgrada s tlakom manjim od 3 kPa. Promjeri distribucijskih plinovoda iznose od 50 do 600 mm.
Kad se plin transportira na velike daljine, najčešće se radi i o velikim količinama plina. Zbog tehničkih i ekonomskih ograničenja ne upotrebljavaju se cijevi promjera većeg od 1440 mm, a ni tlakovi veći od 7 MPa, rjeđe do 10 MPa. U takvim su
cjevovodima otpori strujanju toliki da uzrokuju velik gubitak tlaka, pa tlak već nakon 100 do 150 km padne na vrijednost koja onemogućuje ekonomičan transport plina. Zbog toga se u plinovode ugrađuju kompresorske stanice kojima se tlak plina povećava na početnu vrijednost. Smatra se da optimalan omjer početnog i krajnjeg tlaka između dvije kompresijske stanice treba da iznosi oko 1,45. U praksi taj omjer iznosi 1,33 do 1,60, a katkada i 1,70.
Osim kompresorskih stanica u plinovode se ugrađuju i uređaji potrebni za normalno funkcioniranje plinovoda. To su automatski zaporni uređaji, stanice za ispuhivanje i rasterećenje plinovoda, stanice za uvođenje i vađenje pročistača plinovoda i
Automatski zaporni uređaji ugrađuju se svakih 10 do 20 km. Oni djeluju kad se snizi tlak plina u cjevovodu, što je indikacija oštećenja cjevovoda. Stanice za ispuhivanje i rasterećivanje plinovoda ugrađuju se obično zajedno sa stanicama za čišćenje cjevovoda, a služe za pražnjenje plinovoda ispuhivanjem u atmosferu. To se primjenjuje samo u slučaju opasnosti. Takve se stanice ugrađuju na početku i na kraju plinovoda te ispred i iza kompresorskih stanica. Redukcijsko-mjerne stanice ugrađuju se na mjestima predaje plina drugoj radnoj organizaciji. U takvoj se stanici smanjuje tlak i mjeri predana količina plina.
Prvi prekomorski transport prirodnog plina ostvaren je 1959. godine specijalnim brodom (metajnerom) nosivosti 2000 t iz SAD u Veliku Britaniju. Godine 1964. započinje transport ukapljenog plina iz Alžira u Veliku Britaniju. Danas postoji oko 50 metajnera nosivosti 15 000 do 56 000 t ukapljenog plina.
Udio metana u ukapljenom prirodnom plinu iznosi gotovo 99%. Gustoća je ukapljenog plina 430 kg/m3 , a ogrjevna moć 49,1 MJ/kg. Kubični metar ukapljenog plina sadrži 599,72 m3 prirodnog plina u standarnim uvjetima.
Da bi bio moguć prekomorski transport, potrebno je ukapljiti prirodni plin i raspolagati posebno građenim brodovljem za prijevoz ukapljenog prirodnog plina.
Budući da se prirodni plin ukapljuje pri vrlo niskim temperaturama (nižim od -161,15 °C), potrebno je iz plina ukloniti sve nepoželjne sastojke. Plin namijenjen ukapljivanju mora sadržavati manje od 1 ppm vode, manje od 150 ppm ugljik-dioksida i manje od 3 ppm sumporovodika. Razvijena su dva postupka za snižavanje temperature: ekspanzijski postupak i kaskadno hlađenje.
U ekspanzijskom postupku stlačeni se plin ( oko 10 MPa) rashlađuje pomoću rashladnog medija koji je najčešće metan vrlo niske temperature doveden iz procesa ukapljivanja. To se ponavlja u nekoliko ciklusa da bi na kraju već duboko rashlađeni plin ekspandirao u turbini i tako se ohladio na još nižu temperaturu. Snaga koju proizvodi turbina upotrebljava se za pogon kompresora.
Za kaskadno hlađenje upotrebljava se više rashladnih medija, a to su mediji dobiveni u postupku ukapljivanja. Tako se najprije uz pomoć vode kondenzira propan pomoću kojeg se temperatura prirodnog plina snizuje na -36 °C. Na toj se temperaturi kondenzira etan i on rashlađuje metan koji služi kao treći rashladni medij. U seriji izmjenjivača topline metan-prirodni plin snizuje se temperatura prirodnog plina do -95°C, a zatim se ekspanzijom od 10 MPa na 0,4 MPa postiže temperatura od -139 °C. Konačno, nakon druge ekspanzije od 0,4 MPa na atmosferski tlak, postiže se temperatura od -161,15 °C. Ukapljeni plin odvodi se u toplinske izolirane rezervoare. Budući da rezervoari nisu potpuno izolirani, plin stalno isparaju. Taj se plin iskorištava za hlađenje i za pogon strojeva potrebnih pri ukapljivanju.
Brodovi za transport ukapljenog plina znatno se razlikuju od konvencionalnih brodova za prijevoz kapljevitih tereta ( veoma niske temperaature, mala gustoća, mala viskoznost te zapaljivost i eksplozivnost tereta). Poseban su problem rezervoari za ukapljeni plin jer obični čelik već pri temperaturi od -50 °C postaje krhak, pa je potrebno dodati upotrijebiti druge materijale (aluminij, neke slitine aluminija, čelik sa 7% 
nikla). Zbog velikih dilatacija rezervoara i svih metalnih dijelova koji dolaze u dodir s ukapljenim plinom, rezervoari se izvode odvojeno od konstrukcije broda, pa se njihove deformacije ne prenose na brod. Budući su rezervoari dobro toplinski izolirani, oni su praktički zaštićeni od udaraca i oštećenja.
Terminali za prihvat ukapljenog prirodnog plina sastoje se od brodskog veza s priključnim cjevovodom za istovar ukapljenog plina, rezervoara za njegovo skladištenje, pumpa za povišenje tlaka prije uplinjavanja, izmjenjivača toline za zagrijavanje ukapljenog plina prije uplinjavanja, pumpa za cirkulaciju medija za grijanje i kotlovnice za zagrijavanje toga medija.
Ukapljeni plin crpi se pumpama koje ga tlače u isparivače gdje se zagrijava i prelazi u pregrijano plinovito stanje pri temperaturi od 0 do 15°C. Pritom tlak poraste na oko 3 MPa, pa se plin može dalje transportirati plinovodom. Za isplinjavanje ukapljenog prirodnog plina potrebna je energija. Da bi se naime dobio m3 plina iz kapljevitog stanja, pri 15°C i 7,0 MPa, potrebna je energija od 1,015 MJ.
