
Balet je plesna forma koju danas najčešće vidimo u izvođenju profesionalnih plesača u kazalištu ili na nekoj drugoj sceni.
Kao i ostali plesovi, balet može biti grupni nastup ili solo izvedba. Postoje baleti s radnjom ili bez nje, pa je i muzika programska ili apsolutna; istina, igrači katkad tumače i apsolutnu muziku programski. Sadržaj jednog baleta (npr. Petruška Stravinskog) se može uporediti sa operom. Radnja se najradije odvija tako da dolazi do smjenjivanja solističkih partija, dueta (francuski pas de deux) i grupnih nastupa. Kao epizoda, balet se javlja i u operi, bilo bez ikakve veze s radnjom (kao u La traviati Giuseppea Verdia) bilo da je utkan u zbivanje (na primjer Bahanal u Wagnerovom Tannhäuseru).
Balet je jedna od najstarijih plesnih tehnika koja je temelj svim ostalim plesnim stilovima.
Balet karakteriziraju stroge forme tijela i otvoreni položaj stopala, što znači da je cijela noga zarotirana iz kuka prema van za 90 stupnjeva.
Baletna tehnika ne poznaje upotrebu sile i naglih pokreta. Svi pokreti moraju biti kontrolirani i ne smiju se izvoditi sa zgrčenim mišićima, već istegnutim u «daljinu». 
Elementi koji se uvježbavaju su veliki i mali čučnjevi(plié i grand plié), istezanje i dizanje nogu, rad stopala, različiti nagibi i rotacije tijela, različite vrste okreta (pirouette) i skokova koji se mogu izvoditi iz velikoga ili malog čučnja, s obje ili jedne noge i sl.
Razlika između rekreativnog i profesionalnog bavljenja plesom je samo u tome što rekreativci izvode manje komplicirane  elemente. Rekreativci također ne moraju imati stupanj otvorenosti do punih 90 stupnjeva, već onoliko koliko to dopuštaju individualne prirodne predispozicije tijela.
Balet nije zasebna plesna umjetnost već je neizbježna stepenica u razvoju plesa.
Ne znamo pouzdano kada je čovjek počeo plesati, no možemo pretpostaviti da je to bilo negdje od samih početaka. U gotovo svim sačuvanim plemenskim kulturama nalazimo plesove koji nisu tek spontani izljevi osjećaja (veselja, bijesa...), nego su to uobličene, ritmizirane sekvence koje se izvode na odabranom mjestu s nakanom da proizvedu naročiti dojam na one koji gledaju. 
U starije doba najčešće su to bili rituali kojima se molilo bogove da podare kišu, bogatiji urod, povećanje plemena i sl.
Grčko kazalište upućuje nas na prikazivanje koje se sastojalo od pjesme i plesa, i bilo je sastavni dio dionizijske proljetne svetkovine. U početku je proslava bila improvizirana, no s vremenom su se počele izvoditi složenije pjesme i plesovi, da bi nakon toga započela natjecanja u prikazivanjima. Grupe koje su sudjelovale u natjecanju uvježbavao je «choregus», iz čega se korijeni današnja riječ «koreograf», a nastupale su u «orchestru», kružnom plesnom prostoru teatra na otvorenom.
Profesionalni ples se razvio u Rimu, a prikazivao je tragedije ili mitove u solo izvedbi. Pomoću odgovarajuće muzike, s mnoštvom kostima i maski, plesač bi uzastopce portretirao sve moguće likove upletene u njegovu priču. Dojam bi pojačavao okretima, uvijanjima, nagibima i skokovima. No iskazivanje fizičke vještine nije bio primarni cilj. Zadatak plesača je bio da pokaže ljudsku narav i emocije u svoj njihovoj raznolikosti: ljubav i gnjev, mahnitost i bol, sreću i tugu, ljubomoru i sl. 
Za ples je neobično značajan čimbenik tehnička vještina izvođača. Plesač stalno proširuje raspon svojih mogućnosti, u nastojanju da ovlada pokretima koji bi bili viši, brži i savršeniji od dotad viđenih. Da bi mu se u tome pomoglo, njegovo se školovanje produljilo i produbilo, te je u oblikovanju snage, fleksibilnosti i koordinacije ono postalo sistematičnije.
Svaka epoha je obogatila plesni vokabular, osiguravajući narednom naraštaju koreografa obilniju građu.
Postoje i zapisi o putujućim zabavljačima, uključivo i plesačima, koji su u srednjem vijeku uveseljavali plemstvo po dvorovima, a kasnije je pučke zabave preuzelo plemstvo. Crkvene vlasti su, nastojeći ukinutu poganske obrede, uvidjele da je gotovo nemoguće iskorijeniti tradicionalne forme, premda im je uspjelo lišiti ih njihova izvorno magijskoga značenja.
U ranom 16. stoljeću u Italiji, prvi puta se spominje naziv balletti, koji je označavao figuralni ples. Iako je svaki ples imao neku temu, s drugim ga je plesovima povezivao jedino opći mitološki karakter sadržaja.
U osnovi su balletti bili scenski prilagođene verzije društvenih plesova toga doba. Neki su proizašli iz dvorskih protokola, a drugi iz zabava seljaka. Uz ballette se javljaju i tekstovi s uputstvima koja su imala precizirati broj izvođača koji sudjeluju u plesu, te jesu li su oni svrstani u parove ili poredani u liniju. 
Krajem šesnaestog i početkom sedamnaestog stoljeća tekstovi postaju sve precizniji i daju nam jasno tumačenje pravilnog položaja plesačevih stopala na početku koraka, kao osnove iz koje se razvilo pet pozicija klasičnog baleta. Ilustracije pokazuju da su stopala okrenuta od tijela – ne do te mjere da bi bila potrebna neka naročita gipkost, no dostatno da bi to  djelovalo otmjeno. Tu je začetak baleta otvorenih pozicija nogu.
Premda su koreografi bili profesionalci, ballette su izvodili amateri - dvorani za zabavu svoga staleža. Zbog toga su koreografi, svjesni ograničenih sposobnosti svojih učenika – izvođača, jednostavne korake slagali u zamršene obrasce tako da bi ipak bili zanimljivi.
Koreografi su znali da publiku ne mogu zadiviti koracima, koje izvođači ni ne znaju vješto izvesti i koji se iz gledališta ionako dobro ne vide, nego tlorisom – složenim geometrijskim oblicima koji bi se sastavljali, rastvarali i ponovo sastavljali.
Baleti se nisu izvodili na uzdignutim pozornicama, već u središnjem prostoru velikih sala, dok je publika sjedila u povišenim galerijama koje su se protezale uzduž triju strana plesnog prostora.
Balet se u klasičnom smislu razvio u Francuskoj. Najčuveniji plesač sredinom sedamnaestog stoljeća bio je Louis XIV; odjeven kao Apolon, Kralj – Sunce vladao je francuskim i europskim baletom.
Sada je i obična publika koji puta smjela prisustvovati izvedbama, a u nekim izvedbama su se pojavljivali i profesionalci. No balet je i dalje ostao sredstvom koje je prvenstveno imalo služiti plemstvu. Kada je napustio scenu, Louis XIV. je osnovao školu za osposobljavanje plesača. Isprva su svi plesači bili muškarci, a s vremenom se pojavljuje i nešto žena.
U osamnaestom stoljeću je točno pobrojano svih pet pozicija, sve je veći naglasak na otvorenosti, pa se sada stopala postavljaju tako da tvore pravi kut. Plesalo se na sceni, a publika je sjedila ispred plesača. Tlorisi nisu više bili vidljivi, već u prvi plan dolaze pokreti.
Proširio se jaz između društvenog i teatarskog plesa, za scenu je norma bila nešto slobodnija.
Suknje balerina se skraćuju na visinu do gležnja kako bi i one mogle izvoditi skokove, a cipele na petu se zamjenjuju cipelama bez pete radi čvršćeg pliea prije skoka. Kasnije se suknje i korzeti zamjenjuju jednostavnom laganom haljinom. No muškarci su u baletu i dalje nadmoćniji.
U devetnaestom se stoljeću plesne predstave  počinju stvarati za manje elitnu publiku – za srednju klasu u usponu.
Noge se otvaraju do punih 180 stupnjeva, a baletni je klas progresivan niz vježbi, počevši od jednostavnih pokreta, pa sve do najsloženijih skokova i okretaja. 
Sistematično vježbanje pospješio je brz napredak tehničke vještine. Žene su počele plesati na vrhovima prstiju. U početku je to bila tek trenutna poza, onda nekoliko brzih koraka, a potom još nekoliko.
S vremenom je balerina naučila kako da opšivanjem pojača vrhove svojih papuča kako bi je one bolje podupirale (špice su se pojavile mnogo kasnije).
Krajem devetnaestog i u dvadesetom stoljeću struktura postaje savršeno precizna i  ističe se ljepota linije. Solo plesovi, poznati kao varijacije' sada se uvijek grade na nekom motivu ili su inspirirani nekom posebnom osobinom plesača za kojeg su bili kreirani.Pas de deux uvijek sadržava propisan adagio za oboje plesača, varijaciju za svakog posebno, te tehnički briljantan allegro. Fouette, šibajući okret, doživljava svoj razvoj i ubrzo ih je većina plesačica uspjela izvesti trideset i dva na špici.
Muškarci se vraćaju plesu i sada muško – ženska zastupljenost postaje ravnopravna.To je i doba špica kao zasebnih papučica koje se razlikuju od mekanih.

Balint Vujkov (Subotica, 26. svibnja 1912. – Subotica, 23. travnja 1987.) bio je hrvatski književnik, sakupljač i obrađivač hrvatskih narodnih djela iz Vojvodine i susjednih država, pripovjedač i romanopisac. Dramatizirao je brojne narodne pripovijetke koje je sakupio i zapisao. Sakupljao ih je u Mađarskoj, Slovačkoj, Rumunjskoj (karaševski Hrvati), Češkoj, Vojvodini, Austriji, Hrvatskoj (u Lici) i na Kosovu tijekom 55 godina. Pored hrvatskih, zapisao je i narodna djela Srba iz Mađarske i Rumunjske. Po značaju njegovog sakupljačkog rada ga pojedini stručnjaci stavljaju razinu s braćom Grimm i Vukom Karadžićem.
Bio je pjesnik, pripovjedač, pisac bajki, fantastičnih priča, dramatik, publicist, polemičar, esejist, romanopisac. Bio je pokretačem i članom uredništva u većem broju književnih časopisa, novina i narodnih kalendara. Po struci je bio pravnik. Radio je kao odvjetnik, u službi pravne pomoći i kao sudac subotičkog okružnog suda.
Prozno stvarateljstvo mu je u prvim poratnim godinama u klasičnim, tradicionalno-realističkim okvirima. 
Piše o tematici i problematici iz društvenog i obiteljskog života bačkih Bunjevaca i Šokaca, na ponekim mjestima s istaknutom vjerskom inspiracijom.
Jedan je od pisaca proze koji su ranije pošli tragom socijalne literature. Ranije je pošao tragom socijalne kulture, a poslije se opredijelio za ratne i poratne teme, u kojima je interpretirao svoje ratne dogodovštine i poratna zbivanja. U njima je prikazao duhovnu riznicu Hrvata iz Bačke, Banata, Srijema, Slavonije, Like, Kosova, Austrije, Češke, Slovačke, Mađarske i Rumunjske. 
Jednim je od predlagača osnutka Pododbora Matice hrvatske u Subotici krajem '60-tih, pored Josipa Buljovčića, Matije Poljakovića i inih, što su tadašnje vlasti onemogućile.Pokrenuo je 1933. omladinski književni časopis Bunjevačko kolo, kojeg je uz prekide uređivao tri godine. Poslije tog lista je uređivao list Stvaranje. Nakon Drugog svjetskog rata je bio glavnim urednikom mjesečnika na hrvatskom Njiva, obustavljenog nakon prvog objavljenog broja. 
Kad je Subotica 1941. anektirana s ostatkom Bačke Mađarskoj, čim su mađarske okupacijske postrojbe ušle u grad, Vujkova su uhitile i zatočile u Gradskoj kući, kao i sve osobe koje su okupatoru bile nepodobne. Trebao je biti odveden na strijeljanje kao i ostali nepodobni, no život mu je spasio mjesni Mađar, odvjetnik Károly Kovács, otac poznatog mađarskog pjesnika iz Vojvodine i prevoditelja s hrvatskog i sa srpskog jezika. Ilegalno je Vujkov surađivao s NOP-om, zbog čega su ga, kao i zbog njegovih političkih ideja, okupatorske vlasti uhitile i poslale na prisilni rad, potom u kažnjeničku četu. Konac rata i oslobođenje od okupacije dočekao je u nacističkom logoru u Austriji. 
Kad je poslije drugog svjetskog rata nastalo povoljno kulturno okružje za Hrvate, stvorili su se uvjeti za dodatnu nacionalnu emancipaciju Hrvata u Vojvodini. Tih je godina djelovalo Bunjevačko momačko kolo, Hrvatsko kulturno društvo i ina društva hrvatskog predznaka. Utemeljeno je Hrvatsko narodno kazalište. Hrvati su imali svoj tiskani medij, list Hrvatska riječ. Grad je imao dobre kulturne veze sa Zagrebom pa su u Subotici često gostovali ansambli i umjetnici iz Hrvatske. Stoga su Marko Horvacki, Matija Poljaković, Balint Vujkov, Ivan Vuković i drugi vodili 1951. i 1952. akciju da se uvede hrvatski jezik kao nastavni jezik u subotičku gimnaziju i u osmogodišnjim školama u kojima su Hrvati bili većina učenika - 4 škole u Subotici, škole u Đurđinu, Tavankutu i Žedniku.Zaslužan je za poticanje Vojislava Sekelja (s kojim se Vujkov mnogo družio) na pisanje pjesama početkom '70-ih, posebice onih na mjesnom štokavsko-ikavskom narječju subotičkih Hrvata. Zajedno sa Matijom Poljakovićem, skretali su pažnju Sekelju na pisanje kvalitetnim hrvatskim jezikom. Pri tome valja naglasiti da je Vujkov naputio Sekelja u pravcu kojim je i sam išao, u pravcu afirmiranja i očuvanja izvorne bačke hrvatske ikavice. Bogatstvo i izvornost njegova djela je nepresušnim jezičnim vrelom, a i pokazateljem je dubokih povijesnih korijena bunjevačkih Hrvata. 
Po Sekeljevim tvrdnjama, Vujkov je trebao napisati «subotičke Glembajeve», «jer je poznavao ovaj narod u dušu», osjećavši Bačku srcem i dušom. Bio je iznimna dara za jezike, posebice dijalektalne. Uz pomoć Nace Zelića kao organizatora, te rad Balinta Vujkova i Matije Poljakovića, dosta se napravilo u kulturnom području (pred i tijekom hrvatskog proljeća, op.a.), i bilo bi se još više, da se politička represija nije uplela..
Zbog svojih uvjerenja dosta je prepatio nakon II. svjetskog rata. Paradoksalno, najviše je bilo u vremenima kada je došlo do ozračja slobode, koncem 60–tih i početkom 70–tih godina. Vujkov je patio zbog političko-verbalnog delikta, jer je ovdašnje Hrvate nazivao bunjevačkim Hrvatima i radio je na povezivanju njih s maticom Hrvatskom (Slaven Bačić na XIII. Danima Balinta Vujkova).Kao i većinu Hrvata njegovog vremena, početak njegova političkog puta obilježavalo je što se osjećao na neki način Jugoslavenom, no to nije bio jugounitaristički tip, nego jugoslavenstvo 'Antunovićevskoga' tipa. Politički je sazreo u otvorenog isticatelja hrvatstva. Zbog tog svojeg otvorenog isticanja hrvatstva, trpio je od progona od strane državnih vlasti. Uslijedila je prava profesionalna, osobna i politička kalvarija. Izgubio je posao, zabranjeno mu je kretanje, zabranjeno mu je bilo i pisanje. Među ostalim, vlasti su mu onemogućivale daljnji rad na način da su mu oduzeli putovnicu, tako da nije mogao nastaviti svoj projekt sakupljanja narodnih priča Hrvata iz Italije, a sam je bio izložen raznim zahtjevima i osudama koje su mu ometale rad. Tako su mu vlasti 1972. uništile nekoliko tisuća primjeraka ranijih i najnovijih izdanja narodnih pripovjedaka bunjevačkih Hrvata koje je on skupio tako što su ih bacile u podrum Gradske kuće u Subotici, gdje su vlaga i fekalne vode dokrajčile te knjige. Usprkos svim tim nedaćama i progonima, 70-ih godina počinje najplodnije razdoblje Vujkovljeva života.
Danas (stanje 2007.), Subotica ima jednu ulicu koja nosi ime u čast Balinta Vujkova, iako se predlagalo da njegovo ime nosi ulica gdje je njegova rodna kuća (današnja ulica Otona Župančiča, po stanju od listopada 2007.).
Balintu Vujkovu je napravljena i bista, a prijedlog iznesen na Danima Balinta Vujkova 2007. godine bio je da se bista postavi u park ispred Gradske kuće, tako da stoji sučelice Blašku Rajiću, Vujkovljevu dugogodišnjem prijatelju.
Svojim djelima je ušao u antologiju proze i poezije bunjevačkih Hrvata iz 1971., sastavljača Geze Kikića, u izdanju Matice hrvatske.
Među njima su i tri zbirke crtica, novela i priča Bač Boda ide na izbore, Dva borca i Prašina po dugama.
Pupoljci, lirske pjesme (zajedno sa Franjom Bašićem i Blaškom Vojnićem Hajdukom), 1934.
Hajka po zatvorenom krugu, roman (vlasti su ga zabranile zbog "nepodobnog naslova")
Bajka o mravljem caru, fantastične pripovijesti, 1953.Prašina po dugama, pripovjetke, 1971.Knjige koje sadrže narodna djela koja je sakupio Balint Vujkov:
Cvjetovi mećave : hrvatske narodne pripovijetke iz Mađarske, Rumunjske, Austrije i Čehoslovačke, Zagreb, 1971.
Mrsne pripovitke : antologija bunjevačke erotske priče, Zagreb, 1999. (prireditelj)
Šaljive narodne pripovijetke, 2008.Temeljem djela koje je Vujkov zapisao, sastavljene su dječje slikovnice Pripovitke za laku noć 2005., Razlinkavi zec, a po Vujkovljevoj pripovjetci Čukundidino zrno ora je snimljen i prvi animirani film na narječju bunjevačkih Hrvata.Neka djela su mu prevedena i na mađarski jezik, a preveo ih je bački hrvatski književnik Matija Molcer.
Milovan Miković, Nedovršeni razgovor sa Balintom Vujkovim, Rukovet 2,1988, 197.-216.
Milovan Miković, O opusu Balinta Vujkova kao nepristajanju na zaborav nenastavljivog života, Klasje naših ravni, 1-2, 2003., 14.-21.
Milovan Miković, Palimpsestni govor u djelima Balinta Vujkova, (u :Balint Vujkov, Krilati momak NIU Hrvatska riječ, 2005., 209.-214.
Sanja Vulić Vranković, Tekstološke i jezične značajke književne ostavštine Balinta Vujkova, (u :Balint Vujkov, Krilati momak, NIU Hrvatska riječ, 2005., 215.-228.
Sanja Vulić Vranković, Hrvati u dijaspori kao cvjetovi u mećavi/O istraživanjima Balinta Vujkova na panonskom prostoru, 2005.
Milovan Miković, Trljanja Blaška Rajića i Balinta Vujkova, Klasje naših ravni, 9.-10., 2006., 85.-91.
Lazar Merković, Njiva i Rukovet, dva poratna književna časopisa u Subotici, Klasje naših ravni, 11.-12., 2009., 3.-7.
Milovan Miković, O hrvatskim književnim časopisima Bunjevačko kolo, Klasje naših ravni, Njiva i Rukovet, Klasje naših ravni, 11.-12., 2009., 8.-16.
Geza Kikić, Antologija proze bunjevačkih Hrvata, Matica Hrvatska, Zagreb, 1971.
Geza Kikić Antologija poezije bunjevačkih Hrvata, Matica Hrvatska, Zagreb, 1971.
Lazar Merković, Pjesnik cvjetova mećave, Klasje naših ravni br.1.-2.,2003., 5-8
Milovan Miković, Roman u književnosti Hrvata u Vojvodini, Književna revija Osijek, 3.-4., 2008, 3.-474.
Prema rukopisnoj zaostavštini Bele Gabrića, priredila Katarina Čeliković: Balint Vujkov, 29. kolovoza 2013.

Banjolučka biskupija je jedna od četiri teritorijalne jedinice Katoličke Crkve u Bosni i Hercegovini. Osnovana je 5. srpnja 1881. bulom pape Lava XIII. Ex hac augusta. 
Sjedište joj je u Banjoj Luci. Ima 45 župa u šest dekanata koje pastoriziraju dijecezanski svećenici i franjevci, a jednu župu trapisti iz samostana Marije Zvijezde. 
Katedralna crkva je posvećena sv. Bonaventuri. Veliki potres u Banjoj Luci 1969. je teško oštetio katedralu. Godine 1973. je izgrađena današnja katedrala. 
Iduća velika oštećenja je pretrpjela za vrijeme srpske agresije na Hrvatsku i velikosrpskog pohoda po BiH 1990-ih.
U isto vrijeme su brojne hrvatske zajednice pretrpjele etnička čišćenja, tako da je ova biskupija izgubila znatan broj svojih vjernika, koji su ubijeni, protjerani, prognani ili izbjegli.
Bosanska krajina (prostorno i populacijski oko tri četvrtine banjolučke biskupije) područje je sjeverozapadne Bosne, koje se prostorom uglavnom podudara s porječjem rijeka Une, Sane i Vrbasa. Na sjeveru i zapadu graniči s Hrvatskom, kako je utanačeno Svištovskim mirom 1791. godine. To je današnja granica između Hrvatske i Bosne. Istočna i južna granica Bosanske krajine nije uvijek bila stalna, ali se obično uzima granica područnih općina Srpca, Prnjavora, Čelinca, Kotor Varoša, Skender Vakufa i Jajca, pa zamišljenom crtom na Bosansko Grahovo i rijeku Unu te na granicu s Hrvatskom. Ovi se krajevi u povijesnim izvorima nazivaju Donji kraji, a kasnije, sve do u XIX. stoljeće, Turska Hrvatska, tj. dio Hrvatske koji su zauzeli Turci.
Područje današnje Bosanske krajine je u srednjem vijeku pripadalo Hrvatskoj, a bilo je podijeljeno na osam upravnih jedinica - župa. To su: gorička, dubička, sanska, vrbavska, psetska, humska, mrenska i zemljanička. O njima su opsežno raspravljali ugledni povjesničari (Šišić, Klaić, Smičiklas i dr.).
Ti su krajevi postupno ulazili u sastav Bosne, odnosno bosanske države. Još u XIV. stoljeću pripadale su gorička, dubička, vrbaska i sanska župa politički Slavoniji, a crkveno zagrebačkoj biskupiji. Zagrebačka biskupija se protezala na jug u granicama u kojima je Slavonija vladala politički. Veći dio vrbaske i sanske župe pripadao je Bosni posljednjih godina vladanja bosanskog kralja Tvrtka, oko 1390., a dubičke desetak godina kasnije. Otada se to područje počelo nazivati Bosnom, odnosno Bosanskom krajinom. Turskom najezdom širi se i područje Bosne na sjeverozapad, kako su padale obrambene crte i utvrde: Jajce i Banja Luka pali su 1528., Bosanska Gradiška 1537., Bosanska Dubica 1538., Bosanski Novi 1557., a Bihać 1592.
Dramatičnom poviješću ovih krajeva nakon pada pod Turke do najnovijeg vremena bavili su se, između ostalih priznatih autora, Lopašić, Batinić, Jelenić, Žorović, Karanović, Kreševljaković, Šestić, Draganović, a posebno Berislav Gavranović.
"Spomenute stare hrvatske župe u Bosanskoj krajini bile su prije turske invazije naseljene isključivo katoličkim stanovništvom, što dokazuje i veliki broj katoličkih župa i crkava, kao i veći broj franjevačkih samostana u njima. Samo na području između Une i Vrbasa bilo je otprilike 40 katoličkih crkava. Svi ovi samostani i župe spadali su crkveno pod zagrebačku, kninsku i krbavsku biskupiju, čija se vlast protezala i na Krajinu". Poznato je da granice crkvenih područja, npr. biskupija, uvijek prate političku podjelu.
Najveći dio područja o kojemu govorimo pripadao je zagrebačkoj biskupiji koja je obuhvaćala veći dio današnje sjeverozapadne Bosne. Ona se protezala na istok od Bosanskog Kobaša, rijekom Ukrinom istočno od Prnjavora na jug te, obuhvaćajući i kotorvaroško područje, izlazila na rijeku Vrbas sjeverno od Jajca i, dalje na rijeku Sanu blizu Ključa, a odatle prema sjeverozapadu na rijeku Unu, graničeći s kninskom biskupijom sve do Pećigrada, a zatim sjeverno od Bihaća na granicu s krbavskom biskupijom.
Dragocjen izvor ostavio je gorički arhiđakon Ivan u popisu župa i crkava zagrebačke biskupije iz 1334. godine. Na području današnje banjolučke biskupije koje je tada pripadalo zagrebačkoj biskupiji, bilo je ukupno 48 crkava (i župa) od kojih je većina postojala i godine 1501.
13 crkava u vrbaskom distriktu.Osobito brojne bile su crkve u okolici Bosanske Dubice, Bosanskog Novog te između Prijedora i Sanskog Mosta.
U prijedorskoj okolici bile su crkve u Puharskoj, Hrvaćanima, Vilusima, Blagaju, Japri, Starom Majdanu, Oštroj Luci, Ljubiji, Kozarcu gdje je bilo sjedište sanske župe, a pronađeni su i brojni ostatci drugih srednjovjekovnih crkava.
Bosanska Dubica se kao župa kraljevine Hrvatske spominje 1200. godine. O bujnom vjerskom životu tamošnjih katolika govori i podatak da su tu bili samostani četiriju redova: dominikanskoga, pavlinskoga, templarskoga, a kad je on ukinut, ivanovačkoga.
Na području današnje općine Bosanske Dubice bilo je nekoć osam katoličkih župa. Izvrstan znalac dubičke povijesti Hašim Šerić napisao je: "Ni jedno mjesto u BiH nije imalo u srednjem vijeku toliko katoličkih crkava i samostana kao današnja Bosanska Dubica i njezina okolica".U Bosanskoj Gradiški i okolici spominju se župe i crkve u samome mjestu, zatim u Prosari, Orubici, u Gornjim Podgradcima, Osiku u Livču polju, Turjaku, itd. Na području današnjeg grada Banje Luke bile su već u XIV. stoljeću tri crkve: sv. Mihovila na Laušu, sv. Elizabete "Na trgu" i sv. Martina u Gornjem Šeheru. Na području današnje gradske župe Pohoda BDM u Banjoj Luci bili su od XIV. do XVI. stoljeća također i franjevački samostani Zvečaj i Greben na Vrbasu (južno od Banje Luke).
I u Velikoj Kladuši i okolici bile su vrlo gusto izgrađene katoličke crkve (više od dvadeset) i nekoliko samostana. Osim u samoj Kladuši, bile su crkve i u Pećigradu, Bužimu, Hresnom, Gaju (Mala Kladuša), Kreščici, Čagliću, Čavi i dr.
Na području zagrebačke biskupije u Bosanskoj krajini bilo je pet franjevačkih samostana: Podnovi, Lijevače, Kamengrad, Zvečaj i Greben (Grebenska kustodija), zatim tri ivanovačka: Dubica, Moštanica (danas je tu manastir pravoslavnih monahinja) i Hresno, dva templarska samostana (Dubica i Hresno) te po jedan pavlinski i dominikanski, danas je to pravoslavni manastir, a na temeljima grebenskoga franjevačkog samostana i crkve danas je pravoslavna crkva u mjestu Krupi na Vrbasu.
Još se uvijek ne zna gdje se nalazio dio župa iz popisa arhiđakona Ivana, spomenutih 1334. godine. Najteže je pronaći točne lokacije upravo u ovim, od Zagreba najudaljenijim krajevima koje su Turaci vrlo rano osvojili, osobito u prnjavorskom kraju u kojem se turskim osvajanjem stanovništvo potpuno izmijenilo, a katolika je gotovo posve nestalo (npr. velika župa Lišnja). Utemeljeno se drži da je na ovim prostorima bilo još katoličkih župa, crkava i samostana (npr. Rastik, Biskupac, Jezdenice, Zvethala, Glaž...) kojima se još ne zna točan položaj.
I u zapadnom dijelu Bosanske krajine koji je pripadao kninskoj biskupiji, Bihać i njegova šira okolica, bilo je prije dolaska Turaka puno župa, crkava i samostana. Čak za pedesetak crkava povjesničari navode sigurne podatke. Franjevačkih je samostana u tom dijelu bilo sedam: Bihać, Bijela Stijena, Bosanska Krupa, Obrovac, Otok na Uni, Ostrovica, Blacs (pokraj Bilaja). Poznati crkveni povjesničar prof. dr. Krunoslav Draganović navodi da je samo na području današnje bihaćke župe bilo prije turske okupacije čak 25 župa zagrebačke, kninske i krbavske biskupije te pet samostana. U samom Bihaću postojao je, uz franjevački, još i dominikanski samostan.
U široj bihaćkoj okolici, u gradu Ostrošcu, bile su do pada grada pod Turke 1577. tri crkve; po dvije crkve bile su u mjestima Zaločju, Krnjeuši i Cazinu. Cazin je više od pola stoljeća bio i sjedište kninskog biskupa, od pada Knina pod Turke 1522. do pada Cazina 1576. U Cazinu su Turci župnu crkvu pretvorili u džamiju, a isto su učinili u Bihaću, jezerskom, Mutniku i još nekim mjestima.
U Konobi (Rmanj) spominje se 1386. katolički samostan, vjerojatno benediktinski, koji je kasnije Hasan-paša Predojević predao pravoslavnim kaluđerima. Kao pravoslavni, on se spominje tek u prvim desetljećima XVII. stoljeća.Uzak pojas sjeverozapadnog dijela Bosanske krajine pripadao je krbavskoj odnosno modruškoj biskupiji. Od XIII. do XVI. stoljeća spominju se crkve te biskupije u Šturliću, Tržačkom Gradu, Kerkezovcu, Buniću i Toplici.
Razmjerno malen dio današnje banjolučke biskupije pripadao je bosanskoj biskupiji: od Jajca do iza Ključa te kotorvaroške Vrhovine.
Splitskoj nadbiskupiji pripadao je južni dio banjolučke biskupije Livno i Glamoč. U Bistričkom gradu kod Livna još 1400. god. postoji kaptol kao "locus credibilis", "vjerodostojno mjesto za pohranu vrijednih dokumenata".
Stradanja, iseljavanje i drastično opadanje broja katolika Gavranović, poput drugih povjesničara (Smičiklas, Mandić, Klaić i dr.) objašnjava tako "da je u Krajini prije turske invazije stanovništvo bilo hrvatsko i katoličko... Prije turske invazije nije bilo u njoj pravoslavnog elementa. Da ga je bilo, spominjala bi se koja crkva ili manastir. Dr. Ćiro Truhelka piše da i u prvim desetljećima osmanlijske invazije u Bosni između Drine, Neretve i Save nema ni traga bilo kojoj crkvi istočnog obreda, niti se u ispravama spominje koji kaluđer, pop ili vladika" Slično tvrdi akademik dr. Vaso Čubrilović: "Ratna su pustošenja kroz dva-tri vijeka imala veliki utjecaj na etnički i društveni sastav Krajine. Staro hrvatsko, čakavsko stanovništvo između Vrbasa i Kupe gotovo je potpuno iščezlo u ratnim godinama XV. i XVI. v. i na puste se zemlje naseljavaju koncem XV. i XVI. v. Srbi iz Stare Raške, Hercegovine, Crne Gore i istočne Bosne, te muslimani iz cijelog Bosanskog pašaluka."Više je nepovoljnih čimbenika utjecalo na opadanje broja, pa i nestajanje katolika u ovim krajevima. Uz fizička istrjebljenja, odvođenje u ropstvo i progon u vrijeme turskih osvajanja, bilo je to i iseljavanje zbog dugotrajnih ratova i potpune životne ugroženosti. R. Lopašić spominje da je za pada Bihaća "Hasan-paša dao pogubiti više od 2000 kršćana, a 800 djece, zajedno sa zarobljenicima u borbi kod Bresta otpremio u Carigrad".Također su neizdrživi porezi, te glad, epidemije kuge, kolere i drugih bolesti, koje su bile česte, dodatni uzročnici opadanju broja katolika. Svetoj Stolici daje se podatak 1675. godine, da je "prije godinu dana iselilo iz Bosne 6000 katoličkih obitelji natjeranih glađu i velikim turskim porezima i dadžbinama".Dio katoličkog stanovništva prešao je na islam, kako bi sačuvao živote i imovinu. Prijelaz na islam bio je najizraženiji koncem XVI. i u XVII. stoljeću, posebno u Pounju oko Bihaća i Cazina. Bilo je i prijelaza na pravoslavlje, osobito u svezi uvođenja reformiranoga kalendara Grgura XIII., godine 1582. Na području Bosanske krajine takva je pojava zabilježena posebno na području između Banje Luke i Mrkonjić Grada.Iseljavanje, najčešće nasilno, zadalo je smrtni udarac katoličanstvu ovih krajeva. Nakon pada Bosanske Kostajnice pod Turke 1556. stradalo je u području toga grada i uzvodno uz rijeku Unu do Bosanske Krupe više od 70.000 katolika. Dio ih je odveden u ropstvo, a veći dio je iselio u Austriju i Ugarsku te je još 1580. godine tu bilo oko 40.000 izbjeglica "koji ništa vruće od Boga ne žele, nego repatrijaciju i da žive u svojoj domovini i u onoj vjeri u kojoj su rođeni i kršteni".Prema izvješću bosanskih biskupa, nestalo je koncem XVII. stoljeća iz Krajine, područja između Une i Sane, Save i njihova neposredna zaleđa, oko 50.000 katolika starosjedilaca.
"Bijeg katolika ponavljao se često u većim ili manjim grupama... Emigranti preko Save živjeli su u veoma teškim prilikama. Njihov teški život ocrtao je u XVII. vijeku fra Luka Ibrišimović sljedećim riječima: U takvom žalosnom stanju žive sadašnji kršćani, da će morati ili postati Vlasi, ili se svoje vjere odreći, ako od kud pomoć ne dođe".Najmnogobrojnije iseljenje iz cijele Bosne koje je "razmjerno najviše pogodilo Krajinu kao pogranični teritorij prema Austriji" dogodilo se za Bečkog rata (1662.-1699.), kada se više od 100.000 katolika iselilo u slobodne krajeve Hrvatske, Ugarske i Austrije i uglavnom se nikad više nije vratilo. "Bilo je i župnika koji su izvodili narod u slobodne krajeve. Župnik fra Juro Zgošćanin poveo je iz župe Zablaće kod Ključa 1686. godine u Slavoniju 4.500 katolika". U svojem službenom izvješću Svetoj Stolici biskup bosanski Nikola Ogramić (Olovčić) godine 1672. govori o jedanaest župa s 22.252 katolika na području Bosanske krajine, a vizitator ovih krajeva Vietri nalazi godine 1708. samo dvije župe - Banju Luku i Motike i "nešto raspršenih vjernika". Bosanska krajina je opustjela i ostala gotovo bez katolika, a sve je više jačao muslimanski i vlaški pravoslavni element.
"Muslimanski element u Krajini brojčano je pojačavan postepenim turskim osvajanjem, prijelazom katolika na islam i raznim migracijama. Kad su Turci zauzeli opustjele i napuštene gradove, naselili su ih posadama janjičara, a ova su naselja pojačavana bjeguncima iz Dalmacije poslije mletačko-turskih ratova, i iz Like i Ugarske poslije Karlovačkog mira (1699.) te s Korduna poslije Svištovskog mira (1791.). Najviše se muslimana naselilo u Krajinu iza 1683. godine bježeći iz Hrvatske, Slavonije, Ugarske te Dalmacije.""Za vrijeme svoga prodiranja u Bosansku krajinu dovodili su Turci Vlahe i naseljavali ih u opustjele krajeve, a ovi su opet svojim neprestanim kretanjima prouzrokovali daljnje pomicanje stanovništva. Vlasi su rado pristali uz Turke radi veće slobode kretanja i pristupa u turske ratničke organizacije. Pomoću njih osvojili su i držali Turci zapadni i sjeverozapadni dio Bosne".
"Etnički sastav u Bosanskoj krajini, onakav, kakav je uglavnom danas nastao je u toku XVIII. i XIX. vijeka. Činjenica je da danas u mnogim krajevima nekad čisto katoličke Krajine u kojima je prije turske invazije bujao katolicizam s mnogim crkvama i franjevačkim samostanima, nema tako rekuć nijedne katoličke obitelji".
Godine 1735. osnovan je apostolski vikarijat za preostale malobrojne katolike Bosne. On je postojao neobično dugo - čak 146 godina, sve do prestanka turske vladavine, odnosno obnove redovite crkvene hijerarhije u Bosni i Hercegovini 1881., kad je osnovana i banjolučka biskupija. U tom se razdoblju povremeno povećavao broj katoličkog stanovništva, dijelom prirodnim priraštajem, a dijelom i povratkom prije prebjeglog stanovništva sjeverno od rijeke Save i Une.
Bulom "Ex hac augusta" papa Leon XIII. osnovao je vrhbosansku nadbiskupiju sa sjedištem u Sarajevu te biskupije Mostar i Banju Luku, a ostala je netaknuta trebinjska biskupija koja je povjerena mostarskom biskupu. Tako je ostalo do danas.
Banjolučkom biskupijom nakon obnove redovite hijerarhije najprije upravlja bečki nuncij, a od 1883. do 1884. nadbiskup vrhbosanski dr. Josip Stadler, kao apostolski administrator, a zatim 1884.-1912. godine biskup fra Marijan Marković, kao apostolski administrator, pa prvi rezidencijalni biskup fra Josip Carić 1913.-1946.; iza njega dr. Smiljan Čekada, skop. biskup, apostolski adminstrator 1946.-1949.; dr. Dragutin Čelik, biskup 1951.-1985.; Alfred Pichler 1959.-1989., i sadašnji biskup dr. Franjo Komarica, ustoličen za biskupa 15. srpnja 1989.
Kad je banjolučka biskupija osnovana, imala je 23 župe. Broj vjernika iznosio je npr. 1884. - 36.000, a 1910. već dvostruko više - 73.000. Broj je, dakako, stalno rastao, što prirodnim priraštajem, što doseljavanjem Hrvata, ali i drugih: Poljaka, Nijemaca, Čeha, Talijana. Godine 1937. banjolučka biskupija imala je 129.132 vjernika.
Za vrijeme Drugoga svjetskog rata te poslije rata banjolučka biskupija je katastrofalno stradala. Na tome području nezaštićeno stanovništvo prolazi svoju Golgotu, trpeći neizrecivu patnju, razaranje i krvoproliće. Trećina svih župa, njih 13 posve je ugaslo (Novi Martinac, Rakovac, Devetina, Gumjera, Stara Dubrava, Šibovska, Kunova, Krnjeuša, Bosanski Petrovac, Bosansko Grahovo, Miljevac, Bosanski Novi i Bosanska Kostajnica), još desetak župa se jako smanjilo (npr. Glamoč, Bosanski Aleksandrovac, Nova Topola, Mahovljani, Bosanska Dubica...), a sve ostale su teško stradale. Uz velik, nikad utvrđen broj stradalih vjernika, biskupija je pretrpjela teške rane i gubitkom svećenika. Tijekom rata i nakon rata ubijeni su svećenici: fra Viktor Baltić, Branko Bandić, Krešimir Barišić, msgr. dr. Nikola Bilogrivić, Josip Böckmann, Zvonimir Brekalo, fra Danijel Briševac, fra Miroslav Buzuk, fra Alojzije Čondić, fra Domagoj Čubelić, Josip Čurčić, Ante Dujlović, Juraj Gospodnetić, fra Bono Grebenarević, fra Ognjen Idžotić, fra Marijan Jakovljević, fra Ljudevit Jošić, Josip Kaurinović, Jerko Marijan, fra Ignacije Mamić, fra Borivoj Mioč, fra Vitomir Mišić, Maks Nestor, Petar Peroš, fra Tomislav Petrušić, fra Jaroslav Szitan, fra Alojzije Šandrk, Božo Šimleša, fra Celestin Teklić, fra Luka Tešić, fra Paskval Velić i fra Paško Vidović. Među tim ubijenim svećenicima ima pravih kršćanskih mučenika s oznakama svetosti.
Prije rata na području banjolučke biskupije živjelo je oko 120.000 katolika. U vrijeme rata u Bosni i Hercegovini 1992. do 1995. na području banjolučke biskupije nije bilo većih ratnih okršaja osim na području nekoliko župa. To se odnosi na župe u kotorvarošoj, jajačkoj i bihaćkoj općini.
Unatoč činjenici da katolici nisu ni za koga predstavljali opasnost, već u listopadu 1991. počinju sustavni progoni. Srpska demokratska stranka proglasila je mobilizaciju u vrijeme kada je JNA već uvelike napadala i razarala Hrvatsku. Biskup Franjo Komarica i svećenici zauzeli su odlučan stav da se ne uzima oružje, jer oružjem se ništa ne rješava. Najveći dio Hrvata - katolika poslušao ih je i odbio je uzeti oružje u ruke.
Neodzivanje na mobilizaciju bio je izgovor onima, koji su na silu prigrabili vlast, da počnu sustavni progon katolika, odnosno da naprave srpsku državu u kojoj neće biti mjesta za Nesrbe. Počinje otpuštanje s posla, istjerivanje iz stanova i kuća, ubijanje civila, odvođenje svećenika i vjernika u logore, ubijanje svećenika i civila, neizdržive radne obveze. Kako je vrijeme odmicalo, brutalnost aktualnih paravlasti bivala je sve jača.
Biskup Komarica je tijekom rata neumorno pisao i slao pozive za zaštitu svojih vjernika, ali i svih drugih progonjenih, održao je stotine susreta s domaćim i stranim političarima, pripadnicima lokalne policije i srpske vojske, sastajao se i s predvodnicima drugih vjerskih zajednica, ustrajno, uz opasnost po vlastiti život posjećivao svoje raspršeno stado. Za vjernike banjolučke biskupije, ali i diljem svijeta postao je simbol nenasilnog otpora i nemirenja s razaranjem i zlom.
Petorica svećenika (Ivan Grgić, Petar Jurendić, Marko Šalić, Filip Lukenda i fra Alojzije Atlija) i jedna časna sestra (Cecilija Grgić) ubijeni su odnosno umrli nakon teških zlostavljanja, a svećenici Ratko Grgić i mr. Tomislav Matanović odvedeni su iz svojih župnih stanova, prvi u lipnju 1992., a drugi u kolovozu 1995., od kada im se gubi svaki trag.
Više svećenika je preživjelo logore, teško fizičko maltretiranje, atentate i sl.
Biskup Komarica je bio nekoliko puta maltretiran, sedam i pol mjeseci zatočen u svom domu.
Najveći  dio  vjernika na području biskupije ostao je bez svoje imovine i protjeran, poglavito tijekom 1992. i 1993. godine. Na području banjolučke biskupije koje je pod kontrolom vlasti bosanskih Srba živjelo je 1991. oko 80.000 katolika, a sada tek 6500.
Ukupno je oštećeno ili uništeno 98 posto crkava i kapela. Također je uništeno oko 33 posto drugih crkvenih zgrada, samostana i župnih pastoralnih centara. Dio crkvene nepokretne i pokretno imovine nasilno je otet i još uvijek nije vraćen Biskupiji.
Unatoč svemu proživljenom i preživljenom, zahvaljujem Bogu, jer: "Božji je dar našoj mjesnoj Crkvi što možemo, kao Biskupija, svijetla obraza stati pred sud i crkvene i svjetovne domaće i svjetske javnosti, što nismo željeli niti želimo sukob sa svojim susjedima, niti smo druge na bilo koji način ugrozili ili zakinuli; što iskreno sa svima želimo živjeti u miru".
Sestre klanjateljice Krvi Kristove: Banja Luka, Bihać, Bosanska Gradiška, Glamoč, Nova Topola, Bosanski Aleksandrovac

Banovina Hrvatska je bila autonomna teritorijalna jedinica unutar Kraljevine Jugoslavije.
Njen nastanak je rezultat suradnje hrvatskih političkih vođa s vođama Srba Prečana i prinudnog napuštanja koncepta centralizma od strane srbijanskih političara i dvora. Stvorena je na temelju političkog sporazuma između Dragiše Cvetkovića, predsjednika jugoslavenske vlade i predstavnika srbijanskih političkih čimbenika okupljenih oko kneza namjesnika Pavla i Vladka Mačeka, čelnika HSS-a i Seljačko-demokratske koalicije (u kojoj je sudjelovala prečanska Samostalna demokratska stranka) predstavnika najjače hrvatske političke skupine (tzv. sporazum Cvetković-Maček). Zakonski počinje postojati donošenjem Uredbe o Banovini Hrvatskoj 26. kolovoza 1939. Poznata je kao "mačekovsko rješenje hrvatskoga pitanja".Banovina Hrvatska rezultat je pokušaja rješavanja hrvatskog pitanja i stvaranja mogućnosti za opstanak jugoslavenske države u okolnostima zaoštrenih europskih političkih prilika uoči II. svjetskog rata. Hrvatska strana smatrala je utvrđena rješenja privremenima, tj. etapom u cjelovitu preuređenju jugoslavenske kraljevine. Banovina Hrvatska uspostavljena je na temelju članka 116. Ustava iz 1931., dakle kao izvanredna mjera, uz istodobno raspuštanje Narodnoga predstavništva, kako bi se izbjeglo neizvjesno potvrđivanje Uredbe u Narodnoj skupštini. Njezinom uspostavom bitno su se promijenile političko-teritorijalna organizacija i ovlasti vlasti Kraljevine Jugoslavije, jer je stvorena zasebna jedinica sa širokim ovlastima u području zakonodavne, upravne i sudske vlasti s obilježjima državnosti, koja su je približavala statusu federalne jedinice.Banovinu Hrvatsku činile su dotadašnje banovine Savska i Primorska te kotari Dubrovnik, Ilok, Šid, Brčko, Gradačac, Derventa, Travnik i Fojnica, dakle najveći dio područja Kraljevine Jugoslavije s većinskim hrvatskim pučanstvom. U njezine su ovlasti preneseni poslovi poljoprivrede, trgovine, industrije, šuma, rudnika, građevina, socijalne politike i narodnog zdravlja, tjelesnog odgoja, pravde, prosvjete i unutarnje uprave, tj. većina poslova, osim vanjskih, vojnih i sigurnosnih te onih poslova koji su osiguravali jedinstveni gospodarski i novčarski sustav. Poslije je tim ovlastima dodano sudstvo i oružništvo. Banovina je imala veliko značenje, budući da je njome obnovljena hrvatska državnost, izgubljena 1918., konsolidiran je nacionalni prostor, a zadobivena je i toliko željena autonomija od Beograda. Po prvi put još od srednjeg vijeka, većina hrvatskog naroda se našla u jednoj teritorijalnoj jedinici. Hrvati su dočekali stvaranje Banovine kao prvi korak prema hrvatskoj nezavisnosti.Predviđena je potrebna financijske samostalnost iz autonomnih prihoda kako bi Banovina uspješno mogla obavljati poslove iz svojih ovlasti. Organizacija vlasti u Banovini Hrvatskoj predviđala je da zakonodavnu vlast u ovlastima Banovine obavljaju zajednički kralj i Sabor. Sabor je vrhovno zakonodavno i predstavničko tijelo u poslovima iz ovlasti Banovine. Upravnu vlast imao je ban, koji je morao supotpisati svaki pisani čin kraljevske vlasti u Banovini. Bana je imenovao kralj, a odgovoran je Saboru i kralju. Banska se vlast ostvarivala preko 11 odjela kojima su na čelu bili odjelni predstojnici što ih je postavljao ban. Prvi ban Banovine Hrvatske bio je Ivan Šubašić.
Kraljevina SHS bila je nedemokratska monarhija s prevlašću Beograda, Srbije i dinastije Karađorđević u kojoj su nesrpski narodi bili dovedeni u neravnopravan položaj: financijski su iskorištavani, a oko 90% ministara, dužnosnika i visokih časnika su bili Srbijanci i Crnogorci. Učestali su bili progoni i politička ubojstva. Kada su se 1927. protiv centralizma ujedinili Hrvati i hrvatski Srbi, sklopivši Seljačko-demokratsku koaliciju, bio je to poticaj da se u beogradskoj Narodnoj skupštini izvrši atentat na najistaknutije hrvatske zastupnike na čelu sa Stjepanom Radićem. Iduće godine proglašena je izravna diktatura kralja Aleksandra. Država je podijeljena na banovine i dobila je novo ime, Kraljevina Jugoslavija. HSS na čelu s Mačekom tražio je javno 1932. povratak na 1918. i novi ustroj zemlje. Nakon 1928. hrvatski zastupnici su provodili opstrukciju Narodne skupštine, zasjedajući u sabornici na Trgu sv. Marka kao Hrvatsko narodno zastupstvo. Brojnim organizacijama HSS-a, poput Zaštite, Hrvatske žene, Gospodarske sloge, Hrvatskog radničkog saveza i sl. premrežili su hrvatske krajeve i zapravo uspostavili svoj sustav vlasti. Hrvatsko pitanje postalo je od presudne važnosti za opstanak države. Odnosi u zemlji promijenili su se poslije atentata na kralja Aleksandra 1934. kojega je izveo VMRO uz pomoć ustaša u Marseillesu. Kraljevina Jugoslavija se uskoro odvaja od politike francuske i versailleske Europe te skreće prema fašizmu.
Nakon smjene Bogoljuba Jevtića, za premijera je 1935. postavljen Milan Stojadinović, vođa Jugoslavenske radikalne zajednice (sačinjavale su je JNS, JMO i SLS). Stojadinović, doduše, počinje pregovore s Vladkom Mačekom oko statusa Hrvatske, ali za njegova mandata oni neće biti završeni. Iako je režimskoj listi, pomoću snažnih mjera političkog terora i izbornih prijevara, pripala većina na izborima za Narodnu skupštinu Kraljevine Jugoslavije 1938., duboka politička kriza dovodi 5. veljače 1939. do pada vlade Milana Stojadinovića. Knez Pavle Karađorđević povjerava sastav nove vlade ranijem ministru Dragiši Cvetkoviću. U svom programskom govoru Cvetković najavljuje da vlada treba riješiti i hrvatsko pitanje, što je bilo prvo priznanje postojanja hrvatskog pitanja. Pregovori Mačeka i Cvetkovića započeli su u travnju. U pregovorima su sudjelovali i predstavnici Samostalne demokratske stranke koja je okupljala Srbe Prečane i još od 1927. bila u koaliciji s HSS-om (Seljačko-demokratska koalicija). Predstavnici oporbenih srbijanskih stranaka, s kojima je SDK zajednički nastupila na prijašnjim izborima 1935. i 1938., odbili su sudjelovati u pregovorima. 
Početkom srpnja Cvetković i Maček našli su se u Šubašićevoj kući u Vukovoj Gorici, gdje postižu privremeni sporazum o opsegu Banovine. Pregovori su se oduljili i zapali u ozbiljnu krizu početkom kolovoza. Vijesti o neizbježnom približavanju velikog rata u Europi utjecale su na spremnost obiju strana da sklope sporazum kojim bi se "koliko-toliko zatrapao jaz između Hrvata i Srba". Na Mačeka je osobito utjecao Juraj Krnjević, koji u to doba boravi u emigraciji u Švicarskoj. Maček i Cvetković te šestorica stručnjaka, koji su radili na razgraničenju ovlasti resora (hrvatski članovi povjerenstva bili su dr. Juraj Šutej kao glavni stručnjak te sveučilišni profesor dr. Ivo Krbek i financijski stručnjak Ljudevit Filipančić kao pomoćnici, dok su srpsku stranu predstavljali dr. Konstantinović, dr. Ilić i dr. Tasić) sastali su se na Mačekovu imanju u Kupincu i radili na sporazumu 16.–20. kolovoza točno u ponoć.Sporazum je konačno dovršen 23. kolovoza. 24. kolovoza na Bledu knez Pavle primio je Cvetkovića i Mačeka u audijenciju, na kojoj je razgovarao o sporazumu te je inzistirao da Maček uđe u novu vladu. Iako on to u tom trenutku nije kanio, na kraju je pristao. Hrvatsko narodno zastupstvo (hrvatski zastupnici u Narodnoj skupštini Kraljevine Jugoslavije) odobrilo je sporazum sa 80 glasova za i jednim protiv. Nakon što je sporazum odobrio i namjesnik knez Pavle, sastavljena je 26. kolovoza nova vlada, u kojoj Maček preuzima mjesto potpredsjednika, a HSS ima još četiri ministra. Istoga dana donesena je Uredba o banovini Hrvatskoj, kojom je Banovina dobila posebno hrvatsko predstavničko tijelo (Sabor), uz kraljevu sankciju isključivo kompetentan za donošenje autonomnih propisa, te autonomnu vladu na čelu s banom, odgovornim samo Hrvatskom saboru.
Ovaj sporazum pravno je utvrđen vladinom Uredbom o Banovini Hrvatskoj na osnovi čl. 116. Ustava, koji je dozvoljavao da kruna može raditi mimo ustavnih odredbi i zakonskih propisa u okolnostima rata, mobilizacije, nereda i pobuna, koje bi dovodile u pitanje javni poredak i sigurnost države, ili kada su ugroženi javni interesi.
29. kolovoza u sabornici na Trgu sv. Marka zasjedalo je Hrvatsko narodno zastupstvo, koje je s 80 glasova za i jednim protiv prihvatilo sporazum. Hrvati su uglavnom s oduševljenjem dočekali potpisivanje sporazuma. Tako je, primjerice, u Slavonskom Brodu održan javni skup i proslava s oko pet tisuća prisutnih.Najbrojniji nezadovoljnici bili su Srbi u Hrvatskoj, koji su gotovo odmah počeli tražiti autonomiju ili izdvajanja svojih srezova i kotara iz Banovine (primjer je Vukovarska rezolucija), potpirivani djelovanjem Srpskog kulturnog kluba i pokreta Srbi na okup. Srpska pravoslavna crkva nije podržavala hrvatsku autonomiju. Mnogi srbijanski političari bili su nezadovoljni Sporazumom, smatrajući da se Hrvatima previše popustilo, rasla je djelatnost četnika, pro-nacističke organizacije Zbor Dimitrija Ljotića i sličnih. Ustaše i drugi hrvatski nacionalisti osuđivali su sporazum sa Srbima i nazivali Mačeka izdajnikom jer su bosanskohercegovačke muslimane smatrali dijelom hrvatskoga naroda. Ustaše su kao granice "povijesne Hrvatske" vidjeli Zemun, rijeku Drinu i Boku Kotorsku. Nisu bili zadovoljni ni komunisti, jer su ih vlasti nastavile nesmiljeno progoniti, u čemu su sudjelovale i institucije Banovine Hrvatske. Po njihovoj ocjeni, hrvatska i srpska buržoazija nagodile su se za vlast i položaje na račun radnika i seljaka.Jugoslavenska radikalna zajednica (JRZ), koja je od 1935. do 1941. bila vladajuća stranka Kraljevine Jugoslavije, u skladu s politikom središnje vlade mijenja 1939. godine ideologiju - te odustaje od jugounitarizma i počinje se zalagati za federalizam. Promjena ideologije uvjetovala je neformalni raspad JRZ-a na slovensku, muslimansku i srpsku frakciju, a ubrzo i raspad srpske frakcije na pristalice federalnoga uređenja Jugoslavije te na pristalice stvaranja Velike Srbije.Negodovanje postignutim Sporazumom i nagovještajima daljeg preuređenja zemlje, u svojim su proglasima u Bosni i Hercegovini istaknuli ljevičari u Bosni i Hercegovini. Svojim prosvjedom oglasila se i dio bosanskohercegovačke akademska mladeži na studijima u Beogradu i Zagrebu; tu su neki istaknuli i zahtjev za autonomijom BiH. Sporazumom Cvetković-Maček je otvoren čitav niz problema, za koje nisu odmah ponuđena adekvatna rješenja; tako i problem BiH. Među tamošnje narode uvukao se nemir i pozivima "na okup" zbijali su se redovi u nastojanju da se zaštite nacionalni interesi u tom nestabilnom dobu. Mačekovo je stajalište bilo da se najprije provedu slobodni i demokratski izbori te potom dovrši federalizacija zemlje, dok je srpska strana tražila da se prije saziva parlamenta uspostave i druge jedinice. Politički čimbenici Srbije tražili su da se cjelokupan prostor BiH uključi u treću, srpsku jedinicu (Velika Srbija). Muslimani su zagovarali autonomiju BiH, dok su iskrsnula pitanja položaja Crne Gore, Vojvodine, pa čak i Makedonije. Prije okončanja rasprava Jugoslavija se početkom II. svjetskog rata raspala. Sporovi su nastavljeni u krugu oko izbjegličke vlade, ali bez ikakvih učinaka.
Podrobniji članci o temama: Državni udar u Kraljevini Jugoslaviji, Travanjski rat, i Uspostava NDH
Iako se Kraljevina Jugoslavija, zajedno s Banovinom Hrvatskom, pokušala održati van rata, to joj je sve teže uspijevalo. Jedva održavana, vlada Cvetković-Maček je srušena nakon pristupanja Jugoslavije Trojnom paktu (25. ožujka 1941.), kada je 27. ožujka 1941., uz pomoć zapadnih obavještajnih službi, izvršen vojni udar generala Dušana Simovića, te umjesto regenta Pavla, punoljetnim je proglašen kralj Petar II. Iako je jedan od ciljeva udara bio ukidanje hrvatske autonomije, približavanje rata nagnalo je pučiste na traženje saveznika u Hrvatima. Vlada generala Dušana Simovića nastojala je nagovoriti Vladka Mačeka na ponovno preuzimanje dužnosti potpredsjednika vlade ustupcima kojima bi se hrvatska autonomija protegnula na žandarmeriju i sudove. 
Stalna politička i socijalna kriza u zemlji dovela je do njezina trenutačnog raspada u travnju 1941., bez borbe, kada i kralj i vlada bježe u inozemstvo. Raspad Jugoslavije, sazdane na velikosrpskoj hegemoniji i represiji, pokazao je njezinu povijesnu slabost, jer su je napustili svi, pa i sam dvor i vlada izbjegavši iz zemlje. Hrvati raznih političkih boja su diljem područja današnje Hrvatske i BiH dizali pobune, ne znajući za pobune u drugim krajevima, i proglašavali samostalnu hrvatsku državu. Ulaskom osovinskih postrojba došle su druge političke zbilje. Granice nisu skrojene po želji hrvatskog naroda, nego po volji okupatora. Poslije proglašenja NDH, 10 travnja 1941. nije bilo ni dana bezvlašća jer su se sve institucije Banovine Hrvatske stavile na raspolaganje novouspostavljenoj državi, ali ne zbog pristajanja uz osovinsku ideologiju, nego zbog želje za svojom hrvatskom državom i što nisu željeli živjeti u Jugoslaviji.Vršitelj dužnosti bana Banovine Hrvatske, odjelni predstojnik Žilić, na kojega je Ivan Šubašić prilikom odlaska iz zemlje prenio svoje ovlasti, službeno je predao vlast Kvaterniku. Nakon proglasa o uspostavi NDH Slavko Kvaternik je upotrijebio stari banovinski administrativni aparat i potpuno se oslonio na postrojbe Hrvatske seljačke i građanske zaštite, koje su u Zagrebu raspolagale s oko 4.000 ljudi, a na čitavom području Banovine Hrvatske s oko 142.000 pripadnika. Već 11. travnja iz Kabineta zamjenika Poglavnika izdana je naredba da do konstituiranja vlade Nezavisne Države Hrvatske sve upravne poslove imaju obavljati odjeli Banske vlasti.
U emigraciju, u Londonu, ban Ivan Šubašić je politički djelovao pozivajući se na svoju funkciju, kao i članovi vlade. Predsjednik kraljevske vlade postao je 1944. i s Titom je potpisao dva sporazuma, koji su omogućili suradnju partizanskog pokreta i vlade. Potpredsjednik vlade Juraj Krnjević nastojao je u političkim igrama unutar vlade sačuvati jamstva da će Banovina nakon završetka rata i savezničke pobjede biti obnovljena.
Banovina je nastala spajanjem dotadašnje Savske i Primorske banovine, uz dodatak većinski hrvatskih kotareva iz ostalih banovina (Brčko, Derventa, Dubrovnik, Fojnica, Gradačac, Ilok, Šid i Travnik). Obuhvaćala je površinu od 65.456 km.Pri stvaranju nove jedinice primijenjeno je povijesno načelo (područja Kraljevine Hrvatske, Dalmacije i Slavonije) te etničko načelo - oduzeti su većinski srpski istočni Srijem, kotar Dvor na Uni te Boka kotorska, a dodani većinski hrvatski kotarevi iz BiH. Do ovakvih se granica došlo nakon teških pregovora, tako da nijedna strana nije do kraja bila zadovoljna. Srpska strana stoga što je niz kotareva sa srpskom većinom ostao unutar Banovine, a hrvatska jer nije uključila Zapadnu Bosnu (Tursku Hrvatsku), te Baranju i Sjevernu Bačku. Granice Banovine su smatrane privremenima i naglašeno je da će doći do daljnjih promjena u sklopu preuređenja države. Hrvati u Sjevernoj Bačkoj i Baranji tražili su na brojnim manifestacijama sjedinjenje šest kotara u kojima su imali apsolutnu većinu (Darda, Batina, Subotica, Sombor, Apatin i Odžaci), za koje se uvriježio naziv Bačka Hrvatska. Hrvati iz Ravnog i Popova polja zatražili su također pripajanje Hrvatskoj.
Administrativno i teritorijalno, Banovina Hrvatska je bila podijeljena na gradove, kotare i općine. Imala je dvadeset pet gradova i devedeset devet kotara s četiri ispostave, međusobno podijeljenih između Banske vlasti u Zagrebu i Ispostave Banske vlasti u Splitu. Broj općina teško je utvrditi jer se tijekom postojanja Banovine Hrvatske stalno mijenjao, ovisno o prirastu ili padu stanovništva na nekom području. Stoga se taj broj može zaokruži na približno 700 općina.Stvaranje Banovine Hrvatske trebao je biti prvi korak u konceptu nacionalnog preuređenja države pa se očekivalo i skoro formiranje srpske banovine, čiji je naziv, prema sačuvanom Nacrtu uredbe o njezinoj organizaciji, trebao biti "Srpska zemlja". Ova nova upravna jedinica trebala je biti sastavljena od teritorija preostalih banovina, izuzev Dravske (Vrbaska, Drinska, Zetska, Dunavska, Moravska i Vardarska) i imati sjedište u Skoplju. U nadležnosti banovine "Srpske zemlje" bili bi svi poslovi, koji su stavljeni u nadležnosti Banovine Hrvatske, a predviđena su i identična rješenja za oblasti upravne i zakonodavne vlasti. Nacrt uredbe o organizaciji Srpske zemlje i njegova provedba trebali su biti drugi korak u budućem preuređenju zemlje. Ovako zamišljen koncept upravne reorganizacije nikad nije ostvaren jer je izbio Drugi svjetski rat. Politički predstavnici Hrvata, pa i sam Maček, nisu smatrali granice Banovine Hrvatske konačno određenima i očekivali su da one to postanu nakon povlačenja granica između srpske i hrvatske jedinice. Položaj Bosne i Hercegovine u tom se kontekstu razmatrao u više inačica koje su opet ovisile od daljnjeg razvoja događaja u zemlji. U slučaju da se, pokraj hrvatske i srpske, stvori još i slovenska autonomna banovina, podržale bi se autonomije Vojvodine te BiH. Ako to ne bi bilo moguće, onda bi se tražio plebiscit.
Prema posljednjem prijeratnom popisu stanovništva iz 1931. godine, na području kasnije Banovine Hrvatske živjelo je 4,024.601 stanovnika, od kojih oko 74% Hrvata i 19% Srba. Od 99 upravnih kotara, 81 je bio s hrvatskom većinom, 17 sa srpskom (12 s apsolutnom i 5 s relativnom većinom) i 1 s većinom Muslimana, koji tada nisu smatrani zasebnom nacijom. Prema podatcima iz zemljovida izdanog u nakladi Seljačke sloge 1939., Banovina Hrvatska je imala 4,403.199 stanovnika.
Koprivnica 9.472Po podatcima Seljačke sloge, izvan Banovine Hrvatske ostalo je 205.987 Hrvata u Bosni i Hercegovini, 121.741 Hrvata u Vojvodini, 31.227 Hrvata u Srijemu, 28.717 Hrvata u Srbiji i u Crnoj Gori, 19.354 Hrvata u Sloveniji i 14.172 Hrvata u Boki Kotorskoj - ukupno 421.198 Hrvata. Pretpostavili su kako izvan Jugoslavije, u Gradišću, Istri, Americi i drugdje ima oko 800.000 Hrvata.
Za prvog Bana Banovine Hrvatske imenovan je Ivan Šubašić, kojeg je osobno odredio Vladko Maček. Uredbom o Banovini Hrvatskoj bile su određene i njene nadležnosti, među kojima su bile poljoprivreda, trgovina, industrija, šume, rudnici, građevine, socijalna politika i zdravstvo, tjelesni odgoj, prosvjeta i unutarnja uprava. U nadležnosti države ostali su vanjski poslovi, vojska, policija i vanjska trgovina. Ostalo je sporno financiranje nove upravne jedinice, pa je o tome donesena posebna uredba 30. ožujka 1940. Njome je Beograd ustupio Zagrebu većinu izravnih poreza, svih samoupravnih prihoda bivših banovina, kao i dobar dio taksi te trošarine na alkohol. Mnoge od ovih odredbi nisu nikad provedene do kraja, bilo zbog kratkog postojanja Banovine, bilo zbog opstrukcija iz Beograda. Planirano je i raspisivanje izbora za Hrvatski sabor, ali to se nije dogodilo uslijed izbijanja Drugog svjetskog rata. 
Zakonodavnu vlast u predmetima iz banovinske nadležnosti vrše kralj i Sabor zajednički. Sabor se trebao sazivati kraljevim ukazom, kao što ga je on mogao i raspustiti uz supotpis bana. No, raspuštanje je ujedno povlačilo i naredbu za nove izbore za Sabor. Nadalje, Banovina Hrvatska je imala potpuno autonomno pravosuđe, od prvostupanjskih do prizivnih i ostalih sudova, a nad sudovima nije bilo nijednog višeg suda izvan Hrvatske. Nijedna pisana odluka kraljevske vlasti iz nadležnosti Banovine nije bila punovažna, niti se mogla izvršiti, ako je ban nije supotpisao. Banovina Hrvatska je imala u administrativnom i zakonodavnom pogledu nadležnost nad većinom prihoda na svom teritoriju, odnosno veliki stupanj financijske neovisnosti.
Ban je stekao potpuno neovisan položaj u odnosu na državnu administraciju jer vlada nije mogla utjecati na njegovo imenovanje. Doneseni zakoni i uredbe nisu bili podložni državnima. Banska rješenja u pitanjima banovinske nadležnosti nije mogao mijenjati ni kralj, već samo sudovi.S Narodnom bankom Kraljevine Jugoslavije postignut je sporazum o izdavanju vlastitog novca (razmatrana su imena kuna ili banovac), koji bi kolao usporedo s jugoslavenskim dinarom. No, početak Drugog svjetskog rata spriječio je realizaciju planova o tom novcu. U Gliptoteci HAZU sačuvana su dva sadrena predloška za taj novac, autora Ive Kerdića. 22. listopada 1939. formirana je i Žandarmerijska brigada Banovine Hrvatske, koja je od 7. travnja 1941. - dakle u vrijeme napada sila Osovine na Jugoslaviju - de iure postala Oružništvo Banovine Hrvatske, odgovorno samo Banu.
Nakon vojnog puča 27. ožujka 1941., vlada generala Dušana Simovića nastojala je nagovoriti Vladka Mačeka da ponovo preuzme funkciju potpredsjednika vlade. U zamjenu, obećala je prenošenje žandarmerije na teritoriju Banovine u nadležnost bana, te još neke ustupke, poput uspostave Banovinskog suda za zaštitu Banovine, kojim je osigurana sudska autonomija za cijelu Banovinu. Ove su odluke objavljene u Narodnim novinama koje nose datume 7. i 8. travnja 1941., tj. nakon početka Travanjskog rata. Sam Simović, štoviše, odlučan je bio poći i dalje − dati Hrvatima potpunu autonomiju.
Planirana je podjela Banovine na županije, kako bi se uspostavila srednja razina samouprave, između kotara i banske vlasti u Zagrebu. Nakon likvidiranja strukture Primorske banovine, ustrojena je Ispostava banske vlasti u Splitu kao upravni organ za Dalmaciju i dio zapadne Hercegovine.
Banska vlada ustrojena je po uzoru na nekadašnju Kraljevsku Hrvatsko-slavonsko-dalmatinsku vladu, s odjelnim predstojnicima umjesto ministara i odjelnim ili banskim savjetnicima umjesto državnih tajnika. Glavna razlika je bila što su odjelni predstojnici bili isključivo upravni činovnici, a ne političke osobe. Korišten je pojam Banska vlast, koji je odgovarao pojmu Zemaljske vlade iz razdoblja Trojedne Kraljevine (1868.-1918.)
Budući da je Banovina Hrvatska nastala svega nekoliko dana prije izbijanja Drugog svjetskog rata, gospodarstvo je za vrijeme čitavog njenog postojanja bilo određeno ratom u Europi. Gospodarstvo je trpjelo velike oskudice, nedostajalo je i osnovnih prehrambenih proizvoda. Između kolovoza 1939. do kolovoza 1940. cijene govedine su porasle za 50%, a brašna, krumpira i graha za 100%. Banskom naredbom su uvedeni i tzv. bezmesni dani u tjednu. Odredbama su ograničene i cijene prehrambenih proizvoda te se morala popisati sva roba u skladištima. Mnogi špekulanti i trgovci su skrivali robu kako bi je mogli prodavati kasnije po većim cijenama ili kako bi umjetno stvorili još veću oskudicu.Veliki dio proizvodnje izvozio se u Njemačku, kojoj je trebalo sve više materijala i robe zbog rata. Veliki broj muškaraca bio je pozivan u rezervu kako se osjećalo približavanje rata. Gotovo 200.000 muškaraca s područje Banovine bilo je u vojsci, na vježbama ili manevrima, što je još više opterećivalo ionako slabo gospodarstvo. Broj nezaposlenih je rastao, a Dalmaciju je pogodio i podbačaj turizma i brodarstva zbog rata. Početkom 1941. godine uvodi se i racionalizirana opskrba hranom (potrošačke karte za kruh, brašno, šećer).Banovina Hrvatska je pokušavala raznim infrastrukturnim projektima dati zamašnjak gospodarstvu. Ban Šubašić je pri posjetu Dalmaciji u studenom 1939. obećavao javne radove. Otvaranje novih mostova preko Save u Zagrebu u prosincu 1939. odvijalo se pod geslom "uspjeh domaćeg rada", a počeli su radovi i na tzv. Koranskoj prugi, kojom bi se skratilo putovanje od Zagreba do Jadrana.
Podrobniji članak o temi: lokalni izbori u Banovini Hrvatskoj 1940.14. siječnja 1940. knez Pavle službeno posjećuje Zagreb te zajedno sa Šubašićem supotpisuje Uredbu o izbornom redu za Hrvatski sabor. Izbori su trebali biti opći, tajni i izravni. Kao svojevrsna proba, 19. svibnja 1940. u Banovini su provedeni izbori za općinska vijeća, samo za seoske općine. U 625 općina u kojima su izbori provedeni, potvrđene su 1053 kandidatske liste. HSS je dobio većinu u 425 općina, a Seljačko-demokratska koalicija (HSS i Samostalna demokratska stranka) većinu u 133 općine. Tako je HSS samostalno ili u koaliciji sa SDS-om pobijedio u ukupno 564 općine, dok su ostale liste pobjedu ostvarile u 61 općini. No, izbori su pokazali i prisutnost nezadovoljstva i unutarnjih raslojavanja u HSS-u, te je tako bilo 60 disidentskih lista. Nakon izbora, navodno je 70 općina prosvjedovalo zbog nepravilnosti i krivotvorenja. Kako u gradovima izbori nisu održani, HSS je nastavio koristiti stare zakone i uredbe beogradskog režima kako bi bez izbora namještao načelnike i gradske uprave.
Do izbora za sabor nikad nije došlo zbog približavanja rata i činjenice da je veliki broj muškaraca bio pozvan na vojne manevre ili u rezervu.
Kako je HSS na području Banovine Hrvatske imao gotovo jednoglasnu potporu, u Banovini je zapravo vladao jednostranački sustav. Iako Maček, potpredsjednik jugoslavenske vlade, nije imao nikakav službeni položaj u Banovini Hrvatskoj, nazivan je "vođom hrvatskog naroda", "predsjednikom" te je njegov rođendan javno slavljen kao blagdan, što je imalo obilježja kulta ličnosti. Primjerice, ban Šubašić je 1940. za Mačekov rođendan dijelio stipendije siromašnim đacima i studentima. 1. svibnja 1940. Banovina je nacionalizirala Radio Zagreb. Strukture HSS-a na vlasti progonile su komuniste i ustaše, otvorivši i nekoliko sabirnih logora za političke zatvorenike, od kojih je najpoznatiji Kruščica pokraj Viteza. Zanimljivo je da je jednom zgodom, prilikom komunističkih demonstracija, 1940. uhićen i Franjo Tuđman.Razdoblje koje je započelo velikom nadom da će se konačno ispraviti stare nepravde i stvoriti bolje društvo, donijelo je prije velika razočaranja nego zadovoljstvo. Pogotovo uslijed teške gospodarske situacije zbog rata u Europi, utjecaj HSS-a na selu počeo je slabiti nauštrb KP i "frankovaca". Krajem 1940. skup HSS-a u Podgori prekinuli su nezadovoljni seljaci, žaleći se na neostvarena obećanja o manjim porezima i smanjenju birokracije te na situaciju na rubu gladi. Mnoga su obećanja, ali i iskrene dobre namjere, ostali neispunjeni, dobrim djelom iz nemoći. Naime, rat i poremećaj gospodarstva obilježili su pa čak i spriječili neke od pokušaja uvođenja nužnih gospodarskih i društvenih promjena unutar razmjerno uske autonomije. To se ponajbolje vidjelo na primjeru smjene činovnika i žandara koji su posao dobili zahvaljujući odanosti beogradskom režimu. Nedostatak kontrole nad žandarmerijom i vojskom pokazao se kao mana nove vlasti. Mnogi žandari koji su bili osvjedočeni nasilnici ili protivnici HSS-a i hrvatskog pokreta ostali su na svojim položajima. Brojnim molbama za premještaj pokušavalo se promijeniti nacionalnu strukturu žandarmerije u Hrvatskoj, premještanjem Srbijanaca i Crnogoraca te njihovom zamjenom Hrvatima koji su služili u žandarmeriji u drugim dijelovima Jugoslavije.Vlast na čelu s HSS-om pokušavala je preko svojih razgranatih i dobro ustrojenih organizacija ispravljati mane državnog aparata. Osnivani su tzv. sudovi dobrih ljudi, koji su trebali razrješavati sporove u selima bez sudova i odvjetnika. U listopadu 1939. donesena je banovinska Uredba o zaštiti seljačkog posjeda od ovrhe.
U jesen 1940. jugoslavenska vlada donijela je nekoliko zakona, u manjoj mjeri primijenjenih i u Banovini Hrvatskoj, kojima je ograničen upis Židova na sveučilišta i posjedovanja trgovačkih društava "kako bi se utjecaj Židova na narodno gospodarstvo sveo na pravu mjeru." Na području Banovine Hrvatske nalazili su se i Židovi izbjegli iz Njemačke i zemalja pod kontrolom Trećeg Reicha. Hrvatska im je uglavnom bila tek usputna postaja na putu prema trećim zemljama: SAD-u, Palestini i sl.
Od 7. kolovoza 1939. djeluje i jedinstveni Hrvatski nogometni savez. Ustrojena je i nogometna liga, u kojoj je prvak postao splitski Hajduk. 1940. godine Jozo Jakopić vodio je kao izbornik neslužbenu nogometnu reprezentaciju koja je predstavljala Banovinu Hrvatsku u četiri prijateljske utakmice: dvije protiv Švicarske i dvije protiv Mađarske. Hrvatska je kao neovisna reprezentacija pod sankcijama svoj debi ostvarila 2. travnja 1940. u Zagrebu utakmicom protiv Švicarske koja je završila rezultatom 4:0 u korist Hrvatske.
Hrvatski veslački savez je osnovan 4. studenog 1939. u Zagrebu, a prvo prvenstvo Hrvatske u veslanju održano je u Zagrebu, na Savi, 29. srpnja 1940. Hrvatska reprezentacija u hokeju na ledu odigrala je prvi prijateljski susret protiv Slovačke 9. veljače 1941. u Bratislavi i izgubila 6:1.Hrvatski boksački savez ponovno je utemeljen 5. listopada 1939. kao krovna organizacija boksa u Banovini Hrvatskoj.
Jednom od prvih odluka banovinskih vlasti "zajednički" hrvatsko-srpski pravopis je ukinut te je vraćen na snagu tzv. Boranićev pravopis. Vodeći hrvatski jezikoslovac Stjepan Ivšić pokreće časopis Hrvatski jezik, a mladim znanstvenicima Petru Guberini i Kruni Krstiću 1940. objavljuje Matica hrvatska knjigu Razlike između hrvatskoga i srpskoga književnog jezika. Knjiga je bila iznimno dobro primljena u hrvatsko javnosti, no kritički je prošla loše.Projekt izdavanja Hrvatske enciklopedije, pokrenut krajem 1930-ih godina od strane Mate Ujevića, stvaranjem Banovine Hrvatske zadobio je podršku vlasti, Crkve i znanstvene zajednice. Prvi svezak izdan je 10. veljače 1941. Rad brojnih HSS-ovih organizacija koje su radile na obrazovanju i opismenjavanju (pogotovo seljačkog) stanovništva te unaprjeđenju gospodarstva nakon uspostave Banovine dobio je široku podršku vlasti. Seljačka sloga je u suradnji sa zdravstvenim ustanovama pokrenula veliku kampanju usmjerenu prema ženama i zdravlju djece s ciljem bolje skrbi za djecu i popravljanja položaja žene.
Hrvatska emigracija i pojedini političari smatrali su granice Banovine Hrvatske u Bosni i Hercegovini prirodnim granicama hrvatske države, budući da je njima bila obuhvaćena velika većina Hrvata u BiH. Hrvatski predsjednik Franjo Tuđman često je optuživan za slično razmišljanje. Međunarodni sud za područje bivše Jugoslavije u Den Haagu 2013. u prvostupanjskoj nepravomoćnoj presudi u predmetu Prlić i ostali utvrdio je postojanje udruženog zločinačkog pothvata vrha HR Herceg-Bosne i Republike Hrvatske tijekom Rata u BiH, kojem je cilj bio pripojiti Hrvatskoj dijelove BiH koji su 1939. pripali Banovini ili stvoriti etnički čist hrvatski entitet na tom području. Suvremeni hrvatski ustav 1990. uključio je uspostavu Banovine Hrvatske u izvorišne osnove, navodeći da je njome obnovljena hrvatska državna samobitnost u Kraljevini Jugoslaviji.
Barić, Nikica: "O problemu nacionalnog sastava žandarmerije nakon sporazuma Cvetković-Maček", Radovi Zavoda za hrvatsku povijest, Vol.32-33 No.1, srpanj 2000.
Bilandžić, Dušan (1999.). Hrvatska moderna povijest, Zagreb: Golden marketing ISBN 953-6168-50-2
Boban, Ljubo (1961.).  "O političkim previranjima na selu u banovini Hrvatskoj". Istorija XX veka: Zbornik radova II (1)
Djokić, Dejan (2007.). Elusive Compromise: A History of Interwar Yugoslavia, New York: Columbia University Press ISBN 978-0-231-70020-7
Kolar-Dimitrijević, Mira (1990). "Strani kapital i Banovina Hrvatska 1939. -1941.", PP 9 (1) 165-194
Uredba o Banovini Hrvatskoj (Službene novine od 26. kolovoza 1939. br. 194-4-LXVIII)
Posjet princa Pavla i kneginje Olge Zagrebu i Mačeku 1940. (talijanski filmski žurnal)
Etnička karta Kraljevine Jugoslavije s granicama Banovine Hrvatske, Wehrmacht, 1940.
(srp.) Popis stanovništva Kraljevine Jugoslavije 1931. s etničkim sastavom općina/kotara
Naslovnica knjige Mirka Glojnarića: Borba Hrvata: Kronika dvaju desetljeća političke povijesti (1919–1939), Naklada Antuna Velzeka, Zagreb, 1940.
Dvorci su oduvijek bili domovi vladara, bogatih plemićkih obitelji i imućnih zemljoposjednika. Uglavnom su građeni izvan naselja: kao takvi bijahu sjedišta velikih posjeda s pripadajućim gospodarskim zgradama te raskošnim vrtovima i parkovima. Reprezentativna namjena svakog dvorca uvjetovala je i njegov vanjski izgled te unutarnji prostorni raspored, a naročito urešene i dimenzijama velike oblike – primjerice dekorativna pročelja, impozantna stubišta, svečano ukrašene dvorane s ogledalima i slično – dobivaju u razdoblju baroka.Kurije (lat. curia znači dvor) su bile arhitektonski skromnije građevine od dvoraca, a bile su domovi nižeg i seljačkog plemstva, župnika ili kanonika. Često su bile središtem kakva vlastelinskog imanja, pa ih je katkada teško razlikovati od manjih dvoraca.Tijekom 18. stoljeća na području današnje Slavonije izgrađeni su mnogi barokni dvorci i kurije.
Od 17. stoljeća, Slavonijom se naziva prostor između četiri rijeke: Drave, Dunava, Save i Ilove. Tijekom 17. stoljeća, Slavonija se dijeli na Gornju i Donju (Tursku) Slavoniju. Turci započinju s osvajanjem Slavonije 1526. godine, a prvo osvajaju utvrđene gradove uz, već spomenute, četiri rijeke. Tijekom sljedećih 10 godina, došli su i do središnjega dijela Slavonije da bi 1543. osvojili Daruvar te 1552. Viroviticu. Daljnja su turska osvajanja zaustavljena tek 1593. godine porazom kod Siska. Godine 1606., nakon Trinaestogodišnjeg rata, Turci su se povukli do rijeke Ilove, gdje je bila granica između Hrvatske i Turske (Hrvatske) sve do 1684. godine. Tada se Slavonija počinje dijeliti na Gornju (Slavonia superior), zapadno od rijeke Ilove sve do Hrvatskoga zagorja, i na Donju ili Tursku Slavoniju istočno od rijeke Ilove. Za Gornju Slavoniju postupno se udomaćio naziv Hrvatska, dok je Donja ostala pod imenom pod kojim ju danas znamo, Slavonija. Oslobađanje Slavonije započinje 1683. godine nakon austrijske pobjede nad Turcima kod Beča. Godine 1699. potpisan je Mir u Srijemskim Karlovcima između Austrije i Turske te su tako oslobođene i Slavonija i Baranja.Od početka 18. stoljeća, nakon Turaka, Slavonija je počela dobivati dvojnu vlast: civilnu i vojnu. Na području civilne ili banske vlasti ubrzo su se počeli utemeljivati brojni feudalni posjedi. Vlasnici tih posjeda bili su i strano i domaće plemstvo. Vojna vlast je bila u dijelovima uz Savu koji su bili uključeni u Posavsku krajinu. Dolaskom carice i hrvatske kraljice Marije Terezije na vlast ujedinjene su Hrvatska i Slavonija te je ustrojena banska vlast, a prostor Posavske krajine postao je Vojna krajina i pripao pod isključivo carsku upravu. Tek ukidanjem Vojne krajine 1881. godine stvoreni su preduvjeti za pripojenje i tih hrvatskih krajeva Hrvatskoj, da bi se konačno 1886. godine i ujedinili.
Nakon protjerivanja Turaka, trebala su se opet ustrojiti vlastelinstva i urediti odnose kakvi su bili i prije turskog zaposjedanja. No, plemićkih obitelji gotovo više nije ni bilo. Stare plemićke obitelji koje su imale posjede u Slavoniji raselile su se ili izumrle, a njihove plemićke povelje su često bile i uništene, za razliku od plemstva u Banskoj Hrvatskoj koje ima svoj kontinuitet i neprekidnost zemljišnog posjeda. Zbog izrazito loše situacije, Bečki dvor ustvrdio je da je Slavoniju oslobodila carska vojska te da zbog toga vladar raspolaže sveukupnim zemljištem. Budući da nitko nije htio kupiti takvu pustu zemlju, Carski dvor počeo je davati posjede kao donaciju Crkvi. Sva slavonska vlastelinstva u 18. i 19. stoljeću bila su relativno velika (veleposjedi), ali ih je bilo mnogo manje u odnosu na vlastelinstva u Banskoj Hrvatskoj. Bitno je i to da su vlasnici bili uglavnom strano plemstvo, dok u Banskoj Hrvatskoj na tim manjim posjedima živi uglavnom domaće plemstvo. Krajem 19. stoljeća strano plemstvo, uglavnom Nijemci i Mađari, posjeduje više od polovice ukupne površine vlastelinstava. 
Druga podjela, osim na domaće i strano plemstvo, podjela je s obzirom na to je li vlastelinstvo pripadalo Carskom dvoru, Crkvi ili svjetovnim gospodarima kao što su vlastelini i plemićke obitelji, što je bio najčešći slučaj. Plemstva se dijele na staro, novije i najnovije plemstvo. Staro plemstvo je ono koje je položaj dobilo između 1438. i 1740. godine. U prvoj fazi do 1527. godine titula se dobivala isključivo na osnovi plemićkog lista ili grbovnice, dok u drugoj fazi - do dolaska Marije Terezije na vlast - plemstvo dodjeljuje kralj iz dinastije Habsburg. Od 1740. godine, dolaskom dinastije Habsburg-Lothringen, Marija Terezija počinje dodjeljivati novije, čisto vojničko plemstvo kao nagradu za ratne uspjehe ili dugogodišnju vojnu službu. Najnovije plemstvo nastaje nakon 1806. godine pa do završetka Prvog svjetskog rata, a dijeli se na austrijsko i ugarsko-hrvatsko. Ta se titula dobivala kraljevskom donacijom (Donatio Regia) kao nagrada za zasluge u obrani kralja i domovine.
Slavoniju karakterizira srednjovjekovno nasljeđe graditeljstva i brojni utvrđeni feudalni gradovi od kojih su neki bili dograđivani i pretvarani u dvorce. Najvažniji obrambeni elementi bili su kula istaknute visine te opkop kojim su bili okruženi, takozvani Wasserburg.  Početkom 16. stoljeća, a osobito nakon Mohačke bitke 1526. godine, grade se vojne utvrde i zamci, najčešće četverokutnog tlocrta s kulama na uglovima i dvorištem u sredini. U 17. i 18. stoljeću uništava se graditeljstvo iz vremena turskog zaposjedanja i grade se nove crkve, samostani i dvorci. Grade se vojne utvrde, obnavljaju srednjovjekovni feudalni gradovi i utemeljuju novi barokni. Značajniji graditeljski pothvati u 18. stoljeću su izgradnja novih vojnih gradova-utvrda u nizinama zbog blizine Turaka i potencijalne opasnosti, a podižu se i novi barokni gradovi poput Bjelovara. Ipak, većina se razvija na srednjovjekovnoj urbanoj strukturi, kao na primjer Požega.Najveća vlastelinstva u Hrvatskoj bila su upravo u Slavoniji, gdje je na puno većem prostoru sadržan manji broj velikih posjeda. Jedino na prostoru Vojne krajine nema dvoraca jer tu nije ni bilo plemićkih posjeda. Nakon poraza Turaka kod Beča 1683. godine te nakon oslobođenja Slavonije i protjerivanja Turaka južnije od rijeke Save, krajem 17. i početkom 18. stoljeća započinje gradnja dvoraca i kurija posvuda po sjevernoj Hrvatskoj. Slavonija je u to vrijeme postala veliko gradilište, ali ponajprije skromnih kurija i dvoraca. Osmanlijsko Carstvo je ipak bilo preblizu (na rijeci Savi) te nitko nije htio graditi skupe i velike dvorce. S druge strane, vlasnici feudalnih posjeda u 18. stoljeću su uglavnom bili stranci koji nisu živjeli u Slavoniji pa im nisu bili potrebni reprezentativni dvorci. Slavonski dvorci su reprezentativnost dobili tek početkom 19. stoljeća. Godine 1918., s Prvim svjetskim ratom i raspadom Austro-Ugarske Monarhije, završava značajno razdoblje povijesti Slavonije i Hrvatske, a time i vrijeme kada se grade dvorci.
Nakon pobjede nad Turcima, Eugen Savojski daje podignuti barokni dvorac u Bilju koji je najstariji dvorac u Slavoniji i Baranji i rijedak primjer dvorca s obrambenim jarkom. Njegovi oklopi podsjećaju na renesansni način obrane, odnosno na kasnosrednjovjekovne i renesansne nizinske burgove. Građen je u razdoblju od 1707. do 1712. godine, odnosno prvoj polovici 17. stoljeća kao lovački dvorac koji je slavni austrijski vojskovođa izgradio na posjedu što ga je dobio 1697. godine za vojne zasluge u borbama protiv Turaka. Smatra se da ga je izgradio austrijski arhitekt Johann Lukas von Hildebrandt, koji je za istog naručitelja radio i bečki dvorac Belvedere. Poslije smrti Eugena Savojskog, Bilje je naizmjenično u vlasništvu austrijskog dvora jer Eugen nije imao nasljednika. Posljednja obnova dvorca bila je 1974. godine, a danas je u njemu smještena Uprava Javne ustanove Park prirode Kopački Rit.
Grofovi Eltz, koji se ubrajaju u njemačko praplemstvo, dolaze u posjed vukovarskog vlastelinstva 1736. godine. Gradnju dvorca započeo je vlasnik vukovarskog feuda grof Anzelmo Kazimir Eltz na mjestu stare kurije. U izvornom obliku izgrađen je između 1749. i 1751. godine kao jednostavni barokno-ranoklasicistički dvor. Već 1781. godine izvršeno je prvo veće proširenje dvorca, a konačan izgled dvorac je dobio krajem 19. i početkom 20. stoljeća te se tako razvio od skromne kurije do reprezentativnoga dvorca srednjoeuropskoga izgleda. Raskošna neobarokna pročelja u doba kasnog historicizma (1895. - 1907.) izveo je bečki arhitekt Viktor Siedek. Središnji dio dvorca tada je nadograđen, izveden je rizalit na tri razine, čime je dotadašnji jednostavni oblik zgrade poprimio dostojanstven i svečaniji izgled. Posljednja veća obnova dvorca bila je između 1968. i 1970. godine, kada je dvorac obnovljen za potrebe Muzeja grada Vukovara koji je bio smješten u dvorcu do razaranja grada u velikosrpskoj agresiji na Hrvatsku 1991. godine.
Dvorac je tlocrtnog L-oblika i sastoji se od dva pravokutna krila. Glavni dio dvorca ima dvostruki niz prostorija, međusobno spojenih središnjim dugačkim i uskim hodnikom. Reprezentativni saloni dvorca okrenuti su prema manjem, romantično oblikovanom perivoju, a ne prema ulici kao što je najčešći slučaj. Stubišta se nalaze uz ulično pročelje, u sredini tlocrta dvorca. Glavna pročelja oblikovana su simetrično s 19 prozorskih zona, s razdjelnim vijencem između prizemlja i kata te s pilastrima između prozora i fasadnim ukrasima iznad prozora prvoga kata. Središnji dio dvorca je rizalitno izbočen i dvokatan, dok je ostali dio dvorca jednokatan. Dvorac se ubraja među najreprezentativnije objekte baroknog razdoblja na hrvatskom tlu.
Još u 13. stoljeću (1232. godine), cisterciti utemeljuju samostan na mjestu današnjeg dvorca. Nakon protjerivanja Turaka, kralj Leopold I. 1700. godine dodjeljuje posjed isusovcima koji tu grade svoj kompleks između 1721. i 1735. godine. Izgrađene su crkva, rezidencija i gospodarske zgrade. Isusovci se ukidaju 1773. godine i posjed izmjenjuje brojne vlasnike. Godine 1882. dvorac u Kutjevu kupuje Vjenceslav Turković i to je doba najvećeg gospodarskog uspona. 
Dvorac je tlocrtno već bio određen ranijim cistercitskim samostanom. Sastoji se od trokrilnog dvorca, crkve te starih srednjovjekovnih zidova, uz koje su bile smještene pomoćne zgrade i mala okrugla kula na sjeveroistoku, koji zatvaraju unutrašnje dvorište. Bočna krila su srušena 1918. godine kada je dvorac opljačkan.
Sama isusovačka rezidencija je u tlocrtu u obliku slova U i imala je tri razine: prizemlje, kat i potkrovlje. Tlocrt prizemlja i kata pokazuju jednostavnu shemu: na hodnik, koji se nalazi u prizemlju s dvorišne strane zgrade nižu se prostorije s prozorima na vanjskim pročeljima. U dvorac se ulazilo kroz ulaz (vežu) po sredini glavnog južnog krila, a postojao je i stari ulaz na zapadnom krilu. Glavna dvorana na katu je bila refektorij, smješten u osi južnog pročelja i osvijetljen prozorima središnjeg tornja.Glavno pročelje je simetrično oblikovano s 11 prozorskih otvora. Ima izražen središnji erker u obliku tornja te naglašene kutne rizalite. Kao uzor za takvo pročelje smatra se pročelje matičnog cistercitskog samostana u Citeauxu u Francuskoj. Specifičnost i reprezentativnost glavnom pročelju daje barokna jabučasta lukovica tornja te zvonik crkve koji je također imao lukovicu, u vrijeme historicističke obnove, nakon 1886. godine zamijenjenu piramidalnim krovićem.
Krajem 19. st. postojao je i mali perivoj ispred glavnog pročelja koji je uništen 1918. godine kada je i dvorac bio razoren. Danas se dvorac koristi kao knjižnica i arheološka zbirka.
Današnji je dvorac u Valpovu nastao tijekom prve polovice 18. stoljeća pregradnjom i dogradnjom srednjovjekovne utvrde od koje su očuvani dijelovi vanjskih bedema, temelji i zidovi kasnogotičke kapele te okrugla obrambena kula, izgrađeni početkom 15. stoljeća.
Utvrda je bila nizinski Wasserburg, okružen dubokim obrambenim opkopima ispunjenim vodom iz obližnje rijeke Karašice. 
Tlocrt utvrde u obliku nepravilnog izduženog trokuta i po nekoliko metara debeli vanjski zidovi diktirali su sve kasnije pregradnje i tako ostali gotovo u cijelosti očuvani do danas. Tako je stvorena jedinstvena i povijesno-arhitektonski vrlo vrijedna srednjovjekovno-barokna cjelina koja je danas jedan od najznačajnijih spomeničkih kompleksa profane arhitekture sjeverne Hrvatske. 
Tijekom prve polovice 18. stoljeća baruni Prandau, novi vlasnici vlastelinstva, daju obnoviti oštećenu utvrdu, a na ostacima južnog krila grade monumentalnu baroknu pročelnu palaču s centralno isturenim tornjem. Barokna palača teško je stradala u požaru 1801. godine, poslije kojega je obnovljena u barokno-klasicističkom duhu. Dvorac je 1885. godine ženidbenim vezama prešao u vlasništvo grofovske obitelji Normann od Ehrenfelsa te od tada datira današnji naziv.Kompleks današnjeg dvorca sastoji se od srednjovjekovne kule, bočnih baroknih krila naslonjenih na srednjovjekovne vanjske bedeme, dvorske kapele, unutrašnjeg dvorišta i kasnobarokno-klasicističke pročelne palače čija su krila također obnovljena i presvođena bačvastim svodovima, a sve to još okružuju obrambeni opkopi i perivoj.
Od dvorca se prema jugu širi prostrani pejzažni perivoj koji je jedan od najvrjednijih povijesnih perivoja kontinentalne Hrvatske i s kojim čini jedinstvenu cjelinu. Vrijednost valpovačkog perivoja očituje se u očuvanosti izvornog tipa engleskih pejzažnih perivoja, što je u Hrvatskoj prava rijetkost.
Još u 15. stoljeću, Ilok je bio posjed u vlasništvu bana Nikole Iločkog. Njegov sin Lovro je posljednji predstavnik te obiteljske loze koja izumire dolaskom Turaka. Nakon oslobođenja, kralj Leopold I. daruje 30. srpnja 1697.  godine rimskom knezu Liviju I. Odescalchiju grad Ilok. Na sjeverozapadnom uglu iločke tvrđe, na mjestu današnjega dvorca knezova Odescalchija, nalazio se srednjovjekovni kaštel (stari dvorac), koji je vjerojatno gradio Nikola Iločki, a vjerojatno je razrušen prilikom austrijske opsade Iloka i njegova oslobađanja od turskoga zauzeća.U današnji dvorac knezova Odescalchi, koji je nastajao tijekom 18. i 19. stoljeća, ugrađeni su dijelovi zidina srednjovjekovnoga kaštela koji su već i Turci pregrađivali. Dvorac je knezovima Odescalchi služio kao ljetnikovac. Kao godina izgradnje spominje se 1721. Zbog pregradnji tijekom 19. stoljeća, od baroknog izgleda dvorca ostalo je vrlo malo, no barokne karakteristike su još uvijek nazočne - arkade na pročelju i sam tlocrt trokrilne građevine. U drugoj obnovi (1839. godine) dodan je drugi kat te dvorac dobiva današnji izgled. Posljednja velika obnova dvorca bila je 1889. godine i dala je dvorcu historicistički izgled: rustikalni završeci uglova, rustikalna obrada pročelja u prizemlju, viseće slijepe arkade ispod fasadnoga vijenca, razdjelni vijenci između katova na pročeljima, istake natprozornika i dr.
Dvorac u Iloku dvokatna je građevina, a na oba kata imamo sličan raspored kao i u prizemlju – uzak dugački hodnik s otvorenim arkadama na dvorišnom pročelju, stubište u središtu i pet soba u nizu, s prozorima na južnom pročelju. Prostorije u prizemlju i na prvom katu su svođene, a drugi kat dvorca ima ravni strop.
Uz dvorac u Iloku u 18. stoljeću postojao je vrt, a od kraja 19. stoljeća i perivoj. Od 1969. godine dvorac služi kao prostor za Muzej grada Iloka i galeriju slika koji se tamo nalaze.
U 18. stoljeću, točnije 1749. godine, kraljica Marija Terezija daruje vlastelinstvo sa sjedištem u Dardi obitelji Esterházy. Obitelj ima dvorac u posjedu jedno stoljeće, a 1842. godine ga prodaju obitelji Schaumburg-Lippe. Dvorac Esterházy ujedinjuje baroknu tlocrtnu koncepciju koja je karakteristična za vrijeme građenja, ali i pročelja posjeduju obilježja klasicizma. Pretpostavlja se da je izgrađen prije 1745. godine. 
Dvorac u Dardi je jednokatna trokrilna građevina površine 1700 četvornih metara. U središtu glavnog pročelja, na tri jednake arkade leži ostakljeni drveni trijem, koji završava klasicističkim trokutnim zabatom. Dvorac ima i kolni prolaz. Bočna krila dvorca su jednostavna, a u dvorišnom dijelu nastavljaju se u prizemnim gospodarskim zgradama. U kompleks dvorca i perivoja ulazi se kroz secesijska vrata - ručni rad nepoznatog majstora. Dvorac je za vrijeme Domovinskog rata stradao i čeka obnovu.
Dolaskom Marije Terezije na vlast, virovitičko vlastelinstvo dolazi u posjed feudalca Marka Pejačevića, a preko njegovih potomaka, naslijedio ga je Antun Pejačević  koji ga potkraj života daje rušiti i na mjestu srednjovjekovnog burga (Wasserburg) započinje graditi novi dvorac prema nacrtima bečkog arhitekta Rotha. Dvorac je dovršio njegov sin, koji se također zvao Antun, 1804. godine. Godine 1841. dvorac je prodan kneževskoj obitelji Schaumburg-Lippe koji su Pejačevićev dvorac preuredili te je tada dobio današnji neoklasicistički odnosno barokno-klasicistički izgled. Tada je zasađen i park oko dvorca. Godine 1911. dvorac je prodan grofu Draškoviću.
Dvorac se sastoji od jedne građevine sa središnjim istaknutim rizalitom. Na pročelnoj strani rizalita se nalazi stubište, a na dvorišnoj glavni salon i altana. U donjem dijelu je kolni prolaz. Ima i dva manje naglašena rizalita na bočnim stranama.
Kao i u Versaillesu te drugim europskim dvorcima, glavno pročelje okrenuto je prema dominantnoj baroknoj osi. Pejačevićev dvorac i park nalaze se i danas u samom središtu Virovitice i spadaju u kategoriju najljepših kulturno povijesnih znamenitosti.
Još 1734. godine našički posjed kupuju grofovi Pejačević i drže ga sve do 1945. godine. Dvorac Pejačević građen je između 1811. i 1812. godine. Dvorac je bio pravokutnog tlocrta, s devet prozorskih otvora na južnom ulaznom pročelju. Središnji dio dvorca, u širini tri prozorske osi, bio je istaknut većim prozorima i altanom, nošenom s četiri masivna stupa s tri luka. Izgled dvorca potpuno je promijenjen u siječnju 1865. godine, kada je tlocrtno povećan tako da je sjeverno i južno pročelje dobilo trinaest prozorskih otvora, bočni rizaliti oblikovani su poput tornjeva s kupolastim krovom, na mjestu altane dograđen je dvorac u obliku dubokoga rizalita s ukrasnim završetkom s volutama, balustradom i satom, a  krovište postaje mansardno i time skroman barokni dvorac postaje reprezentativan kasnobarokni dvorac s bogatim arhitektonskim uresima. Danas se u dvorcu nalazi Zavičajni muzej grada Našica.Lovački ili mali prizemni dvorac nalazi se u središtu perivoja. Izgrađen je u doba neoklasicizma, oko 1905. godine. U obliku je izduženoga pravokutnika sa središnjim plićim i ugaonim dubokim rizalitima, tako da tlocrt izgleda poput slova H. Južno ulazno i sjeverno glavno pročelje obilježava petnaest prozorskih osi. 
Oko dvorca je bio perivoj uređen u francuskom stilu iz kojega se stazama prelazilo u veliki perivoj, koji je okruživao i spajao oba dvorca. Veliki perivoj s obilježjima pejzažnih perivoja vjerojatno je oblikovan prilikom velike obnove dvorca. U drugoj polovici 19. stoljeća perivoj je proširen na sjever, na površinu prirodne šume gdje je uređeno jezero s otočićem, te je tada perivoj počeo poprimati romantičarska obilježja.
Dvorac u Donjem Miholjcu građen je u dva dijela koji čine jedinstvenu cjelinu. Stariji dvorac izgradila je 1818. godine udovica baruna Hilleprand von Prandaua. Kasnobarokni prizemni dvorac završava kružnom dekorativnom kulom na jugoistočnom uglu dvorca koja je od njega odmaknuta i s njime povezana terasom. Građen je u kasnobaroknom stilu.Obitelj Mailáth je 1885. godine dobila Donji Miholjac ženidbenom vezom s obitelji Prandau. 
Gradnja novog dvorca počinje 1903. godine nakon posjeta cara Franje Josipa Donjem Miholjcu. Gradi se u engleskom tudorskom stilu, koji obiluje brojnim kulama, mansardnim prozorima, te prostranim terasama i balkonima. Dvorac Mailath je jedan od posljednje izgrađenih u Slavoniji u duhu lovačkog dvorca. Godine 1930. grof prodaje dvorac i imanja obitelji Schlesinger, koji mu ostaju vlasnici do 1941. godine.  Danas je dvorac sjedište Gradske uprave Donjeg Miholjca.
Marković, Vladimir. O baroknim dvorcima u Hrvatskoj (dvije skice), Radovi Instituta za povijest umjetnosti, 11/1987., str. 143–157
Obad Šćitaroci, Mladen. Dvorci i perivoji u Slavoniji, Zagreb, 1998., ISBN 953-97121-0-6
Marković, Vladimir. Rimsko pročelje dvorca Odescalchi u Iloku, Radovi Instituta za povijest umjetnosti, 27/2003., str. 185–195

Batman se vraća (eng. Batman Returns) fantastični je film Tima Burtona iz 1992. temeljen na liku Batmana iz stripova DC Comicsa. To je nastavak filma Batman iz 1989. godine u kojem Michael Keaton reprizira glavnu ulogu. Batman se vraća govori o pokvarenom biznismenu Maxu Schrecku (Christopher Walken) i grotesknom Pingvinu (Danny DeVito) koji kuju zavjeru kako bi preuzeli kontrolu nad Gotham Cityjem. U isto vrijeme Batman se mora nositi i s pojavom Žene mačke (Michelle Pfeiffer).
Burton isprva nije htio režirati nastavak zbog podijeljenih mišljenja o prethodnom filmu. Daniel Waters je napisao scenarij koji je zadovoljio Burtona. Wesley Strick je, iako nepotpisan, prepravio scenarij, izbacio likove Harveyja Denta, Robina i preradio vrhunac. Snimanje je započelo u Burbanku u Kaliforniji u lipnju 1991. Batman se vraća postigao je komercijalni i kritički uspjeh, ali i izazvao kontroverze zbog negativnih reakcija roditeljskih udruga.
Prestravljeni roditelji bacaju deformiranog dječaka u rijeku Gotham Cityja. 33 godine kasnije, dijete se transformiralo u odvratnog Pingvina čija banda omete svečano osvjetljenje božićnog drvca u Gothamu i otme milijunaša industrijalista Maxa Shrecka. Naoružan dokazima o raznim Shreckovim zločinima, Pingvin ga ucjeni da mu pomogne da otkrije identitet svojih roditelja.
Nakon što Pingvinovo stanje postane vijest, on pokreće kampanju za izbor za gradonačelnika. No, Batmanu se ta priča ne čini pretjerano uvjerljivom te on počne vjerovati kako je Pingvinova banda odgovorna za nekoliko ubojstava djece. U međuvremenu, Shreck baci svoju tajnicu, Selinu Kyle, s vrha zgrade svoje tvrtke nakon što je pronašla njegove planove o gradnji super-pogona koji bi iscrpio sav elektricitet iz Gothama.
Oživljena od strane skupine mačaka, Selina se vraća kući i osmisli novi kostim te se počne pojavljivati kao Žena-mačka. Kyle u međuvremenu počne privlačiti Batmanov alter ego Bruce Wayne. Situacija se dodatno iskomplicira nakon što se Žena-mačka udruži s Pingvinom kako bi se riješila Batmana. Nakon što Batman otkrije Pingvinove namjere, uništivši time njegove političke izglede, Pingvin pokrene napad kako bi ubio sve prvorođene sinove u Gothamu. Batman prozre njegov plan, a za Ženu-mačku se smatra da je mrtva nakon što je ubila Shrecka. Pingvin, koji je pretprpio ozljede u borbi s Batmanom, umire.
Neko vrijeme kasnije, Wayne se po noći vozi po Gradu s Alfredom misleći kako je ugledao Selininu sjenu na zidu. Alfred zaustavi auto, a Bruce uzalud počne tražiti Selinu. Pronalazi njezinu mačku koju uzima sa sobom i odlazi. Kamera se podiže na vrh grada među nebodere. Dok Bat-Signal osvjetljava noćno nebo, Žena-mačka nestaje.
Michael Keaton kao Bruce Wayne / Batman: Nastavlja svoju misiju kao zaštitnik Gotham Cityja, upoznaje Selinu Kyle i suočava se s novom antijunakinjom, Ženom-mačkom. Njegova situacija dodatno se komplicira pojavom misterioznog "Pingvina".
Danny DeVito kao Oswald Chesterfield Cobblepot / Pingvin: Napušten od rođenja zbog svog deformiranog izgleda od strane roditelja aristokrata, provodi život u kanalizaciji Gotham Cityja. Njegove prave namjere su ubiti svakog prvorođenog sina u Gotham Cityju što je svojevrsna osveta zbog toga što su ga kao bebu napustili roditelji.
Michelle Pfeiffer kao Selina Kyle / Žena-mačka: Bivša tiha i povučena tajnica Maxa Shrecka, Selina se transformira u Ženu-mačku nakon što su je pokušali ubiti. Počne se sviđati Bruceu Wayneu, a postaje i smrtonosni Batmanov neprijatelj. Ima devet života, što se manifestira tako da osam puta može preživjeti smrtonosne rane.
Christopher Walken kao Max Shreck: Moćni biznismen i šef Seline Kyle, Pingvinov saveznik.
Cristi Conaway kao Ledena Princeza: Kraljica ljepote na paradi koju otima Pingvin.Paul Reubens i Diane Salinger, koji su se pojavili u Burtonovoj Pee-weejevoj velikoj avanturi nastupaju u cameo pojavljivanjima kao Pingvinovi roditelji. Vincent Schiavelli i Anna Katarina se pojavljuju u cameo ulogama Pingvinovih pomoćnika.
Nakon uspjeha Batmana, Warner Bros. se nadao da će snimanje nastavka početi u svibnju 1990. u studijima Pinewood. Potrošili su 250 tisuća dolara kako bi rezervirali setove iz prvog filma. Tim Burton je imao dvojako mišljenje o prethodnom filmu. "Vratit ću se ako nastavak ponudi nešto novo i uzbudljivo," rekao je 1989. "Inače bi to bila najgluplja ideja." Burton je odlučio režirati Edwarda Škarorukog za 20th Century Fox. U međuvremenu, Sam Hamm je napisao prve dvije verzije scenarija, dok je Bob Kane vraćen kao umjetnički savjetnik. U Hammovu scenariju Pingvin i Žena-mačka kreću po skriveno blago.Burton je bio oduševljen radom Daniela Watersa na filmu Heathersice; prije toga je angažirao Watersa za produkciju nastavka Bubimira. Warner Bros. je odobrio Burtonu veliku kreativnu kontrolu, degradiravši producente Jona Petersa i Petera Grubera u izvršne producente. Nezadovoljan Hammovim scenarijem, Burton je od Watersa zatražio da ga prepravi. Waters je osmislio društvenu satiru u kojoj zli mogul podupire Pingvinovu kandidaturu za ured gradonačelnika. Waters je rekao: "Htio sam pokazati da pravi zlikovci našeg svijeta ne moraju nužno nositi kostime." Priča o Pingvinu koji se kandidira za gradonačelnika potječe iz epizoda televizijske serije iz šezdesetih "Hizzoner the Penguin" i "Dizzoner the Penguin". Waters je ukupno napisao pet verzija scenarija.Waters je objasnio i karakterizaciju Žene-mačke: "Sam Hamm se vratio načinu na koji se stripovi općenito odnose prema ženama, kao prema seksualnim fantazijama. Htio sam krenuti od najnižeg društvenog sloja, potlačene tajnice." Harvey Dent se pojavljivao u ranim verzijama scenarija, ali je izbačen. Waters je rekao, "Sam Hamm je to definitivno imao u planu. Koketirao sam s tim u jednoj sceni u kojoj se Harvey vraća i baca novčić koji pada na pravu stranu, nakon čega on odlučuje da neće ništa poduzeti, što bi značilo da trebate čekati sljedeći film." U ranim scenarijima Max Shreck je bio "zlatni dečko" obitelji Cobblepot, dok je Pingvin deformiran izvan obitelji. Ispalo je da je Shreck Pingvinov dugo izgubljeni brat. Max Shreck je bio i referenca na glumca Maxa Shrecka, poznatog po ulozi grofa Orloka u Nosferatuu.Burton je angažirao Wesleyja Stricka da prepravi scenarij bez obećanog kredita na špici. Strick se prisjetio, "Kad sam angažiran da napišem Batman se vraća (u to vrijeme Batman II), veliki problem sa scenarijem je bio nedostatak Pingvinova 'master plana'." Warner Bros. je Stricku predstavio zagrijavanje ili smrzavanje Gotham Cityja (što će kasnije biti iskorišteno u filmu Batman i Robin). Stricka je inspirirala paralela s Mojsijem da Pingvin da ubiti sve prvorođene sinove u Gothamu. Sličan motiv je i to što su Pingvina roditelji bacili u rijeku. U scenariju se pojavljivao i Robin, ali je maknut zbog prevelikog broja likova. Waters i Burton su smatrali kako je Robin "najbeznačajniji lik u svijetu, pogotovo s Batmanom kao usamljenikom svih usamljenika." Robin je započeo kao maloljetni delikvent koji postaje Batmanov saveznik. Robin je kasnije izmijenjen u crnog tinejdžera koji je uz ostalo i automehaničar. Waters je objasnio, "On nosi onaj staromodni mehanički kombinezon sa slovom 'R' na njemu. Vozi Batmobil, za koji sam primijetio da su ga iskoristili u trećem filmu!" Za ulogu Robina je izabran Marlon Wayans, a potpisao je ugovor za nastavak. Wayans je prisustvovao isprobavanju odjeće, ali je odlučeno da se lik sačuva za treći nastavak.Michael Keaton se vratio nakon značajnog povećanja njegova honorara na 10 milijuna dolara. Annette Benning je dobila ulogu Žene-mačke nakon što ju je Burton vidio u Prevarantima. Benning je ipak odustala zbog trudnoće. Kandidatkinje za ulogu bile su i Raquel Welch, Jennifer Jason Leigh, Lena Olin, Ellen Barkin, Cher, Bridget Fonda i Susan Sarandon. Sean Young, koja je originalno izabrana za ulogu Vicki Vale u prvom filmu, smatrala je kako je uloga trebala pripasti njoj. Young je posjetila produkcijske urede odjevena u kostim Žene-mačke kućne izrade zahtjevajući audiciju. Burton nije bio upoznat s radom Michelle Pfeiffer, ali ju je angažirao nakon prvog sastanka. Pfeiffer je dobila tri milijuna dolara honorara (dva milijuna više od Benning) i postotak od ukupnog profita. Za ulogu se pripremala vježbajući kickboxing. Kathy Long joj je bila dublerica. Waters je objasnio izbor Dannyja DeVita, "Nekako sam znao da će DeVito igrati Pingvina. Nismo bili službeno odlučili, ali je kratak popis kad tražite niskog odvratnog tipa! Lik sam pisao imajući u vidu Dannyja DeVita."
Početkom 1991. pripremana su dva najveća holivudska hangara (hangar 16 u Warner Brosu. i hangar 12 u Universalu) za snimanje filma. Snimanje je počelo u lipnju 1991. U hangaru 16 je konstruirana Gotham Plaza po uzoru na Rockefeller Center. Universalov hangar 12 poslužio je za Pingvinovu podzemnu jazbinu. Korišten je spremnik napunjen s pola milijuna galona vode. Burton je htio biti siguran da će pingvinima biti ugodno. Korišteno je još osam drugih lokacija u Warner Brosu., preko 50 posto zemljišta zauzeli su setovi Gotham Cityja.Skupine za zaštitu prava životinja počele su prosvjedovati nakon što su saznali da će pingvinima na leđima biti pričvršćene rakete. Nadzornik Richard Hill objasnio je kako je Warner Bros. učinio sve kako bi se pingvini osjećali što ugodnije. "Tijekom leta temperatura u avionu je bila snižena na odgovarajuću razinu", prisjeća se Hill. "U Hollywoodu su dobili vlastitu rashlađenu prikolicu, vlastiti bazen, pola tone leda svaki dan te su imali svježu ribu donesenu izravno s dokova. Iako je vani bilo jako vruće, cijeli set je bio prigodno rashlađen."Warner Bros. je film okružio velom tajne. U umjetničkom odjelu su uvijek morale biti spuštene rolete. Glumci i ekipa su morali imati identifikacijske iskaznice s lažnim radnim imenom filma (Dictel) kad god bi išli bilo gdje blizu setova. Kevinu Costneru nije bilo dopušteno da posjeti set. U zabavnom časopisu su procurile prve fotografije Dannyja DeVita u kostimu Pingvina; Warner Bros. je zato angažirao privatnog istražitelja da otkrije krivca. Za produkciju filma je potrošeno 65 milijuna dolara, a 15 milijuna za marketing, ukupno 80 milijuna dolara. Posljednji kadar sa Ženom-mačkom koja gleda Bat-Signal snimljen je tijekom post-produkcije te nije bio dio konačnog scenarija. Nakon što je Batman se vraća snimljen, Warner Bros. je smatrao kako bi bilo bolje da Žena-mačka ostane živa zbog karakterizacija u sljedećem nastavku. Pfeiffer nije bila dostupna pa je kadar snimljen s njenom dublericom.Danny Elfman je bio oduševljen povratkom "jer se nisam morao dokazivati zbog prvog filma. Sjećam se da je Jon Peters isprva bio jako skeptičan kad me angažirao." Elfmanov radni raspored je bio 12 sati dnevno, 7 dana u tjednu. "Kad sam dovršio ovaj film shvatio sam da ima elemenata filmske glazbe i opere. Trajala je 95 minuta, dvostruko više od prosječne filmske glazbe."
Bo Welch, Burtonov suradnik na Bubimiru i Edwardu Škarorukom, zamijenio je Antona Fursta na mjestu scenografa. Welch je za Gotham City pomiješao "fašističku arhitekturu s arhitekturom Svjetske izložbe". Proučavane su i ruska arhitektura i njemački ekspresionizam. Stan Winston, koji je radio s Burtonom na Edwardu Škarorukom, dizajnirao je šminku za Dannyja DeVita koja se svaki dan nanosila dva sata. DeVito je u usta stavio mješavinu vode za usta i crveno-zeleno bojilo za hranu kako bi "stvorio groteskni sastav nekog čudnog mulja."Paul Barrett-Brown je dizajnirao kostim Žene mačke; u šest mjeseci snimanja je dizajnirao više od 60 kostima. Barrett-Brown je pomogao i poboljšati Bat-Kostim koji je izrađen od tanjeg, nešto fleksibilnijeg gumenog materijala nego kostim za Batmana. DeVitu se nije svidio njegov kostim, ali se lako uživio u svoj lik. Kao inspiracija za odijela Maxa Schrecka poslužila je garderoba J. P. Morgana.Šišmiši su u potpunosti stvoreni digitalnim putem budući da je odlučeno kako bi dovođenje stvarnih šišmiša bilo problematično. Pingvinova "ptičja vojska" bila je kombinacija digitalnih slika, robotskih stvorenja, ljudi u odijelima i stvarnih pingvina. Producenti su se morali suočiti i s rasporedom parenja pingvina. Pingvine robote konstruirao je Stan Winston. Ukupno je korišteno 30 afričkih i 12 kraljevskih pingvina.
Batman se vraća premijerno je u Americi prikazan 19. lipnja 1992., a u prvom vikendu je zaradio 45,69 milijuna dolara prikazujući se u 2 644 kina. Bio je to najunosniji uvodni vikend 1992. godine. Film je u Sjevernoj Americi zaradio 162,83 milijuna te 104 milijuna u stranim zemljama, odnosno ukupno 266,83 milijuna dolara. Bio je to treći najuspješniji američki film 1992. U svjetskim okvirima je zauzeo šesto mjesto. Batman se vraća proglašen je financijskim pogotkom, ali je Warner Bros. smatrao kako je trebao biti još uspješniji. Udruge roditelja kritizirale su film zbog nasilja i seksualnih aluzija koje su neprikladne za djecu. Burton je odvratio, "Meni se Batman se vraća sviđa više nego prvi film. Bilo je negativnih reakcija kako je premračan, ali meni je ovaj film puno manje mračan."Na temelju 44 recenzije prikupljene na Rotten Tomatoesu, 77 posto kritičara je pozitivno ocijenilo film, s konsenzusom da "Redatelj Tim Burton, mračna atmosfera, Michael Keaton kao izmučeni junak i besprijekorni casting Dannyja DeVita za Pingvina i Christophera Walkena, čine ovaj nastavak boljim od prvog." Batman se vraća je kritiziran uglavnom zbog posvećivanja vremena zlikovcima. To je bila zapravo Keatonova ideja da sebi da manje prostora.Peter Travers ocijenio je film iznimno pozitivnim: "Burton koristi najeksplozivniji ljetni zabavni film da nas vrati u oslobađajuću tamu snova." Desson Thomson je bio najzadovoljniji s tragičnim pričama o Ženi-mački, Pingvinu i Maxu Shrecku. No, smatrao je kako Keaton zaslužuje više prostora, ali ipak je ocijenio film u pozitivnom svjetlu. Todd McCarthy iz Varietyja je napisao kako su Stan Winston, Danny Elfman, Bo Welch i snimatelj Stefan Czapsky pridonijeli najboljim elementima filma. McCarthy je dodao kako je Burton bio previše opsjednut vizualnim dojmom, a ne pričom, no ipak je ocijenio film kao odličan.Roger Ebert je izjavio, "Dat ću filmu negativnu recenziju, ali opet ne smatram da je on loš; pogrešno je vođen, snimljen s iznimnom kreativnošću, ali nam je uskratio ono što više ili manje zaslužujemo o priči o Batmanu. Koliko god se trudite, superjunaci i film noir ne idu zajedno; sama bit noira je da više nema heroja." Jonathan Rosenbaum nazvao je DeVita "blijedom zamjenom za Jacka Nicholsona iz prvog filma". Dodao je kako "u Batman se vraća uopće nema napetosti". Scenarist i ilustrator stripova o Batmanu Matt Wagner je rekao: "Nisam mogao vjerovati kako je film učinio Batmana nečim više od kostimiranog derišta, nešto boljeg od zlikovca kojeg progoni. Osim toga, sasvim je jasno kako Burton nije akcijski redatelj. Taj aspekt oba filma je jednostavno podbacio."Paulu Diniju se svidjela karakterizacija Brucea Waynea. Uobičajene kritike iz svijeta stripa odnosile su se na to kako Batman ubija ljude. Koscenarist Daniel Waters je odgovorio: "Živimo u mračnim vremenima. Ne možete jednostavno izbaciti negativce na paukovu mrežu ispred gradske vijećnice." Mikeu Mignoli se svidjela filmska verzija Pingvina, dok je Bruce Timm smatrao kako je Michelle Pfeiffer bila idealan izbor za Ženu-mačku. Alex Ross je nazvao Maxa Shrecka "najuzbudljivijim likom u scenariju".
Batman se vraća je bio nominiran za Oscar za šminku i vizualne efekte. U istim je kategorijama nominiran i za BAFTA nagrade. Vizažistički odjel je osvojio Nagradu Saturn. Burton, DeVito i kostimografi su također bili nominirani. Film je bio nominiran i za najbolji fantastični film te za Hugo nagradu za najbolju dramsku prezentaciju. DeVito je bio nominiran za Zlatnu malinu za najgoreg sporednog glumca.Batman se vraća će biti posljednji film u serijalu s Timom Burtonom i Michaelom Keatonom u ulogama redatelja i glavnog glumca. Producenti su s filmom Batman zauvijek odlučili zaigrati na kartu "lakše" režije. Burton nije ni zanimalo režiranje nastavka, ali je bio producent. Uz razvoj nastavka, najavljen je spin-off Žene mačke. Michelle Pfeiffer je trebala reprizirati svoju ulogu, ali ne i pojaviti se u Zauvijek zbog "njenog vlastitog malog filma".Burton je angažiran za redatelja spin-offa, a vraćeni su i producentica Denise Di Novi i scenarist Daniel Waters. Burton se dvoumio između režije Žene mačke i adaptacije Pada kuće Usher. 6. lipnja 1995. Waters je u Warner Bros. predao svoj scenarij za film, isti dan kad je bila i premijera Batman zauvijek. Burton je i dalje bio u planu za redatelja. Waters se našalio, "predati scenarij isti dan kad je i premijera novog filma možda nije bio najbolji logistički potez budući da je to proslava Batmana kao zabave za cijelu obitelj. Žena-mačka definitivno nije scenarij u stilu zabave za cijelu obitelj." Film je godinama bio na čekanju, a Pfeiffer je trebala zamijeniti Ashley Judd. Na kraju je 2004. snimljena Žena mačka s Halle Berry koju su kritičari pokopali.

Batman v Superman: Zora pravednika (engl. Batman v Superman: Dawn of Justice), američki je superherojski film iz 2016. godine u kojem se kao glavni likovi pojavljuju superjunaci DC Comicsa Batman i Superman. U režiji Zacka Snydera i svjetskoj distribuciji kompanije Warner Bros., film Batman v Superman: Zora pravednika drugi je uradak iz kinematografskog serijala DC Extended Universe nakon filma Čovjek od čelika iz 2013. godine. Napisali su ga Chris Terrio i David S. Goyer, a u glavnim ulogama pojavljuju se Ben Affleck, Henry Cavill, Amy Adams, Jesse Eisenberg, Diane Lane, Laurence Fishburne, Jeremy Irons, Holly Hunter i Gal Gadot. Film Batman v Superman: Zora pravednika prvi je dugometražni igrani film u kojem se skupa pojavljuju superjunaci Batman i Superman kao i prvi film u kojem se pojavljuju likovi Wonder Woman, Aquaman, Flash i Cyborg. Glavna radnja filma vrti se oko Lexa Luthora i njegove manipulacije glavnim likovima kako bi izazvao sukob između Batmana i Supermana.
Snimanje filma najavljeno je 2013. godine na festivalu Comic-Con International u San Diegu, a nakon što je sa službenom kino distribucijom započeo Čovjek od čelika. Snyder je izjavio da će film svoju inspiraciju crpiti iz Batmanovog strip serijala The Dark Knight Returns autora Franka Millera, ali je također naglasio da će sadržavati originalnu premisu. Prikaz samog lika Batmana u ovom filmu razlikuje se od onoga što je publika imala prilike vidjeti u prethodnoj filmskoj trilogiji (Batman: Početak, Vitez tame i Vitez tame: Povratak). Film je također inspiriran narativnim elementima priče Death of Superman. Pretprodukcija je započela u East Los Angeles College u listopadu 2013. godine, a snimanje je startalo u svibnju 2014. godine u Detroitu (država Michigan). Također se snimalo i u Chicagu.
Film Batman v Superman: Zora pravednika svoju je premijeru imao 19. ožujka 2016. godine u Mexico Cityju, a u kino distribuciju u SAD-u krenuo je 25. ožujka 2016. godine u 2D-u, 3D-u, IMAX 3D-u i 4DX-u. U istim formatima film se započeo prikazivati u hrvatskim kinima dan ranije (24. ožujka). Nakon odličnog box-office starta kojim je srušio nekoliko rekorda, film je ostao upamćen po velikom padu gledanosti u drugom vikendu prikazivanja od kojeg se nikad nije oporavio. Unatoč tome što je ostvario profit, film se danas smatra box-office neuspjehom, a primio je uglavnom negativne kritike filmske struke zbog tonaliteta, scenarija i ritma, premda su neki hvalili vizualni stil i glumačka ostvarenja. Dana 28. lipnja 2016. godine film je krenuo u digitalnu distribuciju, a od 19. srpnja i u Blu-ray i DVD distribuciju. "Ultimativno izdanje" za kućno kino sadržava dodatnu 31 minutu filma koja nije bila viđena u kinima. Službeni nastavak filma je Liga pravde koji je s kino distribucijom krenuo u studenom 2017. godine.
Osamnaest mjeseci nakon bitke između Supermana i Generala Zoda u Metropolisu, Superman je postao kontroverznim likom. Milijarder Bruce Wayne koji već dva desetljeća brani Gotham City u Supermanu vidi potencijalnu prijetnju čovječanstvu. S druge strane, nakon što sazna na koji to način Batman provodi pravdu, Clark Kent odlučuje razotkriti njegov identitet kroz niz članaka u Daily Planetu. Wayne otkriva da se ruski trgovac oružjem Anatoli Knyazev nalazi u kontaktu s mogulom Lexom Luthorom, čelnim čovjekom korporacije LexCorp. U međuvremenu, Luthor neuspješno pokušava uvjeriti senatoricu June Finch da mu dopusti u zemlju uvesti kriptonit kojeg je pronašao u Indijskom oceanu kako bi ga zadržao pod krinkom obrane potencijalnih budućih napada s planeta Kriptonit. U konačnici, nakon što se dogovori s jednim od Finchinih podređenih, Lex uspijeva u svom naumu i dolazi do Zodovog mrtvog tijela i svemirskog broda s Kriptona.
Bruce se pojavljuje na gala večeri u LexCorpu kako bi ukrao zaštićene podatke s glavnog servera kompanije, ali mu ih uzima prodavačica antikviteta Diana Prince koja mu ih kasnije i vraća. Tijekom pokušaja dešifriranja diska, Bruce sanja post-apokaliptični svijet u kojem predvodi skupinu pobunjenika u borbi protiv fašistički nastrojenog Supermana. Iz sna ga budi nepoznata osoba koja ga upozorava da Lois Lane ima ključnu ulogu za budućnost te ga, prije nego što nestane, potiče da pronađe "ostale". Wayne kasnije otkriva da se Luthor bavi istraživanjem metaljudi. Jedna od njih je i Diana Prince koju Bruce vidi na fotografiji iz Prvog svjetskog rata. Wayne priznaje Alfredu Pennyworthu da planira ukrasti kriptonit i od njega napraviti oružje u slučaju da postane nužno boriti se sa Supermanom.
Na saslušanju u Kongresu, Finch ispituje Supermana, ali sve biva prekinuto iznenadnom eksplozijom koja ubija sve osim njega. Vjerujući da je trebao otkriti bombu i frustriran činjenicom što nije uspio spasiti ljude, Superman odlučuje postati izopćenikom. U međuvremenu Batman provaljuje u LexCorp i krade kriptonit te od njega izrađuje moćni eksoskeleton, kriptonitski bacač bombi i kriptonitsko koplje. Za to vrijeme Luthor ulazi u svemirski brod s Kriptona i pronalazi pozamašne detalje o tehnologiji sakupljenoj iz preko stotina tisuća svjetova.
Luthor otima Lois i Marthu Kent, Clarkovu pomajku kako bi na taj način izmamio Supermana iz izgnanstva. Otkriva mu da ih je obojicu izmanipulirao te od njega traži da ubije Batmana u zamjenu za Marthin život. Superman pokušava Batmanu objasniti situaciju, ali ga ovaj ne želi slušati i u konačnici ga uspije ukrotiti. Prije nego Batman ubije Supermana s kriptonitskim kopljem, Superman mu govori da mora "spasiti Marthu" (Martha je također ime Bruceove pokojne majke) te na taj način dobije dovoljno vremena prije nego što dođe Lois i Batmanu objasni što se zapravo događa. Shvaćajući koliko daleko je otišao i u nemogućnosti dopuštanja da umre još jedna nevina osoba, Batman spašava Marthu dok se Superman suočava s Luthorom u svemirskom brodu s Kriptona.
Budući mu prvotni plan nije uspio, Luthor kreće u rezervni i na slobodu pušta genetski projektirano čudovište koje dijeli DNK Generala Zoda i samog Luthora. U tom trenutku neočekivano se pojavljuje Diana Prince koja otkriva svoju metaljudsku prirodu te se pridružuje Batmanu i Supermanu u njihovoj borbi s čudovištem. Ipak, njih troje ga ne uspijevaju poraziti pa Superman shvaća da će to biti moguće samo s kriptonitskim kopljem kojeg uzima i njime ubija čudovište. Međutim, u njegovim posljednjim trenucima života čudovište istim kopljem uspijeva smrtno raniti Supermana.
Luthor biva uhićen, a Batman ga posjećuje u zatvoru i upozorava da će ga zauvijek držati na oku. Luthor se veseli što je Supermanova smrt svijet učinila ranjivim na izvanzemaljske prijetnje. U Metropolisu se održava komemoracija za Supermana. Clark je također proglašen mrtvim, a nekolicina prijatelja i članova obitelji uključujući Brucea Waynea i Dianu Prince pojavljuje se na sprovodu u Smallvilleu. Martha daje kuvertu Lois u kojoj se nalazi Clarkov zaručnički prsten. Nakon sprovoda Bruce Diani izražava kajanje zbog toga što je iznevjerio Supermana. Otkriva joj da planira sastaviti tim metaljudi, počevši od onih iz Luthorovih dosjea, a sve kako bi pokušali obraniti svijet sada kada Supermana više nema. Nakon što odu, dijelovi zemlje koji se nalaze na Clarkovom grobu počnu levitirati.
Ben Affleck kao Bruce Wayne/BatmanMilijarder, član visokog društva i vlasnik korporacije Wayne Enterprises koji je svoj život posvetio zaštiti Gotham Cityja od kriminalnog podzemlja kao visoko-obučeni, maskirani osvetnik. U ovom filmu Batmanovo odijelo napravljeno je od tkanine za razliku od oklopnih odijela u prijašnjim filmskim portretima lika, a u borbi protiv Supermana korišteno je mehaničko odijelo. Za Batmanovo odijelo redatelj Zack Snyder je izjavio: "Imao sam vrlo jasnu ideju što sam želio napraviti - zbilja sam želio imati odijelo od tkanine, a ne ono što smo imali do sada. Na taj način odijelo je evoluiralo." Za razliku od ranijih verzija u kojima je lik Batmana govorio dubljim glasom, u ovoj verziji koristi se glasovni modulator čija je zadaća donekle izmijeniti pravi glas Brucea Waynea; Ben Affleck je rekao da bi glas dobro poznatog milijardera, čak i kada on govori dubljim tonalitetom, bio lako prepoznatljiv. Na upit što ovog Batmana čini drugačijim od prijašnjih filmskih portreta, Affleck je izjavio da je ovaj "malo stariji i iskusniji. Definitivno je prošao kroz par stvari i sada je puno iskusniji, ali i ciničniji i mračniji" te nadodao da je Batman postao "više izložen samom nasilju i kriminalu". Na portret Batmana u ovom filmu utjecao je strip The Dark Knight Returns autora Franka Millera u kojem se Batman nalazi u 50-im godinama života. Snyder je izjavio: "Apsolutno sam želio starijeg Batmana. Želio sam ratom istrošenog Batmana. Upravo je zbog toga Ben bio savršen odabir za tu ulogu - malo smo ga postarali i sve je funkcioniralo savršeno. Uzbuđen sam zbog Batmana kojeg smo stvorili." Za Affleckovo glumačko ostvarenje Snyder nadodaje: "Ben nam je donio zanimljivu protutežu Henryjevom Supermanu. On ima sposobnost stvoriti više slojeva lika koji je malo stariji i iskusniji od Clarka Kenta, ali koji na sebi također nosi ožiljke istrošenog borca protiv kriminala u isto vrijeme održavajući šarmantnost koju svijet vidi u milijarderu Bruceu Wayneu." Affleck je s druge strane hvalio Snydera zbog njegove ideje portretiranja posljedica razaranja Metropolisa iz prethodnog filma: "Jedna od stvari koja mi se najviše svidjela jest prikaz odgovornosti i posljedica bitke koju smo već vidjeli te portret stvarnih ljudi koji su se nalazili u tim zgradama. Zapravo je jedna od tih zgrada i ona Brucea Waynea tako da su mu oni koji su poginuli bili već poznati". Glumac Brandon Spink portretira mladog Brucea Waynea.Henry Cavill kao Clark Kent/SupermanJedini preživjeli s uništenog planeta Kriptona ujedno i novinar za Daily Planet koji učestalo koristi svoje izvanzemaljske sposobnosti kako bi štitio čovječanstvo. Supermanovo odijelo u ovom filmu donekle je slično onome koje smo već imali prilike vidjeti u Čovjeku od čelika, ali s naprednom, visoko-tehnološkom površinom i svjetlijim, realističnijim plaštem. Na Supermanov simbol dodan je natpis na kriptonskom jeziku: "Tamo gdje se čini da stojimo sami, nalazit ćemo se s cijelim svijetom". Kao odgovor na pitanje kako je Superman prihvatio svoju ulogu junaka nakon prethodnog filma, glumac Cavill je izjavio: "Naviknuo je na taj posao i čini sve što može kako bi spasio što više života može. Više nije mahnit." Na to kako Superman gleda na Batmanov pristup kriminalu, Cavill odgovara: "Ne slaže se s njegovim oblikom pravednosti. Za ovog dječaka s farme, koji pokušava stvari raditi na ispravan način, pravda po svaku cijenu nije nešto s čime se može pomiriti". Cavill pokušava iskoristiti svoju poziciju novinara Daily Planeta kako bi "pokazao svijetu što taj Batman zapravo radi". Radnja filma dotiče se razaranja za koje su odgovorni Superman i General Zod iz prethodnog filma, a koje je bilo kritizirano zbog duljine trajanja na što je Snyder odgovorio: "Bio sam uistinu iznenađen, jer je za mene to glavna teza Supermana kao lika - ne možeš imati superheroje koji samo idu okolo i razaraju bez ikakvih posljedica". Za percepciju Supermana u javnosti u ovom filmu Cavill je izjavio: "U ovom filmu ljudi su podijeljeni oko svojih mišljenja o ovom izvanzemaljcu. Neki ljudi ga vole, neki ga mrze. Drugi ga se boje. Je li on tiranin?". Na upit kako je Superman evoluirao iz prethodnog filma, Cavill odgovara: "Superman nije toliko različit. Međutim, mora se boriti s potpuno novim problemima zbog toga što ga sada cijeli svijet poznaje. Radnja ovog filma vrti se uglavnom oko toga kako na njega svijet gleda kao na izvanzemaljca (a pogotovo Batman), a manje oko same njegove evolucije". Cavill opisuje Supermana i Batmana kao "dvije strane istog novčića. Njih dvojica imaju isti cilj, ali koriste se različitim metodama kako bi ga postigli. Razumljivo upravo će se oko toga i sukobiti, a taj će njihov sukob biti povijesni trenutak".Amy Adams kao Lois LaneNovinarka Daily Planeta i djevojka Clarka Kenta. O svojoj ulozi glumica Adams je izjavila: "Lois je i dalje ključna što se tiče informacija. To je djevojka koja odlazi na različita mjesta, otkriva različite stvari, donosi različite zaključke pa je na taj način izrazito involvirana u cijelu priču". Na upit o svojim razmišljanjima u vezi portretiranja lika Lois Lane u filmu, Adams je odgovorila: "Volim činjenicu što je neustrašiva. Ja nisam takva pa je prilično zabavno tumačiti lik koji se ne boji posljedica". Što se pak tiče veze između nje i Clarka Kenta, Adams odgovara: "Ono što je super kod njih je da kada ih vidite u ovom filmu odmah shvaćate da se nalaze u vezi već neko vrijeme. Bilo je odlično razviti tu vrstu intimnosti i prijateljstva koje sam stvorila s Henryjem". Glumica također opisuje Clarka Kenta kao na vezu Lois Lane s čovječnošću i ističe: "Ona možda može vidjeti dublje, ali u stvarnosti ima posao i moralne standarde. Kad smo je vidjeli prvi puta, to je bila osoba koja će učiniti sve kako bi došla do priče, ali joj je Clark ugradio nešto vjere u čovječanstvo. Njezina veza s Clarkom je najbliže što će se ona ikada približiti religioznosti, premda će u isto vrijeme njihov zajednički život donijeti određene probleme".Jesse Eisenberg kao Lex LuthorEkscentrični mladi biznismen i nasljednik korporacije LexCorp opsjednut željom za uništenjem Supermana. Luthor je u stripovima obično prikazan kao ćelavi lik, dok ga u većem dijelu ovog filma vidimo s kosom. Glumac Eisenberg na upit o portretu lika Luthora u ovom filmu za razliku od prethodnih inačica odgovara: "Kada glumite lika koji je već portretiran ranije morate se potruditi da ga odglumite potpuno drugačije. Razlog zašto to morate napraviti jest taj što postoji šansa da vas publika neće odmah prihvatiti pogotovo zato što su prijašnje Luthore tumačile legende Gene Hackman i Kevin Spacey". O pozadini svog lika Eisenberg izjavljuje: "Njegova prošlost je tragična, a unutrašnji osobni život autentičan. To je ono što vidimo u filmu. Zainteresirao sam se za lik s pravim emocijama, a scenarist Chris Terrio se zainteresirao za stvaranje lika koji se vrlo lako može pronaći u stvarnom životu". Što se pak Luthorovog ponašanja prema Supermanu tiče Eisenberg ističe: "On je prvorazredni narcis, ali je također kompetitivan i osvetoljubiv. On ne gleda na Supermana kao na nekoga koga želi uništiti, već kao na stvarnu prijetnju čovječanstvu". Eisenberg je svoju ulogu Lexa Luthora opisao kao najprobitačniju u dosadašnjoj karijeri: "Na mnogo načina Luthor je puno kompleksniji lik, poput nekoga koga bi prije vidjeli u nezavisnom filmu. Prilika da glumite takav lik u ovakvom filmu je izrazito rijetka". Eisenberg je također opisao i glavnu temu filma: "Postavlja pitanje kako jedan čovjek može imati toliko moći. To su stvari o kojima razmišljamo kad razgovaramo o totalitarnim državama. Ovaj film dotiče se geopolitičkih pitanja i to ne na način koji je pretenciozan ili ezoteričan".Diane Lane kao Martha KentClarkova pomajka. O svojoj ulozi Supermanove majke, Lane je izjavila: "Oduvijek sam govorila da bi ultimativni test bio kad bih imala sina. Odgojiti dobrog čovjeka - ne postoji ništa plemenitije od toga". Na upit o suradnji sa Zackom Snyderom na ovom filmu Lane je izjavila da je bila impresionirana njegovom imaginacijom i nadodala: "Tko dobije priliku prikazati na ekranu takve stvari za milijune gledatelja? To je velika stvar. U isto vrijeme radi se o časti, ali i teretu i ne mogu zamisliti nositi se sa svim tim". Za Marthinu podršku svom sinu, Lane izjavljuje: "Mislim da ga ona konstantno podsjeća na to da on ima izbora. On ne treba biti gurnut prema svojoj sudbini. On zapravo može osjetiti zadovoljstvo vlastitim izborom".Laurence Fishburne kao Perry WhiteGlavni urednik Daily Planeta i šef Clarku i Lois. Na upit o repriziranju svoje uloge Fishburne je izjavio: "Radovao sam se povratku ovom liku. Uzbudio sam se kad sam pročitao scenarij i vidio što se nalazi u samom središtu radnje, a to je bila ta velika bitka između ova dva titana". Za lik Perryja Whitea Fishburne nadodaje: "On se bori s činjenicom što postaje svjestan da njegovom mediju prijeti izumiranje pa se samim time nalazi u teškoj poziciji. Dobra stvar je što ima fantastične novinare poput Lois Lane i Clarka Kenta koji su zainteresirani i gladni dobrih priča". Opisujući radni odnos Perryja s Lois Lane Fishburne kaže: "Ona je moje omiljeno dijete, ali ujedno i najproblematičnije". Što se samog iskustva snimanja tiče i odnosa njegovog lika prema ostalima Fishburne ističe: "U početku je to bilo tek nekoliko dana snimanja s Lois, Clarkom i Perryjem. Ostatak je bilo samo snimanje s Lois te otkrivanje kako ju usmjeriti tamo gdje je trebala otići. Međutim, mislim da su njihovi međusobni odnosi uspostavljeni još u Čovjeku od čelika".Jeremy Irons kao Alfred PennyworthBatler Brucea Waynea, šef njegovog osiguranja i najvjerniji prijatelj. Irons je opisao svoj portret Alfreda Pennywortha kao "poprilično različitog od svega što smo vidjeli do sada. Zack Snyder je imao neke jasne vizije u vezi toga što je htio. Rekao bih da je moj Alfred puno više od običnog butlera". Na upit što njegovog Alfreda čini drugačijim od prijašnjih portreta Irons je izjavio: "Redatelj Zack Snyder želio je kreirati potpuno drugačiji lik. Zbog toga sam smatrao da nisam trebao nositi breme mojih prethodnika. Sve je to poput reinkarnacije, ako želite na to tako gledati. Imao sam osjećaj da kreiram svog vlastitog Alfreda". Prema Ironsu, Alfred je "puno više involviran u Bruceove odluke". Na upit kakav će Alfred biti u filmu Irons izjavljuje: "On ima zanimljivu povijest. Vrlo je kompetentan. Vjerujem da je on čovjek za kojeg bi većina željela biti oženjena. On može raditi sve: zamijeniti žarulje, ali i dignuti u zrak mostove (ako mora)".Holly Hunter kao June FinchAmerička senatorica iz Kentuckyja koja vodi političku debatu u vezi Supermana i njegovih djela. O svojem iskustvu snimanja filma, Hunter je izjavila: "Bilo je uistinu zabavno biti dijelom ove gigantske, masivne mašinerije na čijem je čelu Zack Snyder za kojeg se čini kao da je na domaćem terenu. Većina ljudi bi doživjela živčani slom s takvom količinom pritiska, ali on je svim tim zanesen". Na upit kako je postala involvirana u film, Hunter je odgovorila: "Zack me nazvao. Došao mi je s ponudom, a ja sam mu samo rekla: 'Da, to bi moglo biti zabavno'. Zabavno je miješati vlastite performanse. Imam scene sa Supermanom. On izgleda fenomenalno. I vidjeti Bena Afflecka i Henryja zajedno je uistinu sjajno". Njezin lik u filmu ima poprilično jednostrano viđenje Supermana: "Koji je njezin problem sa Supermanom? Činjenica da apsolutna moć apsolutno upropaštava. Kada je moć autonomna, unilateralna bez ikakvog zakonodavstva, bez granica, bez zakona izuzev onoga koje postoji u njegovom umu, to može biti jako štetno". Hunter svoj lik opisuje: "Vjerujem da je ona kao senatorica unijela svoju ženstvenost na posao u smislu načina na koji sluša, načina na koji je znatiželjna te sposobnosti prosuđivanja. Za mene je ona prava žena".Gal Gadot kao Diana Prince/Wonder WomanBesmrtna ratnica Amazonka ujedno i princeza Temiskire. Odijelo Wonder Woman napravljeno je od kromiranog obojenog poliuretana, a također koristi i omote na rukama i pojas za mač. Gadot svoj lik opisuje kao osobu koja "ima mnogo snage i moći, ali na kraju dana ona je samo žena jake emotivne inteligencije". Opisujući samilost Wonder Woman, Gadot izjavljuje: "Njezino srce je njezina najjača strana. Mislim da su žene fantastične zbog toga što mogu pokazati što zbilja osjećaju. Divim se takvim ženama". U vezi svojih razmišljanja o portretu Wonder Woman, Gadot ističe: "Poznata vam je Wonder Woman; ona je fantastična. Volim sve što ona predstavlja i sve za što se zalaže. Ona voli ljubav, suosjećanje, istinu, pravdu i ravnopravnost, a uz sve to je i prava žena. Za mene je bilo važno da se ljudi s njom mogu poistovjetiti". O svojoj ulozi u filmu, Gadot nadodaje: "U ovom filmu možete vidjeti tek trunku onoga što Wonder Woman zbilja jest - ovo je njezino prvo predstavljanje u filmskom svijetu. Ali razgovarali smo o njezinoj snazi, lažnom predstavljanju i ponašanju. Zašto se ponaša tako?". Što se tiče njezine bitke s Doomsdayjem Gadot ističe: "Sjećam se da mi je redatelj Snyder nakon što smo završili sa snimanjem prišao i upitao me: 'Jesi li se ti to upravo podsmjehnula?'. Odgovorila sam da jesam pa me upitao: 'Zašto? Mislim da mi se svidjelo, ali zašto?'. A ja sam mu samo odgovorila: 'Pa ako se on poigrava s njom, zašto se ona ne bi poigrala s njim? Ona zna da će na kraju pobijediti.' Na kraju dana, Wonder Woman je mirotvorka. Ali kada stigne vrijeme za bitku, ona je spremna. Ona je ratnica i uživa u adrenalinu koji ta bitka donosi". Gadot je također izjavila: "Ne želim da ljudi misle da je savršena.". Za glumicu Gadot i njezino dobivanje uloge Snyder je izjavio: "Wonder Woman je vjerojatno najmoćniji ženski lik svih vremena i omiljeni lik svijeta DC-ja. Ne samo da je Gal fantastična glumica, već ima i onu magičnu kvalitetu koja ju čini savršenom za ovu ulogu". Gadot je za pripremu uloge otišla na dijetu te je naporno trenirala, pogotovo različite oblike borilačkih vještina, a na sebe je nabacila i 9 kilograma mišića. Glumici Gadot za film Čovjek od čelika ponuđena je uloga Faore Hu-Ul, ali ju je odbila zato što je u to vrijeme bila trudna; to joj je omogućilo da kasnije postane Wonder Woman.Scoot McNairy kao Wallace KeefeZaposlenik korporacije Wayne Enterprises koji ostaje bez obje noge nakon destrukcije Metropolisa, a za svoju nesreću odgovornim smatra Supermana. McNairy opisuje svoj lik kao jedan od onih kakve do sada nije imao prilike glumiti u karijeri: "Morao sam zbilja izvesti nešto originalno kako bih mogao odglumiti takav lik". Na upit da li se njegov lik čuva kao filmsko iznenađenje McNairy odgovara: "Nisam siguran da li bih njegov lik mogao nazvati iznenađenjem. Rekao bih da je to lik koji pomaže priči da bude ispričana". O svojim razmišljanjima o nastupu u filmu McNairy izjavljuje: "Biti dijelom svijeta stripova koje si čitao u djetinjstvu je naprosto fantastično".Callan Mulvey kao Anatoli KnyazevRuski terorist koji radi za Luthora. Za dodjelu uloge Mulveyju u filmu Zack Snyder izjavljuje: "Imao sam sreće raditi s Callanom na filmu 300: Uspon carstva i bio sam vrlo impresioniran njegovim glumačkim talentom. On je fantastičan glumac i radujem se ponovnom radu s njim". Na upit o radu sa Snyderom, Mulvey je rekao: "Zack je pravi vizionar pa unaprijed znam da se radi o fantastičnom projektu. Na stranu njegov talent kao redatelja, ljudi zbilja vole raditi sa Zackom i biti dijelom njegovih setova što zbilja govori sve o toj temi".Tao Okamoto kao Mercy GravesLuthorova asistentica. O svojoj ulozi u filmu Okamoto je izjavila: "Sve je bilo tako fascinirajuće. Moja uloga nije bila pretjerano velika. Uglavnom sam do sada igrala otkačene djevojke, a to mi je nakon nekog vremena postalo zamorno. Ali ovdje sam uživala biti negativkom. Pokušala sam biti zlobna". Za dodjelu uloge glumici Okamoto redatelj Snyder je izjavio: "Tao ima fantastičan balans ljepote i glumačke sposobnosti. Jako sam uzbuđen što nam se pridružila u ovoj našoj maloj avanturi".Robin Atkin Downes kao DoomsdayČudovišno stvorenje koje je kreirao Luthor iz kriptonske tehnologije, a koje sadržava Luthorovu DNK, kao i DNK Generala Zoda. Glumac Downes portretira lik kroz tehnologiju motion-capture, a također mu posuđuje i glas. Sama uloga držana je u strogoj tajnosti i to toliko velikoj da niti sam glumac Downes nije znao koji lik tumači sve do izlaska druge kino najave. O svojoj ulozi Downes je izjavio da je ponosan što će biti dijelom filma i izrazio svoje divljenje što je oživio lik Doomsdaya. Na upit zašto je upravo Doomsday izabran da bude dijelom filma redatelj Zack Snyder je odgovorio: "U bitci protiv heroja kakvi su Batman i Superman željeli smo uvesti jednog od najprepoznatljivijih i najmoćnijih negativaca iz svijeta DC-ja. On je, u konačnici, nezaustavljiva sila. U filmu on svijetu predstavlja pravu prijetnju". Snyder je potvrdio da će se Doomsday vratiti: "Postoji taj lik, Doomsday, zar ne? On nije jedan od onih likova koji se samo sakriju pod zemljom. On ima vlastitu mitologiju. To ćemo istražiti". Downes je u prošlosti posudio svoj glas raznim likovima u animiranim filmovima DC-ja, kao i u DC-jevim video igrama.Uz sve navedene glumce, Jeffrey Dean Morgan i Lauren Cohan tumače uloge Thomasa i Marthe Wayne, Bruceovih pokojnih roditelja; Patrick Wilson posuđuje glas Predsjedniku SAD-a, a Michael Cassidy glumi Jimmyja Olsena, agenta CIA-e. Svoje uloge iz filma Čovjek od čelika ponavljaju Harry Lennix kao Calvin Swanwick, Christina Wren kao Carrie Farris, Kevin Costner kao Jonathan Kent, Rebecca Buller kao Jenny Jurwich, Chad Krowchuk kao Glen Woodburn i Carla Gugino kao Kelor, umjetna inteligencija s Kriptona. Leš Generala Zoda također se pojavljuje u filmu u krucijalnoj ulozi; međutim Michael Shannon nije snimio niti jednu scenu za film, a lik je kreiran uz pomoć fotografije njegove glave dok je tijelo "posudio" fitness model Greg Plitt. Mark Edward Taylor glumi Jacka O'Dwyera, izvršnog direktora kompanije Wayne Enterprises.Ezra Miller, Jason Momoa i Ray Fisher tumače Barryja Allena (Flasha), Arthura Curryja (Aquamana) i Victora Stonea (Cyborga) u kratkim nastupima koji služe kao uvod za film Liga pravde. Joe Morton tumači ulogu Silasa Stonea, Victorovog oca. Senator Patrick Leahy pojavljuje se u cameo ulozi senatora Purringtona, dok se senatorica Debbie Stabenow također pojavljuje u cameo ulozi kao guvernerica New Jerseyja. Neil deGrasse Tyson, Soledad O'Brien, Anderson Cooper, Nancy Grace i Charlie Rose glume sami sebe. Jena Malone dobila je ulogu kao znanstvenica u S.T.A.R. laboratorijima, ali njezina uloga izrezana je u kino verziji filma skupa s likovima iz filma Čovjek od čelika Coburna Gossa kao oca Leonea i Josepha Cranforda kao Petea Rossa; njihovi likovi pojavljuju se u produženom izdanju filma za kućno kino. Također u produženoj verziji filma Jon Stewart ima cameo ulogu. Kako bi se uspostavila veza između filmova, Chris Pine se na fotografiji s Dianom Prince pojavljuje kao Steve Trevor kojeg je utjelovio u filmu Wonder Woman.
U lipnju 2013. godine kompanija Warner Bros. službeno je objavila da će se redatelj Zack Snyder i scenarist David S. Goyer vratiti raditi na nastavku Čovjeka od čelika, a da je kino distribucija predviđena za 2015. godinu. Narednog mjeseca Snyder je na Comic-Con International u San Diegu potvrdio da će se u nastavku Čovjeka od čelika po prvi put na filmu skupa pojaviti Superman i Batman. Goyer i Snyder zajedno će napisati priču iz koje će Goyer razviti scenarij, a Christopher Nolan na filmu će sudjelovati kao savjetnik u ulozi izvršnog producenta. Prema Snyderu film će svoju inspiraciju crpiti iz stripa The Dark Knight Returns.U studenom 2013. godine Snyder je pojasnio da film neće u cijelosti biti temeljen na spomenutom romanu: "Ako bismo to radili, trebali bismo drugačijeg Supermana. Ali mi lik Batmana uvodimo u svijet u kojem Superman već živi". Film Batman v Superman označava prvo pojavljivanje lika Wonder Woman na filmskom ekranu u povijesti, lik kojeg je kompanija Warner Bros. željela "oživjeti" još od 1996. godine. U prosincu 2013. godine Chris Terrio unajmljen je da završi scenarij budući je Goyer postao zaposlen drugim projektima. Komentirajući o utjecajima na priču, Terrio je u članku za Wall Street Journal otkrio da film crpi inspiraciju iz Nolanove filmske trilogije, talijanskog eseja iz 1972. godine The Myth of Superman autora Umberta Ecoa te iz pjesme Musée des Beaux Arts autora W. H. Audena koji se bave svakodnevnim pitanjima života normalnih ljudi unutar epske borbe mitoloških likova: "U pričama o superjunacima, Batman je Pluton, bog podzemlja, a Superman je Apolon, bog neba. To mi se činilo vrlo zanimljivim - njihov konflikt ne događa se samo zbog manipulacije, već i zbog njihovog samog postojanja". Originalna ideja je bila da se u filmu također pojave likovi Jokera i Riddlera, ali Snyder je u konačnici odustao od iste.Službeni naslov filma, Batman v Superman: Zora pravednika otkriven je u svibnju 2014. godine. Snyder je tom prilikom izjavio da su u naslov stavili slovo v umjesto vs. kako bi "napravili razliku između tipičnog filma sukoba (versus)". Henry Cavill kasnije je nadodao: "Ne bih ovaj film nazvao nastavkom Supermana. Ovo je Batman protiv Supermana. Potpuno drugi, novi film. On uvodi lik Batmana u priču i proširuje svijet koji je započeo Čovjekom od čelika". Forbes je istaknuo da premda je film potekao kao nastavak Čovjeka od čelika poslužio je kao "uvod u Ligu pravde, a također može stajati i kao samostalni film o Batmanu". Kao dio sudske nagodbe s nasljednicima, ovo je prvi film o Batmanu koji je u svojoj uvodnoj špici kao jednog od autora tog lika naveo Billa Fingera.
Henry Cavill, Amy Adams, Kevin Costner, Diane Lane, Laurence Fishburne, Harry Lennix i Christina Wren ponavljaju svoje uloge iz filma Čovjek od čelika. Glavnoj glumačkoj postavi pridružili su se Ben Affleck kao Batman, Gal Gadot kao Wonder Woman, Jesse Eisenberg kao Lex Luthor, Jeremy Irons kao Alfred Pennyworth, Ray Fisher kao Cyborg, Jason Momoa kao Aquaman i Tao Okamoto kao Luthorova asistentica Mercy Graves. Scoot McNairy i Callan Mulvey dobili su uloge Wallacea Keefea odnosno Anatolija Knyazeva, a Jena Malone je dobila ulogu Jenet Klyburn, lika koji se ekskluzivno pojavljuje samo u produženom, ultimativnom izdanju filma za kućno kino.Zora pravednika drugi je Affleckov film u kojem glumac igra superjunaka; također je tumačio lik Daredevila u istoimenom filmu iz 2003. godine, a u početku nije želio glumiti Batmana: "Osjećao sam da se neću dobro uklopiti u tu tradicionalnu ulogu. Međutim nakon što mi je Zack Snyder pokazao koncept koji je osmislio te da će film biti potpuno drugačiji od izvrsne trilogije koju su snimili redatelj Nolan i glumac Christian Bale, ali da će lik ostati vjeran stripu, pomalo mi se sve počelo više sviđati". U jednom od ranijih intervjua Affleck je još 2006. godine izjavio da ga je Daredevil "cijepio protiv nastupa u još jednom filmu o superjunacima".Snyder je odlučio u filmu prikazati starijeg Batmana kako bi bio savršena protuteža mlađem Supermanu: "To je lik koji istovremeno ima ožiljke ostarjelog borca protiv kriminala, ali koji zadržava šarm kojeg svijet vidi u milijarderu Bruceu Wayneu". Redatelj Nolan sudjelovao je u odluci da se glavna uloga dodijeli Afflecku i on je bio prvi glumac kojem je Snyder prišao. Redatelj je za ulogu Batmana također razmatrao i glumca Josha Brolina. Bale je priznao da je želio ponovno glumiti Batmana nakon filma Vitez tame: Povratak, premda je istaknuo da se njegova inkarnacija Batmana ne uklapa u niti jedan drugi film, a nitko iz kompanije Warner Bros. mu nije prišao u vezi razgovora za ulogu u novim filmovima.Za Eisenberga koji je dobio ulogu Lexa Luthora redatelj Snyder je izjavio: "To što je Jesse dobio ovu ulogu omogućava nam da istražimo ovu vrlo zanimljivu dinamiku, a također on je takva vrsta glumca koji će sam lik odvesti u nekim novim i neočekivanim smjerovima". Prije nego je Eisenberg dobio ulogu za istu je razmatran Bryan Cranston. Producent Charles Roven otkrio je da će se lik Wonder Woman u filmu razlikovati od svog originalnog začetka u stripovima u kojima je opisana kao "figura stvorena iz gline kojoj su život podarili bogovi". Prije nego je Gadot dobila ulogu za istu je razmatrana Olga Kurylenko. Zora pravednika prvi je dugometražni film za glumca Raya Fishera te prvi film u kojem se pojavljuje strip junak Cyborg čija će uloga biti znatno veća u nadolazećim filmovima iz DC-jevog univerzuma. Ista je situacija i s likom Aquamana koji se po prvi puta na ekranu pojavljuje upravo u ovom filmu.Odluke o dodjeli uloga Afflecku, Gadot i Eisenbergu bile su izuzetno kritizirane. Posebno se to odnosi na Afflecka za kojega je postojalo nekoliko peticija na internetu koje su zahtijevale njegovo uklanjanje iz filma; za razliku od prijašnjih glumaca koji su utjelovili Batmana, njega se nije smatralo dovoljno zastrašujućim za tu ulogu. Suprotno tim mišljenjima, novinar J. C. Maçek III iz PopMattersa u svojim je tekstovima dao potporu Afflecku: "Još kada su vijesti o dodjeli uloge bile svježe, napisao sam članak u kojem sam branio Bena Afflecka kao Batmana. Danas ću reći samo neka taj članak govori sam za sebe". Kroz društvene mreže obožavatelji stripa Wonder Woman kritizirali su dodjelu uloge glumici Gadot ističući da njezina fizička pojava nije niti nalik onoj iz stripova. Kao odgovor na to, Gadot je istaknula da se trenutno nalazi na obuci različitih borilačkih vještina kako bi postigla zadovoljavajuće fizičko stanje koje više odgovara stripovima. Obožavatelji su također kritizirali Eisenberga ističući da je 30-godišnji glumac premlad za tu ulogu te da fizički nije dovoljno impozantan. Nakon što je film krenuo s kino distribucijom, Affleck i Gadot dobili su iznimno pozitivne kritike za svoje performanse, premda je sam film praktički sasječen od strane kritike i publike diljem svijeta.
Kao i na filmu Čovjek od čelika i u ovome je glavni kostimograf bio Michael Wilkinson. Poboljšao je Supermanovo odijelo za razliku od prethodnog filma kako bi se ono doimalo "svježe i uklapalo u ovu Snyderovu viziju stripovskog svijeta". Na prvo Batman odijelo koje vidimo u filmu utjecao je strip The Dark Knight Returns; međutim za razliku od Batmanovih odijela viđenih u ranijim filmovima, ovo je napravljeno od tkanine. Fotografija odijela Wonder Woman otkrivena je 2014. godine na Comic-Conu u San Diegu, a njezin kostim sadržava crvenu, plavu i zlatnu boju.Drugo Batman odijelo također je otkriveno na Comic-Conu, ali za razliku od prvog ovo je bilo oklopno. Aquaman je u ovom filmu prikazan s "tetovažama po uzoru na Maore" te u odijelu "prekrivenom zlatnim, crnim i srebrnim oklopom". Prema podacima iz studija Warner Bros. nova generacija Batmobilea zapravo je kombinacija uglađenog dizajna klasičnog i tehnološki naprednog, gotovo vojničkog izgleda automobila iz Nolanove filmske trilogije. Dizajnirao ga je scenograf Patrick Tatopoulos; dugačak je šest metara, a širok tri i pol metra. Naočale koje u filmu nosi Henry Cavill kao Clark Kent napravio je britanski dizajner naočala Tom Davies.
U rujnu 2013. godine Larry Fong pridružio se filmskoj ekipi kao snimatelj nakon što je već radio sa Zackom Snyderom na filmovima 300, Watchmen i Sucker Punch. Snimanje filma započelo je 19. listopada 2013. godine u East Los Angeles Collegeu kako bi se snimila utakmica američkog nogometa između Gotham City Universityja i njihovih suparnika Metropolis State Universityja. Krajem mjeseca započela je gradnja farme Kentovih kako je već viđena u filmu Čovjek od čelika. Snimanje filma s glavnom glumačkom postavom započelo je 19. svibnja 2014. godine u Detroitu (država Michigan) dok su scene s glumicom Gal Gadot kao Dianom Prince snimljene ranije, 16. svibnja. Tijekom snimanja u Michiganu produkcija je potrošila sveukupno 199 milijuna dolara na troškove. Scena državnog pogreba na nacionalnom groblju Arlington također je snimljena u Michiganu uz pomoć zelenog ekrana.Dodatno snimanje započelo je u studenom 2014. godine u Detroitu (država Illinois). Ostale lokacije na kojima se snimao film uključivale su filmski studio u državi Michigan, muzej Eli and Edythe Broad Art na sveučilištu Michigan te u Yorkvilleu i Novom Meksiku. Neke sekvence filma, uključujući scenu pogibije roditelja Brucea Waynea snimljene su uz korištenje IMAX-ovih kamera. Planirano snimanje u Maroku prebačeno je u Novi Meksiko zbog iznenadne pojave ebole u toj državi. Snimanje filma završeno je 5. prosinca 2014. godine.
Hans Zimmer skladao je glazbu za film te naglasio da mu je bilo izuzetno teško pronaći originalni materijal za lik Batmana (Zimmer je prethodno skladao glazbu za sva tri Nolanova filma o Batmanu). Junkie XL koji je skladao dodatnu glazbu za film Čovjek od čelika također se vratio raditi i na ovom filmu te pomogao skladati glavnu temu za Batmana. Originalno je bilo zamišljeno da Junkie XL sklada glazbu za lik Batmana dok bi se Zimmer u potpunosti posvetio skladanju materijala za Supermana, ali konačna Batmanova glazbena tema napisana je kao kolaboracija obojice kompozitora. Zimmer je istaknuo da je imao poprilično problema pronaći novi način da ispriča priču o junaku za kojeg je već radio glazbu pa je nakon početka distribucije filma službeno objavio da se povlači iz svijeta superheroja kada je skladanje glazbe u pitanju. Službeni soundtrack filma izdala je kompanija WaterTower Music dana 18. ožujka 2016. godine.Pjesme koje se pojavljuju u filmu uključuju: "Kang Ling (An Instrument Made From A Human Thigh Bone)", tradicionalnu pjesmu koju izvode redovnici iz samostana Dip Tse Chok Ling (u gradu Dharamshala); "Night and Day" i "Ev'ry Time We Say Goodbye" autora Colea Portera, a u izvedbi Richarda Cheesea; "Shostakovich: Waltz II (Jazz Suite No. 2)" autora Dmitrija Šostakoviča u izvedbi Royal Concertgebouw orkestra pod vodstvom Riccarda Chaillyja; i "Amazing Grace" u pripremi i izvedbi Johna Allana.
U studenom 2013. godine službeno je najavljeno da će film sa svojom kino distribucijom krenuti 17. srpnja 2015. godine. Međutim, u siječnju 2014. godine kompanija Warner Bros. objavila je da se početak distribucije pomiče na 6. svibnja 2016. godine kako bi se filmskoj ekipi dalo "što više vremena da u potpunosti realizira svoju viziju zbog kompleksne prirode vizualnosti priče". U kolovozu iste godine datum početka distribucije ponovno je pomaknut, ovaj puta sa 6. svibnja na 25. ožujka 2016. godine, a jedan od zaposlenika studija Warner Bros. rekao je da "nije da se studio boji pustiti film istoga dana kada će i Marvel pustiti svog Kapetana Ameriku: Građanski rat, već da se ožujak 'fantastično uklapa' u njihov raspored". Prema izvorima do kojih je došao Hollywood Reporter, studio Warner Bros. razmišljao je o mogućnosti da film u distribuciju pusti na 70mm vrpcama, budući je dio filma snimljen u IMAX formatu od 65mm-a.
Film Batman v Superman: Zora pravednika svoju je svjetsku premijeru imao u Audatorio Nacional u Mexico Cityju dana 19. ožujka 2016. godine nakon čega je uslijedila premijera u New York Cityju u Radio City Music Hall dan kasnije. Nakon terorističkih napada u Bruxellesu, kompanija Warner Bros. prvotno je željela otkazati londonsku premijeru filma, ali su je ipak odlučili održati zbog obožavatelja. U SAD-u i Ujedinjenom Kraljevstvu film je sa službenom kino distribucijom krenuo 25. ožujka u 3D formatu. Film se istovremeno započeo prikazivati u Sjevernoj Americi, Kini i Japanu - trima najvećima tržištima kao i na nekoliko dodatnih međunarodnih teritorija (uključujući i Hrvatsku), uz izuzetak Poljske gdje kina uopće nisu radila zbog nacionalnog praznika. Batman v Superman: Zora pravednika simultano se započeo prikazivati na 30 tisuća ekrana u gotovo svim većim stranim teritorijima na preko 61 tržištu (uključujući i Kinu), a samo u SAD-u film je otvoren na oko 4242 lokacije od kojih je 3500 ekrana (85%) bilo u 3D formatu, 390 IMAX ekrana, 470 PLF lokacija, 150 D-Box kina i 10 ekrana koji su film puštali sa 70mm kopija.
U svom prvom vikendu prikazivanja u SAD-u i Kanadi film Batman v Superman: Zora pravednika zaradio je 166 milijuna dolara čime je zasjeo na osmo mjesto najboljih kino otvaranja svih vremena, odmah ispred filma Vitez tame: Povratak koji je zaradio 160,9 milijuna dolara. Sveukupna svjetska zarada filma u vikend otvaranju iznosila je 422,5 milijuna dolara što je film postavilo na drugo mjesto najboljih kino otvaranja nekog filma studija Warner Bros. te na peto mjesto najboljih otvaranja svih vremena. To je postao četvrti film u povijesti čije je svjetsko kino otvaranje prešlo 400 milijuna dolara. U IMAX kinima film je u prvom vikendu utržio sveukupno 36 milijuna dolara na 945 IMAX ekrana što ga je postavilo na treće mjesto najboljih IMAX otvaranja svih vremena, odmah iza filmova Ratovi zvijezda: Sila se budi (48 milijuna dolara) i Jurski svijet (44 milijuna dolara). Međutim, kako na američkom tržištu tako i u ostatku svijeta, prodaja karata za film u razdoblju od petka do subote pala je za 58% (najviše od bilo kojeg drugog filma o superjunacima u modernoj povijesti box-officea) čime je srušen rekord kojeg je do tada držao film Fantastična četvorka.U drugom tjednu prikazivanja, Batman v Superman: Zora pravednika doživio je "povijesni" box-office pad od 81,2% do drugog petka što je označilo "jedan od najvećih padova kino zarade od petka do petka kojeg je ijedan blockbuster doživio u povijesti", a kada se zaračunava i vikend zarada pad je iznosio sveukupno 68,4% unatoč tome što film "praktički nije imao neku veću filmsku konkurenciju" čime je zasjeo na drugo mjesto filmova s najvećim box-office padom kada su filmovi o superjunacima u pitanju (odmah iza Hulka iz 2003. godine). Pišući za Box Office Mojo Brad Brevet je naglasio da se "čini kako film Batman v Superman: Zora pravednika očekuje pad između 58 i 68 posto te da je na kraju završio na suprotnoj strani od očekivanja". Scott Mendelson pišući za Forbes istaknuo je: "Bez obzira je li film dobar ili ne i bez obzira da li publika uopće reagira na njega ili ne, rezultat filma najviše ovisi o drugom i trećem tjednu prikazivanja... I dalje govorimo o zaradi od 15,35 milijuna drugog petka prikazivanja te o zaradi većoj od 50 milijuna dolara u drugom vikendu, ali što se izdržljivosti samog filma tiče, bojim se da ona ne postoji". Nastavljajući s trendom pada, u trećem vikendu prikazivanja film je pao za dodatnih 54,3% nakon čega je Brad Brevet zaključio da je "izdržljivost filma izrazito mala".U tjednima koji su prethodili početku kino distribucije filma, pretprodaja kino ulaznica nadišla je onu za filmove Vitez tame: Povratak, Osvetnike i Brze i žestoke 7. U svijetu je predviđeno da će film na 35 tisuća ekrana u prvom vikendu otvaranja utržiti između 300 i 340 milijuna dolara. U drugom vikendu prikazivanja film je prešao zaradu od 50 milijuna dolara samo u IMAX kinima te sveukupno utržio 53,4 milijuna dolara na 571 IMAX ekranu. Voditelj odjela za kino distribuciju na domaćem tržištu kompanije Warner Bros, Jeff Goldstein, opisao je box-office filma kao "fantastičan rezultat". Analitičar filmske kino zarade Jeff Bock rekao je: "Unatoč svemu, ako se u obzir uzme Nolanova trilogija i Burtonovi filmovi o Batmanu te kada se zaračuna inflacija, ovo je do sada najveći box-office uspjeh nekog DC filma. Zaradio je 200 milijuna dolara više od Čovjeka od čelika. U konačnici, BvS je uspješno pokrenuo kinematografski univerzum DC-ja, ali to još nije niti blizu onoga što rade Disney/Marvel kada govorimo o kritičarskom ili box-office uspjehu. Možemo se samo nadati da nas očekuju veće i bolje stvari u budućnosti". Razne financijske analize procijenile su da je film morao zaraditi 800 milijuna dolara kako bi "povratio uložena sredstva". Međutim, unatoč tome što je u konačnici zaradio više od tog iznosa, film se svejedno smatra "razočaranjem" zbog toga što nije dosegnuo zaradu od jedne milijarde. Sve navedeno kao posljedicu je imalo donošenje odluke studija Warner Bros. u svibnju 2016. godine o kreiranju sestrinske tvrtke DC Films koja će se isključivo baviti snimanjem filmova iz DC Comics svijeta (nešto slično što je studio Walt Disney napravio sa stvaranjem studija Marvel koji se ekskluzivno bave snimanjem filmova prema Marvel Comicsima). U konačnici je u Sjevernoj Americi film Batman v Superman: Zora pravednika zaradio 330,4 milijuna dolara, a u ostatku svijeta dodatnih 542,9 milijuna dolara čime njegova sveukupna zarada do danas iznosi 873,3 milijuna dolara, a što ga je postavilo na sedmo mjesto filmova s najvećom zaradom 2016. godine odmah iza filmova Kapetan Amerika: Građanski rat, Rogue One: Priča iz Ratova zvijezda, Potraga za Dorom, Zootropola, Knjiga o džungli i Tajni život ljubimaca. Internetska stranica Deadline.com izračunala je da prava zarada filma iznosi 105,7 milijuna dolara nakon što se oduzmu svi produkcijski i marketinški troškovi filma.
Film Batman v Superman: Zora pravednika dobio je uglavnom negativne kritike filmske struke. Na poznatoj internetskoj stranici Rotten Tomatoes film ima 27% pozitivnih ocjena temeljenih na 372 zaprimljene kritike uz prosječnu ocjenu 4.9/10. Generalno mišljenje kritičara s te stranice jest da "Batman v Superman guši potencijalno snažnu priču - i dvojicu ikonskih superjunaka - u mrgodnom vihoru akcije nabijene vizualnim efektima". Na drugoj internetskoj stranici koja se također bavi prikupljanjem filmskih kritika (Metacritic) film ima prosječnu ocjenu 44/100 temeljenu na 51 zaprimljenom tekstu. CinemaScore je obavljao svoju uobičajenu anketu među gledateljima koji su film u prosjeku ocijenili s četvorkom (na ljestvici od +5 do jedinice). Muškarci su mu uglavnom davali ocjenu -4, žene 4, osobe u dobi ispod 25 godina također četvorku, a osobe iznad 25 godina starosti -4. BBC News je nakon svečane premijere filma u New Yorku izvijestio da se "obožavateljima film uglavnom sviđa".Za razliku od gledatelja, kritičari su bili puno oštriji prema filmu. Lindy West je u svom tekstu za The Guardian film opisala kao "gledanje odraslog čovjeka koji se igra s dvjema lutkama pune 153 minute". A. O. Scott je u svom tekstu za The New York Times istaknuo: "Poanta filma nije zabava i nije razmišljanje. Poanta filma je poslušnost. Teologija koja je unesena u film služi isključivo kao potpora vizualnom spektaklu. U tom smislu film služi kao metafora za vlastitu aspiraciju. Korporacije koje produciraju ovakve filmove i ambiciozni mladići koji ih snimaju očito nemaju drugog razloga za raditi taj posao osim veličati sami sebe". U tekstu za The Telegraph, Robbie Collin je prozvao film "nehumorističnim" i "najnepovezanijim blockbusterom u posljednjih nekoliko godina". Cynthia Fuchs iz PopMattersa napisala je: "Dok gledate ovaj film možete razmišljati i o vlastitoj ulozi u njemu, zbog toga što ste pozvani da konzumirate sve ono što ste već ranije konzumirali. Wonder Woman je jedina svijetla točka filma i to samo zbog toga što njezina priča u konačnici ostaje neispričana". Matt Patches je za Thrillist istaknuo da "ono što Batman v Superman može napraviti to i radi, ali nauštrb koherentnosti i uzbuđenja. Film je potpuno lud. Radi se o turobnom putovanju uz proždrljivu kompleksnost radnje i neslužbeni remake filma The Odd Couple u vrijednosti od četvrt milijarde dolara u kojem Oscar i Felix doslovno pokušavaju ubiti jedno drugo". U svojoj audio kritici za film redatelj Kevin Smith, dugogodišnji Affleckov prijatelj i suradnik, nahvalio je Affleckovu glumu, ali kritizirao je film uz komentar: "Bez srca i imalo humora. Čini se kao da postoji generalno nerazumijevanje svih tih likova. Kao da Zack Snyder nije čitao stripove, već je samo pročitao jedan - The Dark Knight Returns - gdje mu je najomiljeniji dio bio kraj kada se Batman i Superman tuku". Međutim, nakon drugog gledanja Smith je putem svog vlastitog Instagram profila bio puno nježniji prema filmu. Glumcu Jeremyju Ironsu također se film nije svidio te je istaknuo da je zaslužio dobiti sve negativne kritike i izrazio svoju nadu da će Liga pravde biti bolji uradak zbog toga što će priča tog filma biti "puno manja i linearnija".
Ipak, nisu sve kritike bile stopostotno negativne. David Betancourt iz Washington Posta i Scott Mendelson iz Forbesa hvalili su vizualni stil filma kao i glumačka ostvarenja Afflecka i Gadot premda je Mendelson istaknuo da je film "totalni nered tankih likova, nezanimljive radnje i iznenađujuće zbrkane akcije". Peter Travers iz Rolling Stonea proglasio je film "boljim od Čovjeka od čelika, ali daleko ispod letvice koju je postavila Nolanova trilogija o Vitezu tame". Također je nadodao: "Zora pravednika je i dalje divovsko ostvarenje, ono o čemu klinac u svima nama sanja, a to je vidjeti Batmana i Supermana kako oblače svoja odijela i kreću u akciju". Mark Hughes iz Forbesa nazvao je film "nasljednikom trilogije Vitez tame kojeg su mnogi obožavatelji i gledatelji očekivali s nestrpljenjem. To je vizualno zadivljujući, grandiozni vizualni spektakl snažne emotivne priče". Andrew Barker iz Varietyja istaknuo je: "Ako ga se gleda kao čisti vizualni spektakl, Batman v Superman doslovno eksplodira na ekranu". Charles Koplinski iz Illinois Timesa nazvao je film "pričom koja se na inteligentan način bavi najpoznatijim likovima iz pop-kulture 20. stoljeća". Nicolas Barber iz BBC-a dao je filmu četvorku i prozvao ga "epskim" uz posebne pohvale Benu Afflecku i fotografu Fongu. Jordan Hoffman je filmu dao pomiješanu ocjenu: u isto vrijeme kritizirao je "izrazito loš scenarij", ali istaknuo "da postoji dosta trenutaka u filmu koji funkcioniraju" te nahvalio glumu Afflecka i Gadot uz poseban naglasak na lik Wonder Woman kojeg je proglasio najboljom stvari u uratku.Glumac Jesse Eisenberg pobrao je uglavnom negativne kritike za svoju interpretaciju Lexa Luthora koja je proglašena imitacijom Jokera. Čak je i prije početka službene kino distribucije filma, Ben Affleck uspoređivao Eisenbergovu glumu s onom Heatha Ledgera u filmu Vitez tame. Nakon što je film krenuo s prikazivanjem, kritičari su se obrušili na Eisenberga i njegov portret Luthora. Sonny Bunch iz The Washington Posta u svojoj je kritici bio vrlo odrješit: "Kako film odmiče, Lex sve više i više postaje frfljavi luđak, neka čudna mješavina Riddlera i Jokera uz malu dozu Marka Zuckerberga koja služi poput začina". Charlie Jane Anders iz Gizmoda također se nije suzdržavao od negativnih komentara: "Netko je očito Jesseju Eisenbergu rekao da je ovaj film ono što je Vitez tame bio nakon Batmana: Početak, pa se Jesse trudi dati nam Ledgerovsku performansu... Gledajući kino najavu mislio sam da će upravo Eisenbergova gluma biti ono što će izvući film, ali takva doza manije na kraju je ispala najgorom stvari u filmu". U svom članku za Grunge naziva "Kako je Jesse Eisenberg uništio film Batman v Superman" autor Andy Scott napisao je: "Eisenbergov način govora i manirizam čini se u potpunosti ukraden od Ledgerovog savršenog portreta Jokera i to do te mjere da se opasno približio granici između homagea punog poštovanja i klasične krađe".
Produžena verzija filma nazvana "Ultimativno izdanje" izdana je za kućna kina skupa s kino verzijom. Ova verzija dobila je jaču cenzorsku oznaku (R) za razliku od cenzorske oznake PG-13 (djeca starosne dobi ispod 13 godina mogu gledati film u pratnji roditelja ili starije osobe) koja je igrala u kinima te je duža za 31 minutu. Nakon što je Ultimativno izdanje pušteno u prodaju (zapravo verzija filma koju je želio sam redatelj prije nego je film izrezan u montaži za potrebe kino distribucije), kritičari su ustanovili da bi sam film vjerojatno bio puno bolje primljen. Pišući za Screen Rant autor Ben Kendrick istaknuo je: "Premda je duža verzija filma puno inteligentnija, karakterni portret likova ne razlikuje se previše pa će za one gledatelje kojima se filmovi Čovjek od čelika i Batman v Superman ionako nisu svidjeli zbog većih razloga kao što su tonalitet i mračnija karakterizacija ikonskih superjunaka DC-ja, 'Ultimativno izdanje' biti samo dulja verzija istog uratka, premda je finalni proizvod i dalje bolji film od kino verzije".Svojom prodajom u prvom tjednu izdanja (24. srpnja 2016. godine) film je zasjeo na prvo mjesto. U konačnici je zaradio 20,5 milijuna dolara od DVD prodaje te 54,4 milijuna dolara od Blu-ray prodaje na kraju utrživši gotovo 75 milijuna dolara.

Bazilije II. Bugaroubojica (Βασίλειος Β΄ Βουλγαροκτόνος, Basileios II Boulgaroktonos, 958. - 15. prosinca 1025.), poznat i kao Bazilije Porfirogenet i Bazilije Mlađi kako bi se razlikovao od Bazilija I. Makedonca, bio je bizantski car iz Makedonske dinastije koji je vladao od 10. siječnja 976. godine do 15. prosinca 1025. godine. Za vrijeme njegove vladavine, Bizantsko Carstvo bilo je najsnažnije u gotovo pet stoljeća.
Bazilije II. odrastao je na dvoru kojim zapovijedaju generali-carevi. Možda zbog stresa kada ga majka napada 969. godine, on reže sve poveznice s njezinim načinom života (za razliku od brata Konstantina VIII.), uživanja u bogatstvu i putenim strastima pa se okreće vojničkom, asketskom načinu života. Boja dotadašnjih rimsko-bizantskih careva bila je purpurna, što on na sebi mijenja u tamnopurpurnu koju nosi samo u službenim okolnostima. Uobičajena careva odjeća bila je uniforma običnog vojnika ispod koje bi veoma često nosio svećeničku odjeću. Tipični diplomat u posjetu dvoru, ako prije nije nikada vidio ovog omalenog plavookog cara, mogao je vrlo lako napraviti grešku i zamijeniti ga za običnog vojnika koji obilazi palaču. Kao general, Bazilije se smatrao ocem svojih vojnika pa kada bi netko od njih poginuo, on bi pod svoju zaštitu uzeo njegovu djecu, koja bi vrlo često poslije postala državni birokrati ili nova generacija vojnika neupitne lojalnosti.
Roditelji Bazilija II. bili su car Roman II. i njegova supruga Teofano. Koristeći se povijesnim presedanom cara Konstantina Porfirogeneta, Bazilije je bio okrunjen 960. godine u drugoj godini života kao mlađi car Bizanta. Kada mu otac neočekivano umire 15. ožujka 963. godine u svojoj 26 godini života, njegova majka preuzima upravljanje državom u svojstvu regenta . Tu političku situaciju nije htio prihvatiti ni narod niti Crkva, a niti vojska što rezultira pobunom popularnog generala Nikefora, koji plebiscitnom narodnom voljom biva prihvaćen za novog cara 2. srpnja 963. godine. Osim što je degradiran sa svog položaja državnog vođe, maleni Bazilije u liku novog cara dobio je i očuha, zato što je njegova majka bila prisiljena udati se za novog cara (16. kolovoza 963. godine).
Bez obzira na smrt oca i dobivanje očuha, život Bazilija II. i njegova brata Konstantina VIII. bio je bez značajnih političkih promjena, zato što novi car nije imao djece pa su carevići bili sigurni. Dok je njihov život prolazio mirno, Teofano se nije mogla pomiriti sa životom s novim suprugom, koji po opisima suvremenika nije bio neki ljepotan. Svoju utjehu ona je našla u carevu nećaku i potencijalnom prijestolonasljedniku Ivanu s kojim će sklopiti zavjeru radi ubojstva Nikefora. Ta zavjera ostvarit će uspjeh 969. godine kada Nikefor pada u atentatu koji je organizirala njegova supruga. Očekivano novo vjenčanje i krunidba padaju u vodu kada patrijarh odbija okruniti Teofanu zato što "carev ubojica ne može postati car" te je ona poslana u samostan, tako da su mladi carevići sada izgubili i majku. Kako ni novi car nije imao djece, oni su ipak ostali jedini nasljednici carstva. Jedina stvarna prijetnja na kraju postaje njihova majka koja, tijekom preseljenja iz jednog samostana u drugi, dobiva dopuštenje da posjeti svoju djecu i bivšeg ljubavnika a sadašnjeg cara Ivana. Tada, u napadu bijesa zbog svega izgubljenog, ona među ostalim optužbama protiv svih prisutnih viče kako Bazilijev otac nije Roman II. nego neki njezin anonimni ljubavnik. Tim optužbama ogorčene žene na kraju nije nitko vjerovao. Nakon toga mirni dvorski život nastavio je svojim prirodnim tijekom sve do siječnja 976. godine kada car Ivan I. iznenada umire od posljedica tifusa ili trovanja koje je organizirao patrijarh (ovisi o tome koji se povijesni izvori gledaju).
Ubrzo po dolasku te vijesti u Carigrad, Bazilije II. (kao stariji car) i njegov brat Konstantin VIII. (kao mlađi car) 10. siječnja 976. godine okrunjeni su za careve uz pomoć svog ujaka Bazilija Lekapena koji je bio predsjednik Senata. Tu krunidbu navodno je zbog Bazilijeve mladosti - tada je imao 17 godina - odlučio osporiti nećak cara Nikefora Barda Skler zapovjednik bizantske vojske u Aziji. Tijekom rata koji će trajati gotovo tri godine pobunjenici će osvojiti cijelu Malu Aziju, a njihova će mornarica napadati Carigrad. Na kraju će ipak lojalne trupe pod zapovjedništvom Bardasa Foke 24. ožujka 979. godine ostvariti konačnu pobjedu nakon koje Barda Skler bježi u Bagdad pod arapsku zaštitu. Ovaj trogodišnji građanski rat najbolje su iskoristili Bazilije Lekapen i general Barda Foka koji su praktički vladali tijekom ovog vremena u ime Bazilija II. Također, povlačenje vojnih snaga s Balkana iskorištavaju Bugari koji se uspješno bune pod vodstvom Samuila koji će se u bliskoj budućnosti okruniti za bugarskoga cara.
S vremenom, Bazilije je postajao sve nezadovoljniji situacijom u kojoj drugi vladaju namjesto njega i to je počeo javno pokazivati. Bez obzira na hladne odnose, nijedna strana nije imala službenih razloga za otvaranje neprijateljstva. Ti će razlozi biti stvoreni 986. godine kada će vojne snage pod izravnim Bazilijevim zapovjedništvom biti potučene u bitki protiv Bugara. Rabeći kao razlog nesposobnost cara, Barda Skler i Barda Foka uz podršku Bazilija Lekapena, Gruzije i Bagdada dižu novu bunu u Aziji. Ovaj put, našavši se u procijepu između nove velike istočne pobune i bugarskih napada na Balkanu, izgledalo je da će Bazilije izgubiti rat zato što je imao mnogo slabije vojne snage. Kako je mornarica ipak ostala lojalna caru, pobunjenici nisu bili u stanju prijeći u Europu, što je dovelo do pat-pozicije. Ona će biti riješena tek u siječnju 989. godine kada Bazilije dobiva obećanu vojnu pomoć Kijevske Rusije. Cijena te vojske bila je ruka careve sestre Ane koja se morala udati za tamošnjeg nevjerničkog vladara Vladimira I. koji je imao na desetke žena i službenih ljubavnica. Tijekom odlučujuće bitke 13. travnja 989. godine uzurpator Barda Foka pao je s konja i preminuo čime je dao potpunu pobjedu Baziliju. 
Kako bi opomenuo sve druge koji snivaju o pobuni, nakon pobjede u ovoj bitki car zarobljenog pobunjeničkog generala Kalokira Delfinasa nabija na kolac, a glavu njegova zapovjednika šalje na putovanje po svim provincijama carstva. Drugi vođa pobune Barda Skler (kojega je Foka dao zatvoriti) tada se odlučuje predati na milost i nemilost pobjedniku. Namjesto pogubljenja car ovog starog, slomljenog i oslijepljenog pobunjenika uzima za svog savjetnika, kojemu, između ostalog, postavlja i pitanje kako spriječiti buduće pobune. Odgovor je glasio da poveća poreze plemićima i bogatašima, tako da oni nemaju ni novca niti vremena za pripremanje buna. Taj je savjet Bazilije odlučio potpuno poslušati, tako da je do kraja svoje vladavine uspio potpuno slomiti velikašku moć. 
Posljednji problem ovog prvog razdoblja njegove vladavine postaje pitanje državne administracije. Glavne državne birokrate postavio je sada mrtvi patrijarh Bazilije Lekapen i oni ne osjećaju nikakvu lojalnost prema caru. Postupna smjena tih kadrova trajat će do 996. godine kada će Bazilije II. napokon postati neupitni vladar Bizanta.
Od svojih prethodnika Bazilije II. naslijedio je rat protiv Fatimida na području današnje Sirije i Libanona. Tijekom ovog rata Bizant je cijelo vrijeme vodio obrambeni rat kako bi zaštitio grad Alep i arapskog saveznika Hamdadidski emirat. Jedino je razdoblje primirja bilo 988. godine tijekom bizantskog građanskog rata kada su Fatimidi promatrali ovo iscrpljivanje protivničkog ljudstva i financijskih resursa. Bizant je u to vrijeme doživio i dva vojna debakla nakon kojih je na bojno polje dolazio sam car kako bi spasio situaciju. Vidjevši da nisu u stanju pobjediti protivnika Fatimida, traže primirje 995. godine, što će 1001. godine dovesti do mirovnog sporazuma.
Na području današnje Armenije i Gruzije tijekom ovog razdoblja nalazila se kneževina Tao. Njezin vladar David napravio je neoprostivu grešku u podršci pobunjenicima tijekom građanskog rata. Kako nije imao djece ni braće, Bazilije II. prisiljava ga da ga "usvoji" kako bi on naslijedio ovu državu. Kada je David 1000. godine preminuo, dolazi do automatske aneksije njegove države. Gotovo istodobno s tim promjenama malo sjevernije nastaje Gruzija koja će nakon 1013. osporiti bizantsku vlast nad ovom kneževinom. U ratovima, koji će s prekidima trajati od 1014. do 1022. godine, Bazilije II. postat će gospodar južnih padina Kavkaza, gdje će se sve države neupitno priznavati bizantsku vlast.
Debakl iz 986. godine i zauzetost događajima u Aziji rezultira širenjem Makedonske države koja 997. godine kontrolira teritorije današnje Makedonije, Bugarske, Albanije, Srbije, Crne Gore, istočne polovice Bosne i Hercegovine i najsjevernijeg dijela Grčke. Te, za ovaj rat kritične, 997. godine Nikefor Uranus ostvaruje neočekivanu pobjedu nad Samuilom kod rijeke Spercheius. Nakon toga vojna sreća potpuno se okrenula, tako da je uskoro Makedonija "oslobođena", a Drač je prešao u bizantske ruke. U takvoj situaciji dolazi do sklapanja desetogodišnjeg primirja između zaraćenih snaga.
Početak novih ratnih operacija dogodit će se tek 1014. godine, kada u bitki kod Belasice Bazilije II. potpuno pobjeđuje makedonsku vojsku. Potom osljepljuje 14 000 zarobljenika, nakon čega ih oslobađa kako bi išli kući . Nakon što je ugledao tu slijepu vojsku, makedonski car Samuilo doživljava infarkt i umire. Istodobno s ovom izgubljenom bitkom makedonska je vojska u drugom okršaju potukla bizantsku vojsku koju je vodio solunski vojskovođa, što je onemogućilo nastavak velike bizantske ofenzive koja će završiti aneksijom cijelog Balkana 1018. godine. Hrvatski kralj Krešimir III. tada će biti prisiljen priznati cara Bazilija II. za svog vrhovnog gospodara.
U Italiji su početkom Bazilijeve vladavine bizantski posjedi ograničeni na grad Napulj i provincije Kalabriju i Apuliju. Kada rimsko-njemački car Oton II. vrši 982. godine invaziju na te pokrajine, Bizant ne poduzima ništa osim što dopušta prijelaz arapske vojske na Apeninski poluotok. U bitki tih dviju vojski on na kraju postaje pobjednik zato što se oboje vraćaju u svoju postojbinu. Do kraja Bazilijeve vladavine na ovom se području vodi identična obrambena politika. Pokušaji sklapanja mira s arapskom državom na Siciliji ne daju uspjeha, ali sklapanje savezništva s Pisom, Venecijom i arapskom državom u Španjolskoj pruža zadovoljavajući odgovor pa i ponovna invazija Svetog Rimskog Carstva 1021./22. propada bez ikakvog uspjeha. Između tih dviju njemačkih invazije Bizant malenim vojnim operacijama ponovno postaje gospodar cijele južne Italije.
Bez obzira na carev potpuni politički uspjeh, on je krajem vladavine postao svjestan svoga konačnog poraza. Je li između njega i Konstantina VIII. (on je bio formalno car zajedno s Bazilijem) postojao neki nepisani sporazum danas je nemoguće znati, ali ostaje činjenica da se on nije nikada ženio pa je potomke trebao ostaviti carev brat. To se na kraju nije dogodilo, zbog čega u razdoblju nakon 1021. godine dolazi do opće zabrinutosti oko nasljedstva pa ostarjeli car hoda nekoliko puta po ulicama Carigrada kako bi uvjerio stanovnike da je živ. Jedini su nasljednici te 1025. godine Zoe (rođena 978.) i Teodora (rođena 980.), Konstantinove kćeri koje se nalaze u dvorskom pritvoru. Bazilije II. živio je u strahu da će kćeri njegova brata nakon potencijalnog vjenčanja za bizantskog plemića narušiti stabilnost Carstva. Ta se odluka na kraju pokazala katastrofalnom zato što dovodi do pada dinastije.
Narod te posljednje careve godine živi u strahu jer svi unaprijed znaju da će smrt ostarjele braće dovesti do borbe za prijestolje, kao što je također poznato da Bazilije ima izuzetno loše mišljenje o svom bratu koji se prepustio životnim užicima. Na žalost Bizanta, njegovo mišljenje o Konstantinu VIII. ubrzo se pokazalo ispravnim zato što prva dva važnija poteza novog cara 1026. godine postaju odustajanje od invazije na Siciliju (iako je Messina već bila osvojena) i ukidanje zakona koji je štitio seljake od veleposjednika.
Krajem Bazilijeva života svi granični problemi Bizantskog carstva bili su sređeni, s izuzetkom Sicilije čiji arapski vladari odbijaju mirovne sporazume. Kako bi se taj odnos "uredio" na zadovoljavajući način, Bizant je počeo pripremati invaziju  koja treba otpočeti 1026. godine na pedesetu godišnjicu samostalne vladavine. Prije nego što je invazija postala stvarnost, Bazilije II. preminuo je 15. prosinca 1025. godine.
Iako je tijekom gotovo cijele vladavine pripremao sebi pokop u Konstantinovom Mauzoleju koji se nalazio u crkvi Svetih Apostola, on tu odluku na kraju mijenja kako bi bio pokopan u manastiru Svetog Ivana Evanđelista, koji se nalazi u neposrednoj blizini vojarni, tako da i mrtav promatra svoje vojnike. Po Bazilijevoj želji na posmrtnu je ploču urezan sljedeći epitaf:

Bazilika Rođenja Isusova naziv je crkve u Betlehemu za koju se vjeruje da je izgrađena na mjestu gdje je rođen Isus. Danas je ova crkva u zajedničkom vlasništvu Grčke pravoslavne patrijaršije u Jeruzalemu, Armenskog jeruzalemske patrijaršije i Kustodije Svete zemlje, to jest franjevaca koji u ime Svete stolice i Katoličke crkve čuvaju sveta mjesta. Kako kršćani širom svijeta ovom mjestu hodočaste još od 2. stoljeća UNESCO ga je 26. lipnja 2012. godine upisao na popis mjesta svjetske baštine u Aziji, uključujući i obližnje armenske, franjevačke, grčkokatoličke i grkopravoslavne samostane, crkve, tornjeve, terasaste vrtove i hodočasničke staze. Isti dan je upisana i na popis ugroženih mjesta svjetske baštine zbog lošeg održavanja Bazilike, no zbog visoke kvalitete rada na Bazilici, obnove krova, vanjskih fasada, mozaika i vrata, UNESCO je 2. srpnja 2019. uklonio Baziliku s ovog popisa.
Nakon evanđelja koja govore o Isusovu rođenju u Betlehemu (Evanđelje po Mateju i Evanđelje po Luki), ali nikad ne kažu da se to dogodilo u spilji, najstariji je svjedok štovanja betlehemske spilje kao mjesta Isusova rođenja filozof i kasniji kršćanski mučenik Justin, koji je živio sredinom 2. stoljeća, porijeklom je bio iz grada Flavia Neapolis, današnjeg Nablusa u Palestini. U njegovom se tekstu prvi put spominje da je Isus rođen u spilji, što onda ponavlja i Origen u 3. stoljeću.
Kod spilje Isusova rođenja izgrađena je 333. godine crkva Rođenja. Sagrađena je po Konstantinovu nalogu. U 6. st. bila je zamijenjena sadašnjom građevinom zahvatom cara Justinijana.
Anonimni hodočasnik iz Bordeauxa (Itinera Hierosolymitana, 333.) donosi prvu vijest o ovoj crkvi: »Ondje gdje je rođen Gospodin Isus podignuta je bazilika po Konstantinovu nalogu.« Potom Euzebije Cezarejski u propovijedi o Konstantivu što ju je vjerojatno izgovorio prilikom posvete bazilike Svetoga groba 335. (De Laudibus Constantini) potvrđuje da je crkva tada već postojala i da je podignuta nad spiljom: »Izabravši u Palestini tri mjesta koja su sadržavala tri mistične spilje, (Konstantin) ih je uresio bogatim zdanjima.« Isti autor u Konstantinovu životopisu (Vita Constantini, nakon 337.) pojašnjava: »Stoga je vjerna carica (Helena, Konstantinova majka) veličanstvenim zdanjima uresila spomen na porođaj Majke Božje, pobrinuvši se da u svemu zasja spilja rođenja, a nedugo nakon toga car je počastio to isto mjesto kraljevskim prinosima, dodajući velikodušnosti svoje majke zlatne i srebrne posude i ukrasne sagove.«
Ova prvotna građevina imala je vanjsko dvorište dugačko 30 m koje je vodilo prema atriju površine 45×28 m. i završavalo pred crkvom, kolonadom podignutom na jednu stepenicu, poput propileja. Sama je crkva bazilikalna građevina s 5 brodova te je zauzimala površinu 28×29 metara, bez oktogona, koji je na istočnoj strani bazilike predstavljao prostor svetišta. Oktogon je bio dvorana podignuta za tri stube, a sa svake strane bile su smještene niže prostorije, a između njih trokutasti traveji. Glavni i bočni brodovi komunicirali su  s oktogonalnim svetištem kroz lukove. U središtu oktogona tri stube vode do ograde koja štiti duboku kružnu depresiju, kroz koju se gledalo u spilju u kojoj je rođen Isus. Oktogon je bio osvijetljen kroz opaion, kružni otvor na sredini tj. vršku piramidalnog krova. U unutrašnjosti su na podu bili mozaici. a prvotni ulaz u spilju bio je kroz stube pred oktogonom.
Predimenzionirano dvorište služilo je kao odmorište hodočasnicima i trgovcima koji su zadovoljavali njihove potrebe. Atrij je također bio velik te je bio otvoren vjernicima kao i nevjernicima. Oltar je bio u glavnom brodu, ponešto udaljen od stuba koje su vodile u oktogon. Oktogon je prvenstveno služio kao martirij koji je štitio mjesto Kristova rođenja. Opaion je simbolički na krovu i udubljenje u podu povezivalo mjesto gdje je rođen s nebom na koje je uzašao. Prije i poslije liturgije vjernici su mogli kružiti oktogonom i preko ograde gledati u špilju.
Konstantinova je bazilika ostala netaknuta kroz dva stoljeća, a oko 876. aleksandrijski patrijarh Eutih piše: »Godine 21. vladanja Justinijana pobunili su se u Palestini Samarijanci i razorili sve crkve te bacili na lomaču i pobili mnoge kršćane, te ih gorko mučili, a ubili su i biskupa Nablusa. Kad je vijest o tome stigla do Justinijana, on je poslao mnoge vojnike, koji su pobili mnoštvo Samarijanaca... (Car Justinijan) naložio je svome poslaniku da sruši crkvu u Betlehemu, koja je bila premala, te izgradi ondje sjajnu crkvu, veliku i lijepu, tako da se ni u Jeruzalemu ne nađe ljepša od nje.« Car ipak nije bio zadovoljan djelom svoga poslanika pa ga je pogubio pod optužbom da je prisvojio novac.
Povijesno je poznata pobuna Samarijanaca u Palestini u 6. st., upravo u vrijeme vladavine cara Justinijana, a i arheološka istraživanja pokazala su da je bazilika doista bila srušena i ponovno izgrađena. Nova je bazilika bila duža od Konstantinove, a u apsidalnom dijelu razvijena je u tri prostorije, od kojih je središnja povišena i predstavlja svetište. Nestao je Konstantinov oktogon, a ulaz u spilju s mjestom Isusova rođenja nije više bio ispred svetišta, nego dvama stubištima slijeva i zdesna. Na nekim dijelovima zidovi ove bazilike pokazuju da su nekoć bili obloženi mramorom. Na podu je također bio bijeli mramor, što je znak bogatstva. Mozaik se stavljao samo onda kada nije bilo dovoljno novca kako bi se kupio mramor.
614. godine u Palestinu su provalili Perzijanci, te su srušili sve crkve. Betlehemska bazilika jedina je izbjegla takvu sudbinu. Prema jednoj predaji, na pročelju bazilike nalazio se mozaik s likovima trojice mudraca (kod nas se često zovu i sveta Tri kralja), koji su se došli pokloniti novorođenom Isusu. Ti su mudraci bili prikazani u perzijskoj nošnji, te su im Perzijanci odali čast ne srušivši baziliku. Bazilika je ostala u takvu stanju sve do križarskoga doba.
Od izgradnje pa do 12. stoljeća u bazilici nije bilo velikih promjena, osim redovitoga održavanja i popravljanja, posebice kada je riječ o dekoracijama. Iz izvještaja hodočasnikâ može se zaključiti da je bazilika imala jedan ili možda dva zvonika, no nije moguće sa sigurnošću odrediti njihovu točnu lokaciju. Opat Daniel (1106.-1107.), ruski hodočasnik, spominje troja ulazna vrata, no ni on ne daje precizno mjesto. Svod je, vjerojatno već iz predkrižarskog doba, bio pokriven cedrovim drvetom, a ta je konstrukcija ostala i do današnjega dana.
Pet brodova bazilike međusobno su odijeljeni stupovima i to u četiri niz od po jedanaest stupova. Svi su iz bizantskog doba, a u 12. su stoljeću oslikani, te nose naizmjenično likove istočnih i zapadnih svetaca.
Iznad stupova, na sjevernom i južnom zidu u križarsko doba postavljeni su zidni mozaici koji prikazuju anđele, potom različite crkvene sabore, te Isusove pretke.  Danas se vidi samo šest anđela, a prikazani su kao žene u tunikama i s dugim pletenicama, koje stupaju u procesiji, ruku ispruženih prema apsidi. To su anđeli koji su se došli pokloniti novorođenom djetetu. Od prikaza sedam ekumenskih sabora, četiri mjesna sabora i dvaju sinoda, ostali su prikazi sveukupno njih sedam.
Kroz sljedeća stoljeća nije bilo većih zahvata u bazilici, a u 16. stoljeću Turci su poskidali mramor te ga prenijeli u Jeruzalem na područje džamija, gdje ga se i danas može vidjeti.
U 17. stoljeću pravoslavci su u svetištu podigli ikonostas koji postoji i danas, a 1842. obnovili su pod, te su na mjesto oduzetoga mramora stavili crvenkasti kamen. Bio je to dio obnove nakon potresa iz 1834.
Kroz ovo je razdoblje promjene doživio i glavni ulaz. Dok je Justinijanova bazilika imala troja vrata, od kojih su srednja bila veća, u križarsko su doba na pročelju prisutna samo jedna vrata, a i ona su manja od onih bizantskih. Konačno, u tursko doba (nakon 1517.) vrata su zazidana, a ostao je samo mali prolaz, vjerojatno kako bi se spriječilo Turke da s konjima ulaze u baziliku.
U razdoblju turske vlasti (od 1517.) različite su Crkve stekle vlasništa i prava unutar bazilike, što je često dovodilo do sukoba među kršćanima različitih konfesija. Slično kao i u bazilici Svetoga groba, već od vremena vlasti Mameluka, a osobito u doba Osmanskog carstva, vladari su nastojali izvući korist od zanimanja Crkava za mjesto Isusova rođenja, pa su ta prava i vlasništva naplaćivali.
Na koncu je turski sultan u dva navrata priznao tzv. „Status quo“ (1757. i 1852.). Riječ je o nizu mahom nepisanih pravila koja vladaju unutar bazilike Rođenja Isusova, a određuju vlasništvo i prava pojedinih Crkava. Prema tome pravilniku, vlasnici crkve su skupa grčka pravoslavna Jeruzalemska patrijaršija, Jeruzalemska patrijaršija Armenske istočne pravoslavne Crkve, te Franjevačka Kustodija Svete zemlje u ime Katoličke Crkve. Usto, određena prava pripadaju i manjim Crkvama. Osim Osmanskog carstva, jamci "Statusa quo" postale su i velike europske sile, posebice Rusija, Francuska, Španjolska, te tadašnje talijanske države, što je kasnije preuzela Italija. "Status quo" koji je, osim odredbi za baziliku Rođenja Isusova, sadržavao i one koje se tiču drugih svetišta Svete zemlje, postao je dijelom dogovora Bečkog (1814.-1815.) i osobito Berlinskog kongresa (1878.).
Za vrijeme Britanskog mandata u Palestini, „Status quo“ je ostao na snazi, kao i u Jordanskom Kraljevstvu (1948.-1967.) i Izraelu (od 1967.).
Bazilika Svetog groba i danas je vođena prema pravilima „Statusa quo“ i, premda povremeno dolazi do nesporazuma među različitim kršćanskim zajednicama, obično ne dolazi do sukoba.
Danas u bazilici Rođenja Isusova djeluju pravoslavni Grci, koji su i vlasnici njezina najvećeg dijela, što uključuje pet brodova bazilike, svetište i desnu apsidu koja se nastavlja na južne pokrajnje brodove. Usto, uz baziliku imaju i svoj manastir.
Armenska istočna pravoslavna Crkva posjeduje lijevu apsidu koja se nastavlja na sjeverne pokrajnje brodove, gdje se nalaze i dva armenska oltara. Za Božić oni ove oltare prepuštaju na korištenje, jedan Sirskoj ortodoksnoj Crkvi, a drugi Koptskoj Crkvi.
Kustodija Svete zemlje, a time i Katolička crkva posjeduju prolaz kroz tu sjevernu apsidu prema spilji Isusova rođenja. Osim toga, franjevci Kustodije Svete zemlje, uz sjevernu stijenu bazilike imaju svoj klaustar i crkvu svete Katarine u kojoj se na Božić održava polnoćka, a nakon toga i procesija do spilje Rođenja. Sjeverno od crkve svete Katarine i klaustra nalazi se franjevački samostan, te svratište za hodočasnike pod nazivom »Casa Nova« (Nova kuća).
Zbog »Statusa quo« nije lagano održavanje bazilike Rođenja Isusova, budući da je za svaku promjenu na dijelovima bazilike koji pripadaju svim trima Crkvama potreban pristanak sviju. Takav je slučaj s drvenim krovom bazilike koji je u izuzetno lošem stanju, no ne uspijeva se doći do dogovora oko obnove.
U kripti bazilike Rođenja Isusova nalazi se spilja Rođenja. Riječ je o djelomično prirodnoj, a djelomično umjetno uređenoj spilji u kojoj su prisutne najranije kršćanske uspomene. U spilju se ulazi, od Justinijanove obnove, dvama stubištima s juga i sjevera, ispod svetišta.
Najstariji spomen štovane spilje je onaj Justina mučenika iz sredine 2. stoljeća, a potom i dolaze i svjedočanstva ostalih. Sveti Jeronim 395. u Pismu Paulinu pojašnjava da je rimski car Hadrijan namjerno na mjestu što su ga kršćani štovali dao napraviti svetište boga Tamuza, to jest Adonisa, te spominje i druge spilje oko one u kojoj je rođen Isus. Jeronim u svojoj Božićnoj propovijedi izvješćuje da su u njegovo vrijeme prvotne, vjerojatno kamene jasle, bile zamijenjene zlatnim i srebrnim.
U 12. stoljeću dijelovi ovih jasli prenijeti su u baziliku svete Marije Velike (tal. Santa Maria Maggiore) u Rimu.
Na mjestu jaslica, u desnom, južnom dijelu spilje, nalazi se danas mramorni spomen na te jasle, a nasuprot njima oltar Triju mudraca (ili sveta Tri kralja). Maleni prostor između jaslica i oltara na nešto je nižoj razini u odnosu na ostatak spilje, te je odijeljen trima stepenicama i stupom.
Prostor jaslica u isključivom je vlasništvu Katoličke Crkve, te se za njega brinu franjevci Kustodije Svete zemlje.
Premda najstarija svjedočanstva govore o štovanju jaslica, a ne mjesta samoga rođenja, već sveti Jeronim u 4. stoljeću spominje oltar nad mjestom Rođenja. S vremenom će ovo mjesto dobiti veću važnost od jaslica.
Ipak, u arheološkim istraživanjima utvrđeno je da je na mjestu koje se danas štuje kao mjesto Rođenja, bio izvorno ulaz u spilju, pa je malo vjerojatno da se ondje dogodilo Isusovo rođenje. U bizantsko je doba taj ulaz zatvoren malom apsidom u koju je ugrađen oltar. U 12. stoljeću križari su pod oltar postavili zvijezdu s latinskim natpisom koji spominje Isusovo rođenje od Djevice Marije. Iz istoga je razdoblja i mozaik u gornjem dijelu apside na kojem su vidljivi dijelovi prikaza Rođenja, te latinski natpis: Gloria in excelsis Deo et in terra pax hominibus, »Slava Bogu na visini i na zemlji mir ljudima.«
Danas na ovom oltaru, koji zauzima središnje mjesto u spilji Rođenja, svoju liturgiju služe pravoslavni Grci i predstavnici Armenske ckrve. Brojni hodočasnici koji dolaze u Betlehem običavaju kleknuti na tom mjestu i poljubiti zvijezdu koja označava mjesto Rođenja.
Već sveti Jeronim spominje više spilja raspoređenih oko mjesta Isusova rođenja. Danas se te spilje nalaze u vlasništvu franjevaca, a čuvaju različite uspomene. Među njima svakako je najznačajnija uspomena na boravak svetog Jeronima u Betlehemu. On je ovdje, uz spilju Rođenja, osnovao samostan, te ovdje preveo Bibliju s izvornih jezika, hebrejskog i grčkog na latinski. Taj se prijevod stoljećima kasnije koristio kao službeni prijevod Svetog pisma u Zapadnoj, Katoličkoj Crkvi.
Ovdje nalazi i nekoliko grobnica. Kroz povijest one su se pripisivale raznim osobama, a između ostalih, prema jednoj predaji, ovdje bi bila pokopana i Nevina dječica, što ih je Herod dao pogubiti prilikom Isusova rođenja. Ipak, arheolozi su utvrdili da je riječ o grobovima odraslih osoba. Ovdje je bio i grob samog svetog Jeronima, no kasnije je prenijet u Rim, te se nalazi u istoj crkvi gdje i dijelovi jaslica.
U ove se spilje silazi stepenicama iz franjevačke crkve svete Katarine, a postoje i vrata koja izravno vode u spilju Rođenja. Ona se otvaraju jednom dnevno kad kroz njih prolazi franjevačka procesija, te na Božić, Bogojavljenje i blagdan svete Katarine.
M. Modrić, Sveta zemlja, Isusova domovina. Hodočasnički vodič, Zagreb 2000. ISBN 953-98290

Bazilika sv. Petra (tal. Basilica Papale di San Pietro in Vaticano) je vatikanska crkva izgrađena u stilu klasične renesanse, na mjestu prethodne ranokršćanske bazilike. Prema tradiciji i povijesnim izvorima, prvo zdanje podignuto je na mjestu mučeništva i grobu sv. Petra, jednog od dvanaest apostola i prema katoličkoj tradiciji prvog rimskog biskupa, a time i prvog u nizu papa. Smatra ju se jedinstvenom crkvom u kršćanskom svijetu, kao i najvažnijom od svih kršćanskih crkava. 
Iznad groba sv. Petra, u 16. stoljeću, sagrađena je prekrasna bazilika njemu u čast. Brojni znameniti umjetnici Italije, među kojima su Donato Bramante, Gianlorenzo Bernini i Michelangelo bili su uključeni u njenu izgradnju od 1506. do 1626. Danas je zbog svojih religijske i povijesne važnosti vezane uz papinstvo, protureformaciju, te umjetnike i arhitekte značajno hodočasničko i turističko središte.
Bazilika sv. Petra nije katedrala, budući da u njoj ne stoluje biskup, nego je njezin službeni naziv Papinska bazilika sv. Petra u Vatikanu.
Jedan zapis na tlu srednje lađe navodi koliko je čitava građevina dugačka, 194 m (vanjska duljina iznosi, zajedno s trijemom, 211,15 metara), a svod je visok 44 metra. Crkveni prostor zauzima površinu od 15.160 m², kupola je do vrha križa visoka 133 m, a nose je četiri nosača, svaki obujma od 71 metra.
Bazilika sv. Petra jedna je od četiri papinske bazilike ili velike bazilike u Rimu Ostale tri su: bazilika sv. Ivana Lateranskog, bazilika sv. Marije Velike i bazilika sv. Pavla izvan zidina. Bazilika sv. Petra je najistaknutija građevina u Vatikanu. Njena kupola je dominantna na liniji horizonta u Rimu. Najveća je crkva na svijetu, pokriva područje od 2,3 hektara. Jedna je od najsvetijih mjesta kršćanstva; u njoj se nalazi grobnica sv. Petra, koji je bio jedan od dvanaest apostola i prema katoličkoj tradiciji, ujedno i prvi biskup u Antiohiji, a kasnije prvi biskup u Rimu, prvi papa. Iako Novi zavjet ne spominje Petrovo mučeništvo u Rimu, katolička tradicija na temelju spisa crkvenih otaca smatra da je njegova grobnica ispod oltara. Iz tog razloga, mnogi pape iz ranih godina Crkve bili su pokopani u bazilici. 
Bazilika sv. Petra nije papino službeno sjedište ni prva u rangu među glavnim bazilikama u Rimu. Tu čast ima bazilika sv. Ivana Lateranskog. Međutim, to je zasigurno glavna papinska crkva, jer se većina papinskih ceremonija održava u njoj, zbog njene veličine i povoljne lokacije. Katedra (stolica) sv. Petra, koja se nalazi u bazilici simbolizira nastavak linije apostolskog naslijeđa od sv. Petra do današnjeg pape. Za nju se smatralo da je na njoj sjedio sam sv. Petar, ali je ona zapravo dar francuskog kralja Karla II. tadašnjem papi Ivanu VIII. 875. godine. Ona se nalazi na povišenom mjestu u apsidi, uz kipove crkvenih naučitelja i ispod slike koja simbolizira Duh Sveti.
Staru baziliku sv. Petra, najglasovitiju i najveću starokršćansku baziliku, sagradio je car Konstantin Veliki na molbu pape Silvestra I. još 326. godine na mjestu mučeništva sv. Petra, u blizini Neronovog cirkusa. 
Bazilika je bila na uzvišenju do kojega je vodilo stubište s 35 stuba. Atrij ili otvoreno dvorište na istoku imalo je baldahinom natkriti cantharus (česmu), a od njega vodio je kroz narteks, ulazni hodnik s pet vrata, do glavnog dijela bazilike. Iako je golemi središnji prostor bio dug oko 60 metara – crkva je bila konstruktivno jednostavna i imala je otvoreno krovište. Redovi gusto postavljenih stupova dijelili su zgradu u glavnu i četiri pobočne lađe. Glavna lađa (brod) i pobočne na zapadu su završavale s pet lukova od kojih je središnji bio trijumfalni luk (slavoluk). Iza toga nalazila se bema, prostor iz kojeg se možda razvio transept u kasnijim crkvama kružnog tipa (u bemi ili povišenom dijelu svetišta nalazila se, iza baldahina, grobnica sv. Petra). Iza nje je bila apsida iz koje su biskupi i visoko svećenstvo održavali službu Božju.
Ispred glavnog oltara bili su okrunjeni mnogobrojni carevi, tako je na Božić 800. godine okrunjen Karlo Veliki kojega je papa Lav III. okrunio krunom Svetog Rimskog Carstva. 
U 15. stoljeću stara bazilika sv. Petra je bila stara više od 1100 godina i pokazivala je znakove starosti, pa je papa Nikola V. htio staru baziliku nadograditi i pretvoriti je u katedralu dostojnu veličine i snage Katoličke Crkve.
Obnova je započela 1452. godine prema nacrtima Bernarda Rossellinija, no radovi su tri godine kasnije, poslije smrti pape, obustavljeni; zidovi su se uzdizali jedva metar iznad površine zemlje. Prije pontifikata Julija II.  (1503.-1513.) nije bilo ozbiljnijeg pokušaja da se bazilika restaurira ili pregradi. Papa se sjetio starih nacrta i odlučio da ponovo započne gradnju te je nakon 50 godina ovo gradilište opet oživjelo. Papa je odlučio da obnovi drvenu baziliku na prikladan imperijalan rimski način, kao suvremenu suparnicu rimskim kupalištima i Panteonu.
Jedan dio nove Petrove crkve valjalo je predvidjeti kao mučeničku grobnicu ili komemorativnu crkvu. Crkve mučenika bile su obično kružnog tlocrta, a upravo u to vrijeme projektirao je Bramante sićušni Tempietto San Pietro u Monitoriju, janikulskom brežuljku, gdje se pogrešno mislilo da je svetac bio mučen. Isprva je, između mnogih nacrta, Julije II. upravo odabrao Bramanteovu crkvu u obliku istokračnog grčkog križa s četiri mala grčka križa u krakovima. Iznad središta trebala se izdizati golema glavna kupola koja se stepenasto uzdiže oponašajući Panteon. Četiri manje kupole su bile predviđene za četiri kraka križa.  
U praksi međutim crkve centralnog tlocrta nisu prikladne za velike svečanosti u kojima sudjeluju tisuće ljudi i poslije 1514. godine, kada je umro Bramante, za vrijeme njegovih nasljednika Rafaela (do njegove smrti 1520.), fra Giovannija Gioconde iz Verone i Giuliana da Sangalla promijenio se taj genijalni plan i došlo je do kompromisa. Dugo se vremena vodila prepirka ne bi li tlocrt u obliku latinskog križa bio bolji. Velik, ružan drveni model napravljen za Antonija da Sangalla mlađeg, koji je umro 1546. godine, predstavlja kompromisno rješenje nekolicine problema, naročito po nespretnom miješanju središnjeg tlocrta i tlocrta latinskog križa. Njemu nedostaje Bramanteov osjećaj za klasičnu jednostavnost. Njegovo najistaknutije obilježje je neobičan most koji povezuje vestibul i glavni brod.
Michelangelo, kojemu je papa Pavao III. 1547. zapovijedio neka nastavi gradnju, vratio se grčkom križu. Jedino je on, poput Bramantea, bio u stanju zamisliti pravo mjerilo ove velike građevine. Njegove ideje poznate su nam s nekoliko bakroreza, nekoliko njegovih crteža i drugog velikog drvenog modela. Michelangelo je nadmašio Bramanteov projekt jasnoćom i ekonomičnošću otvorivši tlocrt u kutovima, stvorivši tako jedinstven integrirani križ i četvorinu i jedinstven interijer. Michelangelo se nerado primio posla i pristao je nakon nagovaranja pape Pavla III. Izjavio je, da je pristao samo iz ljubavi prema Bogu i u čast apostola.
Najvažniji doprinos građevini svetog Petra što ga je genijalni kipar pridonio bila je blistava, uza svu veličinu, bestežinski djelujući, kupola iznad papinskog oltara (visoka 138 metara). Kupola je poduprta apsidijalnim galerijama, a iznutra je nose četiri masivna stuba, svaki u četvorini sa stranicama od 18 metara. Kamena rebra koja se dižu iz tambura s kolonadom dvostrukih stupova, da bi nosila lanternu na vrhu, povećavaju njen dinamični odnos. Nakon njegove smrti 1564. godine, rad je preuzeo Giacomo Della Porta 1573. godine, koji je ponešto promijenio projekt.
Kupolu su dovršili Michelangelovi nasljednici od 1588. do 1593. godine, dugo nakon njegove smrti, i vjerojatno lakšu i šiljastijeg oblika nego što je on želio. 
Za gradnju najvećeg hrama bilo je potrebno puno novaca, a taj novac je najvećim dijelom potjecao  od trgovine oprostima.
Godine 1606. zapovijedio je papa Pavao V. neka se vrate obliku latinskog križa s namjerom da se osigura više prostora. Tada je Carlo Maderno gradio uzdužnu lađu katedrale i baroknu fasadu i tako modificirao cijeli odnos kupole i pročelja. Danas se Michelangelova kupola, gledajući iz blizine, skriva iza masivne barokne fasade. Ispred fasade je portik s pet vrata koje vode u baziliku, na čijem vrhu su konjaničke skulpture Konstantina (Bernini) i Karla Velikog (Cornacchini). Jedna od ukrašenih brončanih vrata zovu se Sveta vrata i otvorena su samo za jubilarnih godina.Tek poslije posvete crkve, 18. studenog 1626., Bernini, nasljednik Maderna, dovršii je građevinu i čitav njen okoliš. Berninijevo je djelo visoki tabernakul iznad glavnog oltara, ali prije svega njemu se ima zahvaliti za današnji izgled Petrova trga. Pravi umjetnik gradnje osnovao je prekrasne kolonade sa 284 stupa i 88 nosača koji okružuju u svoj svojoj cjelini taj jedinstveni trg. Bernini je, također, napravio i nacrte za 162 svetačka kipa na balustradi. Obelisk 25 m visok, u sredini trga, potječe iz Egipta. Kaligula je ukrasio njime Neronov cirkus. Godine 1586. transportirali su ga na današnje mjesto i ondje ga postavili.
Unutar trijema iznad glavnog ulaza je poznat i potpuno obnovljeni mozaik Navicella (brodić), koji je za prvotnu baziliku izradio Giotto o prvoj Svetoj godini (1300.).
Posljednja vrata desno nazivaju se "Sveta vrata" (Porta Santa) i ona su otvorena samo za "Svete godine". Na Badnji dan papa, po osobitom obredu dolazi do tih vrata praćen svečanom procesijom i nakon što triput klekne i triput udari čekićem odstranjuje se zid i papa prvi njima ulazi u Baziliku. Na Sveta tri kralja poslije jubilarne godine vrata se ponovno zazidaju, uz posebnu svečanost. Moderne reljefe koji ukrašavaju ta vrata izradio je Vico Consorti.
Središnja vrata su "Vrata Filarete" (Porta di Bronzo) izradio je u 15. stoljeću Filaret za drevnu Konstantinovu baziliku, ugledavši se u Ghibertijeva vrata u Firenci. Njih uokviruju dvoja vrata iz suvremenog doba, Minguzzijeva "Vrata dobra i zla" (Porta del Bene e del Male), i Crocettijeva "Vrata svetih sakramenata" (Porta dei Sacramenti), a posljednja vrata s lijeva, tzv. "Vrata smrti" (Porta della Morte), na kojima su prikazani Isusova i Bogorodičina smrt, te smrt u svemiru, su najnovija (1964.) i njih je napravio Giacomo Manzù za papu Ivana XXIII.
U unutrašnjosti se osjeća božansko, harmonično prostranstvo najveće kršćanske crkve. Dojam veličine se može dobiti ako znamo da su putti (mali anđeli), na pandantivima kupole, veći od ljudske veličine, dok je centralni kanopos visok poput rimske palače.
Devedeset devet svjetala poredanih u polukrug oko oltara se čuva uvijek upaljenima kako bi osvijetlili grobnicu sv. Petra ispod oltara.
Brončani baldahin iznad oltara, visok 29 metara,  izradio je najveći barokni kipar Bernini. Baldahin nose spiralni stupovi odliveni od brončanih dekoracija s Panteona, a na vrhu se nalazi golema skulpturalna kompozicija uznesenja sv. Petra.
Dekoracija apside je isto tako djelo velikog kipara. Umjetnik je zamislio veliko barokno relikvijarno prijestolje u pozlaćenoj bronci koje okružuje drveni tron za koji se vjeruje da je originalni tron sv. Petra. Iznad njega su veličanstvene trake "Svete svjetlosti" s golubicom Duha Svetoga i brojnim figurama u štukaturi. 
Dva su monumentalna nadgrobna spomenika s obje strane oltarne apside: grobnica pape Pavla II. (Guglielno della Porta 1575.) i grobnica pape Urbana VIII. (Bernini 1647.). Uz četiri golema centralna stuba (pilastra) nalaze se skulpture svetaca od kojih je možda najljepši sv. Longinus s kopljem kojim je proboden Krist (Bernini). Ostale skulpture su: glasoviti brončani kip sv. Petra iz 13. stoljeća, Carica sv. Jelena Andree Bolgija, sv. Veronika Francesca Mochija i sv. Andrija Françoisa Duquesnoya.
Uz pilastre, u bazilici se nalaze mnogobrojni spomenici, kao npr. Kristina Švedska Carla Fontane, Berninijeva matilda iz Canosse (1635.), Canovini spomenici papama Klementu XIII., Urbanu VIII. i posljednjim Stuartima.
U bazilici se nalazi i  Pietà koju je veliki Michelangelo isklesao s nepunih 25 godina za jubilej 1500. godine.
U Svetištu i muzeju riznice sv. Petra (Tesoro) nalazi se dragocjeni Donatellov ciborij i grobnica pape Siksta IV., djelo Antonia del Pollaiola.
Ispod jednog od stubova kupole nalazi se ulaz u Vatikansku kriptu u kojoj se nalaze ostaci stare Konstantinove bazilike i grobnice dvadesetak pontifikanata (među kojima su Pio XII., Ivan XXIII., Pavao VI. i Ivan Pavao I.). Iskapanja ispod Konfesije donijela su važno otkriće koje je papa Pavao VI. objavio 26. lipnja 1968.: "Relikvije sv. Petra su identificirane na način koji možemo smatrati uvjerljivim".
"Građevinu, koja svoju slavu u prvom redu zahvaljuje svojoj veličini i sjaju svoje opreme teže je opisati riječju od bilo koje druge građevine", pisao je Carl Lutzow u svojem prije stotinu godina napisanom djelu o umjetnosti crkvene gradnje, "a taj posao je tim teži budući da su temeljni oblici, u kojima se postavila gradnja i stil u kojem je izvedena po svojoj prirodi lišeni svake osobine i obilježja, streme prema nekoj sveobuhvatnoj općenitosti." Kao i kasniji kritičari Lutzow žali što su se odrekli Bramanteovog tlorisa forme grčkog križa. "Jasno se osjeća kako je prvotna jedinstvena zamisao žrtvovana zahtjevu za masovnim razvijanjem raskoši." Jacob Burckhardt je naprotiv, mislio da utjecaj crkvenog prostora odlučujuće djeluje na rasvjetu i na broj ljudi. "U uskršnje jutro svatko zna da se nalazi u najvećoj zemaljskoj prostoriji na svijetu."
Američki filozof Ralph Waldo Emerson opisao je baziliku sv. Petra kao "ukras zemaljske kugle ... uzvišenu i lijepu."Općeniti utisak crkvenog prostora sa svojim izjednačenim razmjerima, sa svojim efektima perspektive, boje i strujanjem svjetla djeluje fascinirajuće na neiskusnog promatrača. Onaj koji se obraća pojedinačnim dijelovima građevine, spomenicima i umjetninama - na njega će ta građevina ostavljati još veći utisak. Ali bazilika svetog Petra nije samo crkva i majstorsko djelo građevinske umjetnosti već ponajprije simbol univerzalnosti Crkve.
Papa imenuje arhiprezbitera, koji upravlja bazilikom. To su obično talijanski kardinali, ali bilo je i kardinala drugih narodnosti poput Engleza Henryja Benedicta Stuarta i Edwarda Henrya Howarda i Španjolca Rafaela Merry del Vala i dr. Dva kardinala arhiprezbitera Giovanni Gaetano Orsini i Pietro Barbo kasnije su postali pape (Nikola III. i Pavao II.).
Postoji više od 100 grobova u bazilici sv. Petra, mnogi se nalaze u katakombama ispod bazilike. To uključuje grobove 91. pape, sv. Ignacija Antiohijskog, Otona II., cara Svetog Rimskog Carstva, skladatelja Giovannija Pierluigija da Palestrine i dr. Tu su pokopani i progonjeni britanski plemići katoličke vjere James Francis Edward Stuart i njegova dva sina, Charles Edward Stuart i Henry Benedict Stuart, kojima je papa Klement XI. dopustio dolazak u Vatikan. Također tu je pokopana i Marija Klementina Sobjeska, supruga Jamesa Francisa Edwarda Stuarta i unuka Jana Sobjeskog, zatim kraljica Kristina Švedska, koja je abdicirala s prijestolja kako bi se preobratila na katoličanstvo, grofica Matilda Toskanska, pristaša pape Grgura VII., tijekom Spora za investituru između pape i cara Henrika IV. Najnovija sahrana u bazilici je ona pape Ivana Pavla II., 8. travnja 2005. godine.
