
Radiohead je britanski rock sastav iz Abingdona, Oxfordshirea osnovan 1985. godine. Skupinu čine Thom Yorke (vokali, gitara, klavir, klavijature), braća Jonny (solo gitara, klavijature, ostala glazbala) i Colin Greenwood (bas-gitara), Ed O'Brien (gitara, prateći vokali) i Philip Selway (bubnjevi, udaraljke). Od 1994. godine surađuju s producentom Nigelom Godrichem i umjetnikom Stanleyjem Donwoodom.
Nakon što je 1991. godine potpisao ugovor s diskografskom kućom, Radiohead je 1992. objavio svoj singl prvijenac, "Creep". Postao je hit širom svijeta nakon objave debitantskog albuma Pablo Honey, koji je izašao 1993. godine. Popularnost i pohvale kritičara počeli su rasti u Ujedinjenom Kraljevstvu nakon objave drugog albuma, The Bendsa, 1995. godine. Treći je album, OK Computer (iz 1997.), učinio skupinu svjetski poznatom; značajan zbog svoje složene produkcije i tematike suvremenog otuđenja, često ga se smatra jednim od najvažnijih albuma koji su obilježili 1990-te i jednim od najboljih albuma popularne glazbe. Sljedeći su albumi sastava, Kid A (iz 2000.) i Amnesiac (iz 2001.), koji su bili snimljeni u isto vrijeme, označili drastičnu promjenu u stilu zbog utjecaja eksperimentalne elektroničke glazbe, klasične glazbe iz 20. stoljeća, krautrocka i džeza. Kid A podijelio je slušatelje, ali su ga Rolling Stone, Pitchfork i Times proglasili najboljim albumom desetljeća.
Radioheadov je šesti album, Hail to the Thief (iz 2003.), spojio rock i elektroničku glazbu s tekstovima koje je inspirirao Rat protiv terorizma te je bio posljednji album skupine koji je objavio EMI. Kasniji su uradci popularizirali alternativne platforme za objavu poput pay-what-you-wanta (plati-onoliko-koliko-želiš) i BitTorrenta; Radiohead je samostalno objavio svoj sedmi album, In Rainbows (iz 2007.), u inačici za preuzimanje s interneta koju su kupci mogli platiti po cijeni koju su htjeli te je album postigao kritički uspjeh, kao i uspjeh na ljestvicama. Osmi album,The King of Limbs (iz 2011.), koji je karakteriziralo istraživanje ritma, nastao je obilnim korištenjem lupinga i sempliranja. A Moon Shaped Pool (iz 2016.) uglavnom je sadržavao orkestralne aranžmane Jonnyja Greenwooda.
Radiohead je do 2011. godine prodao više od 30 milijuna albuma širom svijeta. Njegov glazbeni opus rangira se visoko i u anketama slušatelja i u kritičarskim listama najbolje glazbe iz 1990-ih i 2000-ih. Godine 2005. Rolling Stone postavio ga je na 73. mjesto popisa "Najboljih izvođača svih vremena"; Jonny Greenwood i O'Brien pojavili su se na Rolling Stoneovom popisu najboljih gitarista, a Yorke na popisu najboljih pjevača. Godine 2009. čitatelji Rolling Stonea odabrali su Radiohead kao drugi najbolji sastav iz 2000-ih. Godine 2017. bio je nominiran za uvrštavanje u Rock and Roll Hall of Fame u svojoj prvoj godini kvalifikacije.
Članovi Radioheada upoznali su se u Abingdon Schoolu, privatnoj školi za dječake u Abingdonu, Oxfordshireu. Gitarist i pjevač Thom Yorke te basist Colin Greenwood pohađali su istu godinu, gitarist Ed O'Brien i bubnjar Philip Selway bili su na višoj, a multiinstrumentalist Jonny Greenwood, Colinov brat, bio je na dvije godine nižoj od Yorkea i brata. Godine 1985. osnovali su On a Friday, čije se ime odnosilo na uobičajeni dan proba sastava u školskoj glazbenoj učionici. Jonny se posljednji pridružio grupi te je u početku svirao harmoniku i kasnije klavijature, ali je ubrzo postao glavni gitarist; prethodno je bio u drugoj skupini, Illiterate Hands, s glazbenikom Nigelom Powellom i Yorkeovim bratom Andyjem Yorkeom. Prema Colinovim riječima članovi sastava izabrali su svoja glazbala više zbog toga što su željeli svirati zajedno nego zbog interesa u određena glazbala: "Bio je to kolektivniji način pogleda na stvari. Ako ste mogli pripomoći tako što je netko drugi mogao svirati vaš instrument, onda je to bilo vrlo fora." Jednom je prilikom On a Friday činila i skupina saksofonista.Grupi se nije sviđala stroga školska atmosfera—ravnatelj ju je jednom kaznio zbog korištenja učionice za probe u subotu—i pritajila se u školskom glazbenom odjeljku. Članovi su izjavili kako ih je njihov učitelj glazbene kulture upoznao s džezom, filmskom glazbom, poslijeratnom avangardnom glazbom i klasičnom glazbom 20. stoljeća. Krajem 1980-ih u Oxfordshireu i Thames Valleyju postojala je aktivna scena indie glazbe, ali se ona uglavnom bavila shoegazing skupinama poput Ridea i Slowdivea.
Iako su svi članovi osim Jonnyja do 1987. godine napustili Abingdon kako bi studirali, On a Friday nastavio je održavati probe tijekom vikenda i praznika. Na Ekstereskom je sveučilištu Yorke svirao sa sastavom Headless Chickens i s njime izvodio pjesme među kojima će se nalaziti budući Radioheadov materijal te je upoznao umjetnika Stanleyja Donwooda, koji će kasnije stvarati naslovnice za skupinu. On a Friday ponovno se okupio 1991. godine, dijeleći kuću na rubu Magdalen Roada i Ridgefield Roada u Oxfordu.On a Friday nastavio je svirati u Oxfordu i Jericho Tavernu, a diskografske kuće i producenti počeli su se zanimati za grupu. Chris Hufford, Slowdiveov producent i suvlasnik oksfordskog studija Courtyard Studios, otišao je na rani nastup On a Fridaya u Jericho Tavern. Impresioniran, on i njegov partner, Bryce Edge, snimili su demo uradak i postali menadžeri On a Fridaya; i dan-danas su Radioheadovi menadžeri. Koncem 1991. godine, nakon što su se Colin i Keith Wozencroft, predstavnik EMI-jevog A&R odsjeka, slučajno sreli u Our Priceu, prodavaonici albuma u kojoj je Colin radio, On a Friday potpisao je ugovor za snimanje šest albuma s EMI-jem. Skupina je promijenila ime prema zahtjevu kuće; naziv "Radiohead" preuzet je iz pjesme "Radio Head" s albuma True Stories Talking Headsa iz 1986. godine.
Radiohead je svoj debitantski uradak, EP Drill, snimio s Chrisom Huffordom i Bryceom Edgeom u studiju Courtyard Studios. Objavio ga je u svibnju 1992. godine, ali nije postigao uspjeh na ljestvicama. Skupina je kao producente za svoj debitantski album odabrala Paula Kolderieja i Seana Sladea, koji su radili s američkim indie skupinama Pixies i Dinosaur Jr.. Snimanje albuma kratko je trajalo te se odvijalo tijekom 1992. godine u oksfordskom studiju. Nakon objave singla "Creep" kasnije te godine britanski se glazbeni tisak počeo zanimati za Radiohead, iako ne na posve pozitivan način; NME ga je opisao kao "kukavičku izliku za rock sastav", a BBC Radio 1 odbacio je "Creep" jer ga je smatrao "predepresivnim".Radiohead je objavio svoj album prvijenac, Pablo Honey, u veljači 1993. godine. Našao se tek na 22. mjestu britanskih ljestvica jer "Creep" i naknadni singlovi "Anyone Can Play Guitar" te "Stop Whispering" nisu postali hitovi. "Pop Is Dead", singl koji se nije pojavio na albumu, također se loše prodavao; O'Brien je kasnije izjavio da je ta skladba bila "odvratna pogreška". Neki su kritičari usporedili rani stil skupine s valom grungea koji je bio popularan početkom 1990-ih, nazvavši ju "slabijom Nirvanom", te Pablo Honey nije postigao kritički ni komercijalni uspjeh u vrijeme svoje izvorne objave.Početkom 1993. Radiohead je počeo privlačiti slušatelje iz drugih područja. "Creep" je često na izraelskom radiju reproducirao utjecajni DJ Yoav Kutner te je u ožujku, nakon što je u toj državi pjesma postala hit, Radiohead bio pozvan u Tel Aviv da održi svoj prvi koncert u inozemstvu. Otprilike u to je vrijeme KITS, alternativna radijska postaja u San Franciscu, dodao  "Creep" na svoj popis za reprodukciju. Ubrzo su i druge radijske postaje na zapadnoj obali SAD-a slijedile taj primjer. Kad je Radiohead započeo svoju prvu sjevernoameričku turneju u lipnju 1993. godine, glazbeni spot za "Creep" već se često bio prikazivao na MTV-ju. Pjesma se popela na drugo mjesto američke ljestvice modernog rocka, našla se na nižim mjestima pop ljestvice Top 40 i pojavila se na sedmom mjestu britanske ljestvice singlova kad ju je u rujnu EMI ponovno objavio u Ujedinjenom Kraljevstvu.Članovi sastava izjavili su kako im je bilo teško prilagoditi se turneji i da su, kad se približavala kraju, "još uvijek svirali iste pjesme koje su snimili dvije godine prije ... kao da je vrijeme stalo", a željeli su raditi na novim skladbama.
Radiohead je počeo raditi na drugom albumu 1994. godine s Johnom Leckiejem, producentom veteranom Abbey Road Studiosa. Napetost je bila velika zbog rastućih očekivanja da se ponovo dostigne uspjeh "Creepa". Snimanje u studiju počelo se doimati neprirodno jer je grupa toliko puta izvježbala materijal da joj je postao formulaičan. Tražeći promjenu krajolika sastav je otišao na turneju u istočnu Aziju, Australaziju i Meksiko te se ohrabrio izvodeći nove pjesme uživo. Međutim, zabrinut zbog svoje novostečene slave, Yorkea je razočaralo što se nalazio "na opasnom dijelu seksualnog, provokativnog, MTV-jevog načina života koji zapinje za oko" za koji je smatrao da pomaže prodavati svijetu.EP i singl My Iron Lung, objavljeni 1994. godine, bili su Radioheadova reakcija te su označili odmak prema većoj složenosti kojoj je težio na svojem drugom albumu. Tad je prvi put radio sa svojim budućim producentom Nigelom Godrichem, koji je tad bio Leckiejev inženjer zvuka. Bila je to i prva Radioheadova suradnja s umjetnikom Stanleyjem Donwoodom, koji je otad počeo izrađivati sve njegove naslovnice. Potpomognuta reprodukcijom alternativnih radiostanica, prodaja My Iron Lunga bila je bolja od očekivanog te je prvi put sugerirala da je sastav pronašao predanu skupinu obožavatelja i da nije bio one-hit wonder.Nakon što je na turneji predstavio nekoliko novih pjesama, Radiohead je završio snimanje drugog albuma krajem godine i objavio The Bends u ožujku 1995. godine. Albumom su upravljali gusti rifovi i eterične atmosfere koje su stvarali trojica gitarista grupe te su klavijature bile prisutnije nego na prvijencu. Dobio je pozitivnije kritike za strukture pjesama i izvedbe. Iako se na Radiohead gledalo kao na autsajdera u sceni Britpopa koja je u to vrijeme vladala glazbenim medijima, s The Bendsom je naposljetku postigao uspjeh u svojoj domovini jer su se singlovi "Fake Plastic Trees", "High and Dry", "Just" i "Street Spirit (Fade Out)" probili do visokih mjesta na ljestvicama; "Street Spirit" prvi je put uvrstio Radiohead u top pet.
Radiohead je 1995. ponovo otišao na turneju po Sjevernoj Americi i Europi, ovaj put kako bi podržao R.E.M., skupinu koja je bila jedna od njegovih glavnih uzora i, u to vrijeme, jedna od najpoznatijih rock grupa u svijetu. Radiohead je bio na rubu raspada sve dok napetosti unutar sastava nisu bile riješene u Meksiku. Uzbuđenje koje su stvorili poznati obožavatelji poput R.E.M.-ovog pjevača Michaela Stipea i karakteristični glazbeni spotovi za pjesme "Just" i "Street Spirit" pomogli su zadržati Radioheadovu popularnost izvan Ujedinjenog Kraljevstva. Radioheadov su turnejski kombi i sva njegova glazbena oprema bili ukradeni noć prije zakazanog nastupa u Denveru, Koloradu. Yorke i Jonny Greenwood održali su ogoljeni akustični koncert uz pomoć unajmljenih glazbala, a nekolicina je nastupa bila otkazana. Godine 2015. Greenwoodu je bila vraćena jedna od ukradenih gitara nakon što ju je obožavatelj prepoznao sjetivši se da ju je kupio u Denveru tijekom 1990-ih."High and Dry" postao je hit, ali Radioheadov rastući krug obožavatelja nije bio dovoljno velik da bi se ponovio svjetski uspjeh "Creepa". The Bends se našao na 88. mjestu američke ljestvice albuma te ostaje Radioheadova najniža pozicija na toj ljestvici. Ipak, Radiohead je bio zadovoljan prihvaćenošću albuma. Jonny Greenwood izjavio je: "Mislim da je došlo do zaokreta oko devet ili dvanaest mjeseci nakon što je The Bends bio objavljen i nakon što se počeo pojavljivati u anketama za najbolje albume krajem godine. Tad smo počeli vjerovati da smo učinili dobru stvar time što smo u sastavu." U naknadnim se godinama The Bends pojavio na popisima najboljih albuma svih vremena raznih časopisa, kao i u Rolling Stoneovoj listi "500 najboljih albuma svih vremena" iz 2012. godine gdje je zauzeo 111. mjesto.
Krajem 1995. Radiohead je već bio snimio jednu pjesmu koja će se pojaviti na njegovom sljedećem albumu. Objavljen kao singl kako bi podržao album The Help Album dobrotvorne udruge  War Child, "Lucky" je bio snimljen u kratkoj sesiji s Nigelom Godrichem, mladim inženjerom zvuka koji je pomagao skupini na The Bendsu i bio producent B-strane "Talk Show Host" iz 1996. godine. Sastav je odlučio samostalno producirati svoj sljedeći album s Godrichem te je započeo s radom početkom 1996. godine. Do srpnja je snimio četiri skladbe u Canned Applauseu, svojem studiju za probe koji je prethodno služio kao koliba za jabuke na selu u blizini Didcota u Oxfordshireu.
U kolovozu 1996. godine Radiohead je otišao na turneju kao predgrupa Alanis Morissette. Nastavio je sa snimanjem, ali ne u studiju, već u St. Catherine's Courtu, vili iz 15. stoljeća u blizini Batha. Sesije su protekle mirno, sastav je svirao tijekom svih dnevnih sati, snimao je u različitim sobama i slušao Beatlese, DJ Shadowa, Ennija Morriconea i Milesa Davisa za nadahnuće.Radiohead je objavio svoj treći album, OK Computer, u lipnju 1997. godine. Na albumu je eksperimentirao sa strukturama pjesama i predstavio utjecaje ambijentalne, avangardne i elektroničke glazbe, natjeravši Rolling Stone da album nazove "zapanjujućim art-rock tour de forceom". Radiohead je negirao pripadnost žanru progresivnog rocka, ali su recenzenti počeli uspoređivati njegov rad s onim Pink Floyda, grupe čiji je rad iz 1970-ih tada utjecao na Greenwoodove gitarističke dionice. Neki su OK Computer tematski usporedili s The Dark Side of the Moonom (iz 1973.), Floydovim najprodavanijim uratkom, iako je Yorke komentirao da su tekstovi na albumu bili promatranjem "brzine" svijeta u 1990-ima. Yorkeovi su tekstovi, utjelovljujući različite likove, govorili o onome što je jedan časopis nazvao "bluesom kraja tisućljeća" za razliku od intimnijih tekstova na The Bendsu. Prema riječima novinara Alexa Rossa članovi skupine postali su "dečki s postera za određenu vrstu svjesnog otuđenja—kao što su Talking Heads i R.E.M. bili prije njih". OK Computer bio je kritički priznat. Yorke je komentirao da ga je "oduševilo da je dobio takvu reakciju. Nitko od nas nije jebeno znao je li [album] bio dobar ili loš. Ono što me posve šokiralo je to da su ljudi razumjeli sve stvari, sve teksture i zvukove i atmosfere koje smo pokušali stvoriti."OK Computer bio je prvi Radioheadov album koji se našao na prvom mjestu britanske ljestvice albuma i koji je bio komercijalno uspješan širom svijeta. Iako je njegova najviša pozicija na američkim ljestvicama bila na 21. mjestu, album je na koncu bio prepoznat u tamošnjoj glavnoj struji; s njim je Radiohead osvojio nagradu Grammy za najbolji album alternativne glazbe i zaradio nominaciju za album godine. "Paranoid Android", "Karma Police" i "No Surprises" bili su objavljeni kao singlovi s albuma, od kojih je "Karma Police" bio najuspješniji diljem svijeta. OK Computer počeo se često pojavljivati na britanskim popisima "best-of" albuma. Iste je godine Radiohead postao jednom od prvih skupina na svijetu koja je imala internetsku stranicu te je stekao mnogo posvećenih obožavatelja na internetu; samo nekoliko godina kasnije pojavilo se na desetke obožavateljskih stranica posvećenih skupini.Nakon OK Computera uslijedila je jednogodišnja svjetska turneja "Against Demons" tijekom koje je Radiohead prvi put nastupio kao glavni izvođač na glastonburyjskom festivalu 1997. godine. Unatoč tehničkim poteškoćama koje su skoro natjerala Yorkea da napusti pozornicu, nastup je bio pohvaljen te je cementirao Radioheadovu reputaciju glavnih koncertnih izvođača. Grant Gee, redatelj spota za pjesmu "No Surprises", snimio je sastav na turneji za dokumentarni film Meeting People Is Easy iz 1999. godine. Film prikazuje nezadovoljstvo sastava s glazbenom industrijom i tiskom, kao i njegovu iscrpljenost tijekom turneje.
Radiohead je 1998. godine javno nastupio samo na koncertu Amnesty Internationala u Parizu. U ožujku je te godine sastav ušao u Abbey Road Studios s Godrichem kako bi za film Osvetnici snimio pjesmu "Man of War", ali nije bio zadovoljan rezultatima i pjesma je ostala neobjavljena. Yorke je to doba opisao "pravom niskom točkom"; postao je depresivan i skupina se skoro raspala.Početkom 1999. Radiohead je počeo raditi na svojem idućem albumu. Iako je uspjeh OK Computer značio da više ne postoji nikakav pritisak ili krajnji rok koji bi mu njegova diskografska kuća odredila, napetost je bila visoka. Članovi sastava različito su zamišljali Radioheadovu budućnost i Yorke je doživio autorsku blokadu, što ga je inspiriralo da napiše apstraktnije i fragmentiranije skladbe. Radiohead se osamio s Godrichem u studijima u Parizu, Kopenhagenu, Gloucesteru i nedavno dovršenom studiju u Oxfordu. Članovi su se na koncu dogovorili oko novog glazbenog smjera, redefinirajući svoje instrumentalističke uloge. Snimanje albuma bilo je dovršeno u travnju 2000. godine nakon gotovo 18 mjeseci.Radiohead je u listopadu 2000. objavio svoj četvrti album, Kid A, prvi od dva albuma koji je nastao tijekom tih snimateljskih sesija. Kao odmak od OK Computera Kid A je sadržavao minimalistički i teksturirani stil s raznolikijom instrumentacijom, uključujući ondes Martenot, programirane elektroničke beatove, gudačke instrumente i džezističke trube. U mnogim se državama našao na prvom mjestu, kao i SAD-u, gdje je postao prvi album skupine koji je debitirao na prvom mjestu Billboardove ljestvice te prvi album britanske skupine koja se pojavila na prvom mjestu američke ljestvice još od Spice Girlsa 1996. godine. Ovaj se uspjeh pripisao raznim stvarima; marketingu, neslužbenoj objavi na Napsteru (stranici za razmjenu podataka) nekoliko mjeseci prije službenog izlaska i prethodnom iščekivanju djelomično utemeljenom na uspjehu OK Computera. Iako Radiohead nije objavio nijedan singl s albuma, promotivne snimke skladbi "Optimistic" i "Idioteque" bile su puštane na radijskim postajama, a serijal "blipova", kratkih videozapisa koji su se reproducirali uz dijelove pjesama, bio je prikazivan na glazbenim programima te besplatno objavljen na internetu. Inspiriran antiglobalizacijskom knjigom No Logo  Naomi Klein, Radiohead je 2000. godine nastavio europsku turneju u posebno oblikovanom šatoru bez reklamiranja; također je podržao Kid A trima rasprodanim koncertima u sjevernoameričkim kazalištima.Kid A početkom je 2001. godine osvojio nagradu Grammy za najbolji alternativni album i zadobio nominaciju za album godine. Dobio je pohvale i kritike u krugovima indie glazbe zbog prisvajanja podzemnih stilova glazbe; neki su britanski recenzenti glavne struje opisali Kid A "komercijalnim oproštajnim pismom", nazvali ga "namjerno teškim" te su priželjkivali da se sastav vrati svojem ranijem stilu. Radioheadovi su obožavatelji bili jednako podijeljeni; mnoge je album odbio ili zbunio, ali mnogi su smatrali i da je to najbolji album skupine. Yorke je negirao da je Radiohead pokušao izbjeći komercijalna iščekivanja, izjavivši: "Ne pokušavamo biti komplicirani ... Samo pokušavamo komunicirati, ali izgleda da smo negdje usred procesa jednostavno naljutili mnogo ljudi ... Ono što činimo nije tako radikalno." Otad su album mnogi časopisi, među kojima su Time i Rolling Stone, proglasili jednim od najboljih nosača zvuka svih vremena; Pitchfork, The Times i Rolling Stone proglasili su ga najboljim albumom desetljeća.Radioheadov je peti album, Amnesiac, bio objavljen u lipnju 2001. godine. Sadržavao je dodatne skladbe koje su nastale tijekom sesija za Kid A, ali i jednu pjesmu snimljenu nakon objave Kid A-a, "Life in a Glasshouse", na kojoj je svirao Humphrey Lyttelton Band. Radiohead je naglasio da Amnesiac nije kolekcija B-strana ili "preostalih pjesama" s Kid A-a, već punokrvni album. Debitirao je na prvom mjestu britanske ljestvice albuma, popeo se na drugo mjesto u SAD-u te je bio nominiran za nagrade Grammy i Mercury Prize. Radiohead je pošao na svjetsku turneju i posjetio Sjevernu Ameriku, Europu i Japan. "Pyramid Song" i "Knives Out", Radioheadovi prvi singlovi od 1998. godine, bili su uglavnom uspješni. I Might Be Wrong: Live Recordings, objavljen u studenom 2001. godine, sadrži izvedbe sedam skladbi s albuma Kid A i Amnesiac te prethodno neobjavljenu akustičnu pjesmu "True Love Waits".
Radiohead je u srpnju i kolovozu 2002. godine bio na turneji u Portugalu i Španjolskoj te svirao nekolicinu novih pjesama. Za svoj je sljedeći album sastav želio istražiti napetost između ljudske glazbe i glazbe izrađene pomoću strojeva te mu je želio dati koncertniji zvuk. Grupa i Godrich snimili su veći dio materijala u dva tjedna u studiju Ocean Way Recording u Los Angelesu, a ostatak je albuma bio snimljen u Oxfordu početkom iduće godine. Skupina je izjavila da je snimanje prošlo opušteno za razliku od napetih sesija u vrijeme albuma Kid A i Amnesiac.
Radioheadov šesti album, Hail to the Thief, bio je objavljen u lipnju 2003. godine. Njegovi tekstovi pjesama bili su nadahnuti onime što je Yorke nazvao "općenitim osjećajem neznanja i netolerancije i panike i gluposti" nakon što je 2000. godine George W. Bush bio izabran za američkog predsjednika. Internetska stranica radiohead.tv služila je za promidžbu albuma te su se na njoj prikazivali kratki filmovi, glazbeni spotovi i webcastovi iz studija koji su se prikazivali u određeno vrijeme. Hail to the Thief našao se na prvom mjestu u Ujedinjenom Kraljevstvu i trećem mjestu ljestvice Billboard te je na koncu dobio platinastu nakladu u Ujedinjenom Kraljevstvu i zlatnu nakladu u SAD-u. Singlovi "There There", "Go to Sleep" i "2 + 2 = 5" često su bili puštani na radiopostajama  modernog rocka. Na dodjeli nagrada Grammy 2003. godine Radiohead je ponovo bio nominiran za najbolji alternativni album, dok su producent Godrich i inženjer Darrell Throp osvojili Grammy za najbolje produciran album. Radiohead je u svibnju 2003. krenuo na svjetsku turneju te je po drugi put bio glavni izvođač na glastonburyjskom festivalu. Turneja je završila u svibnju 2004. godine nastupom na festivalu Coachella u Kaliforniji. Com Lag (2plus2isfive), kompilacija B-strana Hail to the Thiefa, remikseva i koncertnih nastupa, bila je objavljena u travnju 2004. godine.Radioheadov je ugovor s EMI-jem za objavu šest albuma istekao objavom Hail to the Thiefa. Godine 2006. The New York Times opisao je sastav "najpopularnijom grupom bez ugovora na svijetu". Privatna je tvrtka Terra Firma 2007. godine kupila EMI za 6,4 milijardi dolara (4,7 milijardi funti). Radiohead je kritizirao novi menadžment i nije potpisao novi ugovor. The Independent je izvijestio da je EMI Radioheadu ponudio tri milijuna funti predujma, ali da se odbio odreći prava na prethodne uratke skupine; glasnogovornik EMI-ja izjavio je da je Radiohead "tražio iznimnu svotu novca". Yorke i Radioheadov menadžment negirali su da je grupa tražila veći predujam i komentirali da su htjeli imati kontrolu nad svojim prethodnim uradcima.Nakon turneje za Hail to the Thief članovi Radioheada pauzirali su rad skupine kako bi proveli vrijeme sa svojim obiteljima i radili na sporednim projektima. Yorke i Jonny Greenwood doprinijeli su singlu "Do They Know It's Christmas?" skupine Band Aid 20, a njegov je producent bio Godrich. Greenwood je skladao filmsku glazbu za filmove Bodysong (iz 2003.) i Bit će krvi (iz 2007.); potonji je označio prvu od nekolicine suradnji Greenwooda s redateljem Paulom Thomasom Andersonom. Yorke je u srpnju 2006. objavio svoj album prvijenac, The Eraser, koji se uglavnom sastojao od elektroničke glazbe. Rekao je Pitchforku: "U sastavu sam još otkako smo napustili školu i nikad se nisam usudio napraviti išta samostalno ... Bilo je to 'čovječe, moram otkriti kakav je to osjećaj'"
Radiohead je počeo raditi na svojem sedmom albumu u veljači 2005. bez ugovora s diskografskom kućom. Kako bi "izašao iz zone udobnosti" odlučio je ne surađivati s Godrichem te je unajmio producenta Spikea Stenta. Suradnja sa Stentom nije bila uspješna i završila je u travnju 2006. godine. U rujnu 2005. godine Radiohead je snimio "I Want None of This", klavirističku tužaljku, za novi album  Help!: A Day in the Life dobrotvorne udruge War Child. Album se prodavao preko interneta, a "I Want None of This" najviše se preuzimala od svih skladbi iako nije bila objavljena kao singl. Krajem 2006., nakon što je s novim materijalom dovršio turneju u Europi i Sjevernoj Americi, sastav je ponovno unajmio Godricha i nastavio rad u Londonu, Oxfordu i seoskom Somersetu. Snimanje je bilo dovršeno u lipnju 2007. godine te su snimke bile masterirane sljedeći mjesec.
Radioheadov sedmi album, In Rainbows, bio je objavljen na internetskoj stranici skupine u listopadu 2007. u inačici za preuzimanje koju su kupci mogli platiti koliko su željeli, s time da su mogli platiti i 0 funti. Prekretnička pay-what-you-want objava, prva za veću grupu, pojavila se na naslovnicama diljem svijeta i započela raspravu o posljedicama koje će takva strategija imati na glazbenu industriju. Prema časopisu Mojo objava albuma je "revolucionirala način na koji veće skupine prodaju svoju glazbu", a reakcija medija bila je "gotovo posve pozitivna"; Time je album nazvao "najvažnijim uratkom u nedavnoj povijesti glazbenog biznisa". Međutim, tu su strategiju kritizirali neki glazbenici, kao što su Lily Allen i Kim Gordon, koji su smatrali da takav čin  oslabljuje manje poznate izvođače.
In Rainbows na dan je objave bio preuzet oko 1,2 milijuna puta, ali Radioheadov menadžment nije objavio točan broj prodaja, izjavljujući da je takva distribucija trebala pojačati kasniju prodaju albuma u maloprodaji. Colin Greenwood objasnio je da je objava preko interneta bila način za izbjegavanje "reguliranih popisa za reprodukciju" i "oskudnih formata" radiostanica i TV-a kako bi obožavatelji širom svijeta zajedno mogli istovremeno iskusiti glazbu te kako bi se na vrijeme zaustavile neslužbene objave albuma preko interneta prije objave albuma u materijalnom obliku. O'Brien je komentirao da je strategija samostalne objave prodala manje albuma, ali je skupini zaradila više novca jer nije bilo posrednika. Posebna "discbox" inačica In Rainbowsa, koja je sadržavala nosač zvuka na gramofonskoj ploči, knjigu ilustracija i CD bonus pjesama, također se prodavala na Radioheadovoj stranici i dostavljala krajem 2007. godine.In Rainbows u materijalnom je obliku u Ujedinjenom Kraljevstvu krajem prosinca 2007. godine objavio XL Recordings, a u SAD-u u siječnju 2008. godine TBD Records te se našao na prvom mjestu ljestvica u Ujedinjenom Kraljevstvu i SAD-u. Prodaja albuma u maloprodaji u SAD-u – nakon što je mjesecima bila legalno dostupna za besplatno preuzimanje – omogućila je Radioheadu najviši uspjeh na ljestvicama u toj državi od albuma Kid A. Postao je njegov peti album koji se našao na prvom mjestu britanskih ljestvica te je u godini dana bio prodan u više od tri milijuna primjeraka. Album je dobio podršku kritičara zbog pristupačnijeg zvuka i intimnijih tekstova pjesama. Bio je nominiran za nagradu Mercury i osvojio je nagradu Grammy za najbolji album alternativne glazbe 2009. godine. Produkcijski je tim osvojio Grammy za najbolje pakiranje posebne ograničene inačice, a Radiohead je po treći put bio nominiran za Grammy za album godine. Uz tri ostale nominacije koje je skupina dobila, Godricheva produkcija i glazbeni za "House of Cards" isto su bili nominirani za nagradu. Yorke i Jonny Greenwood izveli su pjesmu "15 Step" s University of Southern California Marching Bandom na dodjeli nagrada čiji je prijenos bio na televiziji.Radiohead je objavio nekolicinu singlova s In Rainbowsa: "Jigsaw Falling into Place" u siječnju 2008. i "Nude", koja je debitirala na 37. mjestu ljestvice Billboard Hot 100 i postala prva Radioheadova pjesma koja se našla na toj ljestvici od "High and Drya" iz 1995. te njegov prvi hit koji se našao u top 40 u SAD-u od "Creepa". U srpnju je objavio digitalno snimljeni videospot za "House of Cards". "House of Cards", uz "Bodysnatchers", također je bila objavljena kao singl na radiju. U rujnu je skupina najavila četvrti singl, "Reckoner", i natjecanje u remiksanju slično onome koje je bilo organizirano za "Nude". Radiohead je u travnju 2008. pokrenuo W.A.S.T.E. Central, društvenu mrežu za obožavatelje grupe. U svibnju je VH1 prikazao In Rainbows – From the Basement, posebnu epizodu glazbene televizijske emisije From the Basement u kojoj je Radiohead odsvirao pjesme s In Rainbowsa. Bila je objavljena na iTunesu u lipnju.EMI je u lipnju 2008. godine objavio Radiohead: The Best Of, kompilaciju najvećih hitova skupine. Nastala je u Radioheadovoj odsutnosti te sadrži samo pjesme koje su bile snimljene dok je skupina imala ugovor s EMI-jem. Yorke je kritizirao objavu te izjavio: "To je bila propuštena prilika jer, da smo mi bili iza toga i htjeli to napraviti, možda bi to bilo i dobro." EMI je u kolovozu 2008. ponovno objavio "posebne inačice" prethodnog Radioheadovog rada kao dio svojeg serijala "From the Capitol Vaults". Radiohead je od sredine 2008. do početka 2009. bio na turneji u Sjevernoj Americi, Europi, Japanu i Južnoj Americi kako bi podržao  In Rainbows te je bio glavni izvođač na festivalima Reading and Leeds Festivals u kolovozu 2009.
Kako su krajem desetljeća društveni mediji počeli rasti, Radiohead je postepeno počeo biti sve manje prisutan u javnosti te nije nudio nikakve promotivne intervjue niti je odlazio na turneje kako bi podržao novoobjavljene uratke. Pitchfork je napisao da je u to vrijeme Radioheadova "popularnost počela sve više biti oslobođena tipičnih formalnosti promidžbe albuma, stavljajući ga na istu razinu na kojoj su se nalazili Beyoncé i Kanye West". Radiohead je u svibnju 2009. započeo snimati novi album s Godrichem. U kolovozu je objavio "Harry Patch (In Memory Of)", pjesmu posvećenu Harryju Patchu, posljednjem preživjelom britanskom vojniku koji se borio u Prvom svjetskom ratu, a sva je zarada bila donirana British Legionu. Pjesma ne sadrži uobičajenu rock instrumentaciju, već Yorkeove vokale i aranžman za gudački orkestar koji je skladao Jonny Greenwood. Kasnije je istog mjeseca još jedna nova pjesma, "These Are My Twisted Words", koja je sadržavala bubnjanje i sviranje gitara u stilu krautrocka, bila neslužbeno objavljena preko torrenta, a vjerojatno ju je objavio sam Radiohead. Sljedeći je tjedan bila objavljena u inačici za besplatno preuzimanje na Radioheadovoj stranici. Komentatori su pretpostavili kako su navedene objave bile dio nove Radioheadove nepredvidljive strategije kojoj nisu bile potrebne tradicionalne marketinške kampanje.Te je godine Yorke osnovao grupu Atoms for Peace kako bi mogao svirati The Eraser uživo, a osnovao ju je s glazbenicima kao što su Godrich i Flea, basist Red Hot Chili Peppersa; skupina je 2010. godine održala osam koncerata u Sjevernoj Americi. Radiohead je u siječnju 2010. održao svoj jedini cjeloviti koncert u Henry Fonda Theateru u Los Angelesu kako bi pripomogao Oxfamu. Ulaznice su se prodavale na aukciji te su uspjele zaraditi preko pola milijuna dolara za NGO-ovu pomoć unesrećenima u potresu na Haitiju. Radiohead je u rujnu 2010. objavio bootleg svojeg nastupa u Pragu koji se održao 2009. godine kako bi se mogao koristiti u obožavateljskom koncertnom videozapisu Live in Praha. U prosincu je obožavateljski videozapis Radioheadovog nastupa za dobrotvornu organizaciju Oxfam, Radiohead for Haiti, bio objavljen na YouTubeu i torrentima uz Radioheadovu podršku i "pay-what-you-want" poveznicu kako bi se moglo donirati Oxfam. Videozapisi su bili opisani kao primjeri otvorenosti skupine prema obožavateljima i pozitivnog pogleda na nekomercijalnu internetsku distribuciju. Yorke i Jonny Greenwood su u lipnju 2010. održali iznenadni koncert na glastonburyjskom festivalu, svirajući Radioheadove skladbe i pjesme s Erasera. Selway je 30. kolovoza objavio svoj debitantski samostalni album, Familial.
Radiohead je dovršio snimanje svojeg osmog albuma, The King of Limbs, u siječnju 2011. godine. Nakon dugotrajnog snimanja i konvencionalnije rock instrumentacije na In Rainbowsu, Radiohead je snimio The King of Limbs pomoću sempliranja i loopanja svojih snimki uz turntablese'. Radiohead je najavio album na Valentinovo i objavio ga 18. veljače 2011. u inačici za preuzimanje na svojoj web-stranici. Inačice albuma na CD-u i gramofonskoj ploči pojavile su se u maloprodaji u ožujku, a posebna "novinska" inačica albuma bila je objavljena u svibnju. The King of Limbs na Radioheadovoj je stranici bio prodan u oko 300,000 do 400,000 primjeraka; maloprodajna inačica debitirala je na šestom mjestu američke ljestvice Billboard 200 i sedmom mjestu britanske ljestvice albuma. Bio je nominiran u pet kategorija na 54. dodjeli nagrada Grammy. Dvije pjesme koje se nisu pojavile na  The King of Limbsu, "Supercollider" i "The Butcher", bile su objavljene 16. travnja 2011. kao singl s dvostrukom A-stranom na dan prodavaonica albuma. Kompilacija remikseva pjesama s The King of Limbsa koje su izradili različiti glazbenici, TKOL RMX 1234567, bila je objavljena u rujnu 2011 godine.Kako bi izveo ritmički složen materijal s The King of Limbs uživo, Radioheadu se priključio drugi bubnjar, Clive Deamer, koji je radio s Portisheadom i Get the Blessingom. S Deamerom Radiohead je snimio videozapis The King of Limbs: Live from the Basement, koji je bio objavljen na internetu u kolovozu 2011. Prikazivali su ga i međunarodni BBC-jevi kanali te je bio objavljen na DVD-u i Blu-rayu u siječnju 2012. godine. Tijekom izvedbe skupina je odsvirala dvije nove pjesme, "The Daily Mail" i "Staircase", koje su 19. prosinca 2011. bile objavljene na internetu kao singl s dvostrukom A-stranom. Deamer se pridružio Radioheadu na naknadnim turnejama. Radiohead je 24. lipnja održao iznenadni koncert na pozornici Park na glastonburyjskom festivalu iz 2011. godine, prvi put svirajući pjesme s The King of Limbsa. U rujnu je održao dva koncerta u Roseland Ballroomu u New York Cityju te se pojavio u američkim televizijskim emisijama među kojima su i jednosatna posebna epizoda The Colbert Reporta te premijerna epizoda nove sezone Saturday Night Livea. U veljači 2012. započeo je svoju prvu produženu sjevernoameričku turneju u četiri godine, nastupajući u SAD-u, Kanadi i Meksiku. Na turneji je snimio materijal u studiju Third Man Records Jacka Whitea, ali je kasnije odbacio snimke.Dana 16. lipnja 2012., sat vremena prije nego što su se vrata trebala otvoriti u torontskom Downsview Parku za posljednji koncert Radioheadove sjevernoameričke turneje, urušio se krov privremene pozornice, ubio tehničara bubnjeva Scotta Johnsona i ozlijedio tri Radioheadova roadieja. Nakon što je ponovno odredio datume koncerata na turneji Radiohead je odao počast Johnsonu na svojem sljedećem koncertu u Nîmesu, Francuskoj, koji se održao u srpnju. Live Nation Canada Inc, dvije druge organizacije i inženjer bili su optuženi za 13 prekršaja po ontarijskom zakonu o zdravlju i sigurnosti u lipnju 2013. godine. U rujnu 2017. godine, nakon nekoliko odgoda, slučaj je bio odbačen zbog Jordanovog rješenja, koje određuje stroga pravila o trajanju suđenja. Radiohead je objavio izjavu u kojoj je osudio odluku.
U rujnu 2012. godine Universal Music Group kupio je EMI, Radioheadovu diskografsku kuću do 2003. godine. Europska komisija odobrila je čin pod uvjetom da se Universal Music liši moći nad EMI-jevom diskografskom kućom Parlophone, koja je kontrolirala Radioheadove albume snimljene dok je grupa imala ugovor s EMI-jem. Warner Music Group kupio je Parlophone i Radioheadove ranije albume u veljači 2013. godine. Kao uvjet kupnje WMG se dogovorio s Merlin Networkom i trgovinskom grupom Impala da se liši moći nad 30% Parlophoneovih kataloga i da ih nezavisnim diskografskim kućama uz pristanak glazbenika. Radiohead je u listopadu 2015. godine tužio Parlophone za odbitke koji su nastali preuzimanjem albuma skupine. Kao rezultat nagodbe s Impalom, WMG je u travnju 2016. prenio Radioheadove prethodne uratke XL Recordingsu, koji je objavio materijalne inačice In Rainbowsa, The King of Limbsa i većinu Yorkeovog samostalnog materijala. Radiohead: The Best Of i "posebne inačice" Radioheadovih albuma, koje je EMI 2008. godine objavio bez Radioheadovog dopuštenja, bili su maknuti sa streaming platformi. XL je u svibnju 2016. ponovno objavio Radioheadove prethodne albume na gramofonskoj ploči.
Nakon turneje King of Limbs, tijekom koje je Radiohead izveo nekoliko novih pjesama, sastav je ponovo pauzirao svoj rad i članovi su počeli raditi na sporednim projektima. Yorkeova i Godricheva skupina Atoms for Peace u veljači je 2013. objavio studijski album Amok. Par se te godine pojavio na raznim naslovnicama jer je kritizirao Spotify, besplatnu glazbenu streaming stranicu; Yorke je izjavio da Spotify pomaže samo velikim diskografskim kućama s velikim brojem albuma te je potaknuo izvođače da radije uspostave svoje vlastite "direktne veze" s publikom. Radiohead je u veljači 2014. objavio aplikaciju Polyfauna za pametne mobitele, rezultat suradnje s britanskim studijem digitalne umjetnosti Universal Everything; aplikacija se služila glazbom i slikama s albuma The King of Limbs.Yorke i Selway poimence su objavili svoje druge samostalne albume, Tomorrow's Modern Boxes i Weatherhouse, u rujnu i listopadu  2014. godine, a Jonny Greenwood po treći je put skladao filmsku glazbu za film Paula Thomasa Andersona, ovaj put za film Skrivena mana; sadrži novu inačicu neobjavljene Radioheadove pjesme, "Spooks", koju su izveli Greenwood i članovi Supergrassa. Yorke je 2015. godine skladao glazbeno djelo Subterranea za The Panic Office, izložbu Radioheadovih ilustracija u Sydneyju, Australiji. Iste je godine bio objavljen Junun, album na kojem su surađivali Greenwood, Godrich, izraelski skladatelj Shye Ben Tzur i indijski glazbenici, koji je popratio istoimeni dokumentarni film koji je režirao Anderson.
Radiohead je započeo raditi na devetom studijskom albumu u rujnu 2014. godine, ponovo uz Godricha na mjestu producenta. Nastavio je s radom 2015. godine u studiju La Fabrique u blizini Saint-Rémy-de-Provencea, Francuskoj. Sesije je narušila smrt Godricheva oca i Yorkeov rastanak od supruge Rachel Owen, koja je umrla od raka nekoliko mjeseci nakon dovršetka albuma. Na Božić 2015. Radiohead je na SoundCloudu, stranici za streamanje glazbe, objavio novu pjesmu, "Spectre"; bila je naručena za film Jamesa Bonda iz 2015., Spectre, ali su ju producenti odbacili jer je bila "premračna".
Radiohead je 1. svibnja 2016. izbrisao sav sadržaj na svojoj web-stranici i profilima na društvenim mrežama te ga zamijenio praznim slikama. Dva je dana kasnije objavio "Burn the Witch", glavni singl s njegovog nadolazećeg albuma koji je popratio glazbeni spot animiran stop-animacijom. Nakon njega bila je objavljena pjesma "Daydreaming", a njezin je glazbeni spot režirao Paul Thomas Anderson. Radioheadov deveti studijski album, A Moon Shaped Pool, bio je objavljen 8. svibnja 2016. na njegovoj web-stranici i internetskim glazbenim trgovinama, dok je materijalne inačice 17. lipnja objavio XL Recordings. Sadrži nekoliko pjesama koje su bile pisane nekoliko godina ranije, uključujući "True Love Waits", na kojoj su bili prisutni gudači, zborski vokali i dodatne udaraljke kojima se koristio Deamer. Album je na Spotifyu bio objavljen tek šest tjedana kasnije; In Rainbows, jedini preostali Radioheadov album koji prethodno nije bio na Spotifyu, na njemu se pojavio 10. lipnja. A Moon Shaped Pool bio je šesti Radioheadov album koji se našao na prvom mjestu ljestvica u Ujedinjenom Kraljevstvu te se našao na trećem mjestu u SAD-u. Bio je peti Radioheadov album koji je bio nominiran za nagradu Mercury Prize, čineći Radiohead grupom koja je najviše puta bila u užem izboru u povijesti nagrade te je bio nominiran za nagradu Grammy za najbolji album alternativne glazbe i najbolju rock pjesmu (za "Burn the Witch") na 59. dodjeli nagrada Grammy. Pojavio se na popisima najboljih albuma godine u nekolicini časopisa.Radiohead je 2016., 2017. i 2018. bio na turneji u Europi, Japanu te Sjevernoj i Južnoj Americi kako bi podržao A Moon Shaped Pool, a pojavio se i kao glavni izvođač na festivalu Coachella i glastonburyjskom festivalu. Tijekom turneje sastav je 19. srpnja 2017. održao koncert u Tel Avivu, zanemarujući kampanju BDS za međunarodni kulturni bojkot Izraela. Nastup su kritizirali umjetnici poput glazbenika Rogera Watersa i redatelja Kena Loacha, a peticiju koja bi natjerala Radiohead da otkaže nastup potpisalo je više od pedeset poznatih osoba. Yorke je izjavio: "Sviranje u državi nije isto što i podržavanje vlade. Glazba, umjetnost i akademska zajednica trebale bi prelaziti granice, a ne graditi ih, biti o otvorenim umovima, a ne zatvorenim, o dijeljenoj ljudskosti, dijalogu i slobodi izražavanja."Radiohead je u lipnju 2017. najavio reizdanje OK Computera za njegovu dvadesetu godišnjicu pod imenom OKNOTOK 1997 2017, koje je sadržavalo remasteriranu inačicu albuma, B-strane i tri prethodno neobjavljene pjesme: "I Promise", "Man of War" i "Lift". Radiohead je podržao reizdanje glazbenim spotovima za tri nove skladbe. OKNOTOK je debitirao na drugom mjestu britanske ljestvice albuma, taj je položaj pojačao Radioheadov nastup u Glastonburyju koji se prenosio na televiziji taj tjedan te se našao na 23. mjestu američke ljestvice Billboard 200.Yorke i Jonny Greenwood 20. su kolovoza 2017. održali humanitarni koncert u Marki, Italiji, nakon potresa u središnjoj Italiji koji se dogodio taj mjesec. U rujnu je premijerno prikazan Blue Planet II, dokumentarni serijal o prirodi, na kojem je skladatelj Hans Zimmer izradio novu inačicu skladbe "Bloom" s The King of Limbsa. U listopadu je Radiohead bio nominiran za uvrštavanje u Rock and Roll Hall of Fame u svojoj prvoj godini kvalifikacije. Isti je mjesec Selway objavio svoj treći samostalni uradak, filmsku glazbu za film Let Me Go. Jonny Greenwood je 2018. godine skladao filmsku glazbu za svoj drugi film s Lynne Ramsay, You Were Never Really Here, te je bio nominiran za Oscar za najbolju originalnu glazbu za svoju petu suradnju s Andersonom, Fantomska nit. Yorke će u listopadu 2018. objaviti svoju prvu filmsku glazbu, za film Suspiria.
Među Radioheadovim najranijim utjecajima su Queen, Pink Floyd i Elvis Costello, post-punk grupe poput Joy Divisiona, Siouxsie and the Bansheesa i Magazinea, a posebno alternativne rock skupine kao što su U2, R.E.M., Pixies, the Smiths i Sonic Youth.Sredinom 1990-ih Radiohead se počeo koristiti snimateljskim metodama hip hopa, nadahnut radom sempliranja DJ Shadowa, te se počeo zanimati za računalno proizvođenje zvukova. Među drugim se utjecajima nalazi džez Milesa Davisa, Charlesa Mingusa i Alice Coltrane, filmska glazba Ennieja Morriconea, rock sastavi iz 1960-ih kao što su the Beatles i the Beach Boys te produkcijska tehnika "Zvučnog zida" Phila Spectora.Elektronička glazba na albumima Kid A i Amnesiac bila je nadahnuta Yorkeovom ljubavlju prema elektroničkoj glazbi koju su oprimjerili umjetnici diskografske kuće Warp Records kao što je Aphex Twin; Yorke je 2013. izjavio da je Aphex Twin na njega imao najveći utjecaj. Album također semplira ranu računalnu glazbu. Džez Charlesa Mingusa, Alice Coltrane i Milesa Davisa te krautrock sastavi poput Cana i Neu!-a bili su drugi veliki utjecaji u to vrijeme. Zanimanje Jonnyja Greenwooda za klasičnu glazbu iz 20. stoljeća također je igralo ulogu te je utjecaj skladatelja Krzysztofa Pendereckog i Oliviera Messiaena bio vidljiv; od snimanja Kid A-a Greenwood svirao je ondes Martenot, rani elektronički instrument koji je Messiaen popularizirao.Tijekom snimanja In Rainbowsa Radiohead je komentirao da su mu utjecaji bili glazbenici rock, elektroničke, hip hop i eksperimentalne glazbe te je među njima nabrojio Björk, M.I.A-u, Liars, Modeselektor i Spank Rock. Yorke je 2011. negirao da je Radiohead namjerno išao mijenjati glazbene stilove ili stvarati "eksperimentalnu glazbu", izjavivši da sastav "stalno upija glazbu" i da raznoliki glazbenici uvijek utječu na njegov rad. Bubnjar Clive Deamer, koji od 2011. snima i svira s Radioheadom, izjavio je da se Radiohead ne vidi kao rock sastav i da njegova metodologija ima više sličnosti s džezom: “Namjerno pokušava izbjeći klišejizirane i standardne oblike kako bi pjesma bila bolja ... Rock grupe to ne čine. To je sličnije džezističkom mentalitetu."Yorke je glavni Radioheadov skladatelj i tekstopisac; pjesme uglavnom započinju Yorkeovom skicom koju Jonny Greenwood harmonijski razvije prije nego što ostatak sastava razvije svoje dijelove. Aranžman je grupni čin, svi članovi skupine imaju svoju ulogu u procesu; sve pjesme pripisuju se "Radioheadu". Grupa često isprobava nekoliko pristupa pjesmi; primjerice, "Nude" je prvi put bila odsvirana tijekom 1990-ih, ali nije bila objavljena sve do 2007. u radikalno drugačijem aranžmanu. Također, sastavu je bilo potrebno više od dva desetljeća da se dogovori oko aranžmana za "True Love Waits", koja je bila objavljena 2016. godine. Jonny Greenwood je 2017. rekao da vidi Radiohead "samo kao vrstu aranžmana za oblikovanje pjesama koji se koristi bilo kakvom tehnologijom koja pridonosi pjesmi. A ta tehnologija može biti violončelo ili može biti laptop. Kad se na ispravan način sve to sagleda, sve je to vrsta strojeva."Sesije za Kid A i Amnesiac donijele su promjenu u Radioheadovoj glazbi i metodama rada. Od njegove promjene iz uobičajene instrumentacije rock glazbe prema naglasku na elektroničkom zvuku članovi su postali fleksibilni i danas često izmjenjuju glazbala ovisno o potrebama određene pjesme. Na Kid A-u i Amnesiacu Yorke je svirao klavijature i bas-gitaru, Jonny Greenwood često je svirao ondes Martenot, basist Colin Greenwood radio je na sempliranju, a O'Brien i Selway okrenuli su se bubnjarskim strojevima i digitalnoj manipulaciji, nalazeći načine na koje svoje glavne instrumente – poimence gitaru i udaraljke – mogu uvrstiti u novi zvuk. Opuštene sesije za Hail to the Thief iz 2003. godine dovele su do drugačije dinamike te je Yorke priznao da je njegova moć u grupi bila "u potpunoj neravnoteži" i da bi "podčinio moć svih drugih na bilo koji način. Ali ... demokracijski, sad je puno zdravije."
Producent Nigel Godrich postao je popularan zbog svoje suradnje s Radioheadom, radeći kao inženjer zvuka na The Bendsu i kao producent skupine na svakom albumu od tada. Neslužbeno je nazvan "šestim članom" skupine, kao što je George Martin bio nazvan "Petim Beatleom". Godrich je 2016. o suradnji rekao: "Ne postoji grupa s kojom sam toliko mnogo godina radio kao što je Radiohead. To je vrlo duboka veza. The Beatlesi su mogli imati samo jednog Georgea Martina; nisu mogli promijeniti producenta usred svoje karijere. Sav taj rad, povjerenje i znanje o svakome bilo bi bačeno u vjetar i trebali bi početi iznova."Likovni umjetnik Stanley Donwood upoznao je Yorkea kad su obojica bili studenti umjetnosti te je s Yorkeom zaslužan za sve Radioheadove naslovnice albuma i ilustracije od 1994. godine. Donwood radi u studiju sa skupinom dok ona snima, dopuštajući da glazba utječe na ilustracije. On i Yorke 2002. godine su osvojili Grammy za najbolji omot albuma za posebnu inačicu Amnesiaca koja je bila objavljena u inačici knjige iz knjižnice.Dilly Gent naručivao je sve Radioheadove glazbene spotove od OK Computera, radeći sa sastavom kako bi pronašao redatelje. Andi Watson zaslužan je za svjetla i ukrase na pozornici od Radioheadovog osnutka, dizajnira vizualni dio koncerata kao što je "LED šuma" koja ne emitira stakleničke plinove u vrijeme turneje In Rainbows. Tehničar Peter "Plank" Clements radi s Radioheadom još od vremena prije The Bendsa, rukovodi postavom njegovih glazbala za snimanja u studiju i koncertne nastupe. Bubnjar Clive Deamer bio je izabran 2011. godine kako bi pomogao izvesti složene ritme na albumu The King of Limbs te nastupa i snima s Radioheadom do dan danas.
Jonny Greenwood – gitara, klavijature, programiranje, ondes Martenot, analogni sintesajzer, orkestralni aranžman

Rak pluća je bolest obilježena nekontroliranim rastom stanica u tkivu pluća. Neliječena, bolest se može proširiti izvan pluća, što se naziva metastazama u okolna tkiva ili druge dijelove tijela. Većina oblika raka koji započinju rast u plućima, a koji se nazivaju primarnim rakom pluća, su karcinomi koji potječu iz epitelnih stanica. Glavni oblici karcinoma pluća su sitnostanični karcinom (engl. small-cell lung carcinoma - SCLC), koji se prije nazivao engl. oat cell cancer (jer su stanice tumora sitne i oblikom nalik na zrno zobi), i ne-sitnostanični karcinom  (engl. non-small-cell lung carcinoma - NSCLC). Najčešći simptomi su kašalj (uz iskašljavanje krvi), mršavljenje i otežano disanje.Najčešći uzrok karcinoma pluća je dugotrajno pušenje duhana, koje uzrokuje 80–90% slučajeva karcinoma pluća. U nepušača se razvija 10–15% slučajeva karcinoma pluća, a ti se slučajevi pripisuju kombinaciji genskih čimbenika, izlaganju plinu radonu, azbestu, te zagađenju zraka u koje spada i pasivno pušenje. Karcinom pluća se može otkriti rendgenom pluća i kompjuteriziranom tomografijom (CT). Dijagnoza se potvrđuje biopsijom koja se obično izvodi bronhoskopijom ili uz pomoć CT-a. Liječenje i dugoročni ishod ovise o vrsti karcinoma kliničkom stadiju  bolesti (proširenosti) i  procjeni sveukupnog zdravstvenog stanja bolesnika.
Liječenje se sastoji od kirurškog zahvata, kemoterapije i radioterapije. Ne-sitnostanični karcinom se ponekad liječi kirurški, dok sitnostanični karcinom obično bolje odgovara na kemoterapiju i radioterapiju. U SAD-u, sveukupno petogodišnje preživljenje bolesnika s dijagnozom karcinoma pluća od trenutka postavljanja dijagnoze iznosi 15%. Širom svijeta, karcinom pluća je najčešći uzrok smrti od zloćudnih tumora u muškaraca i žena i 2008. godine bio je odgovoran za 1,38 milijuna smrtnih slučajeva godišnje.
simptomi uslijed lokalnog pritiska: bol u prsištu, bol u kostima, sindrom gornje vene kave, otežano gutanjeUkoliko karcinom raste unutar bronha, može ometati disanje dovodeći do otežanog disanja. Opstrukcija može izazvati nakupljanje sluzi ispod tumora i stvoriti sklonost razvoju pneumonije.Ovisno i vrsti karcinoma, sumnju na njega može pobuditi tzv. paraneoplastični sindrom. Uz karcinom pluća, može se pojaviti Lambert–Eatonov mijastenični sindrom (mišićna slabost zbog autoantitijela), hiperkalcemija ili sindrom neodgovarajućeg izlučivanja antidiuretskog hormona (SIADH). Tumor u vršku pluća poznat pod imenom Pancoastov tumor može se proširiti u lokalne ogranke simpatičkog živčanog sustava i uzrokovati Hornerov sindrom (spuštanje očnog kapka i suženje zjenice s odgovarajuće strane) kao i oštećenje brahijalnog pleksusa.Mnogi simptomi karcinoma pluća (gubitak apetita, mršavljenje, vrućica, zamaranje) nisu specifični. U mnogih bolesnika se u vrijeme pojave simptoma i traženja liječničke pomoći karcinom već proširio s mjesta nastanka. Najčešća mjesta metastaza su mozak, kosti, nadbubrežne žlijezde, suprotno plućno krilo, jetra, perikard i bubrezi. Oko 10% bolesnika s karcinomom pluća u vrijeme postavljanja dijagnoze nema nikakvih simptoma; tumori se u njih pronalaze slučajno prilikom rutinske rentgenske slike pluća.
Zloćudni tumor (rak) se općenito razvija uslijed oštećenja gena na DNK. Oštećenje gena utječe na normalne funkcije stanice, u koje spadaju proliferacija, programirana stanična smrt (apoptoza) i popravak oštećanja DNK. Gomilanjem oštećenja povećava se mogućnost razvoja zloćudnih tumora.
Pušenje, osobito cigareta je najvažniji čimbenik koji doprinosi razvoju karcinoma pluća. Dim cigarete sadrži više od 60 poznatih karcinogena, u koje spadaju radioizotopi nastali razgradnjomradona, nitrozamini i benzopiren. Osim toga, smatra se kako nikotin smanjuje imunosni odgovor na rast tumora u tkivima koja su mu izložena. U razvijenim dijelovima svijeta se 2000. godine 90% smrtnih slučajeva od karcinoma pluća u muškaraca (a 70% smrtnih slučajeva u žena) pripisivalo pušenju. Pušenje je odgovorno za 80–90% slučajeva karcinoma pluća.
Pasivno pušenje je udisanje duhanskog dima iz okoliša u kojem puši druga osoba je uzrok karcinoma pluća u nepušača. Pasivnim pušačem se smatra osoba koja radi ili živi s pušačem. Istraživanja iz SAD-a,Europe, Velike Britanije, i Australije s dosljednošću su dokazala znakovito povećanu opasnost u pasivnih pušača. Osobe koje žive s pušačem su u 20–30% povećanoj opasnosti, dok su one koje pasivno puše na poslu u 16–19% povećanoj opasnosti od razvoja karcinoma pluća. Istraživanja posrednog pušenja ukazuju na to da je ono opasnije od neposrednog pušenja. Pasivno pušenje uzrokuje godišnje oko 3400 smrtnih slučajeva od karcinoma pluća u SAD-u.
Radon je bezbojni plin bez mirisa koji nastaje raspadom radioaktivnog radija, koji je pak razgradni produkt urana koji se nalazi u Zemljinoj kori. Razgradni produkti ioniziraju genski materijal, uzrokujući mutacije koje mogu dovesti do razvoja raka. U SAD-u, radon je drugi po redu uzročnik karcinoma pluća, odmah nakon pušenja. Opasnost se povećava za 8–16% na svakih 100 Bq/m³povećanja koncentracije radona.Razine radona se razlikuju ovisno o pojedinom mjestu i sastavu tla i stijena. Primjerice, u područjima kao što je Cornwall u Velikoj Britaniji (gdje u tlu ima puno granita), radon predstavlja veliki problem pa se zgrade moraju mehanički provjetravati da se smanji koncentracija radona. United States Environmental Protection Agency (EPA) procjenjuje da se je u SAD-u jednom od 15 kućanstava razina radona iznad dozvoljene od 4 pikokirija na litru (pCi/l) (148 Bq/m³).
Azbest može uzrokovati niz plućnih bolesti, uključujući i rak pluća. Pušenje i azbest imaju sinergistički učinak na razvoj raka pluća. Azbest može također uzrokovati i rak pleure, mezoteliom (koji se razlikuje  od karcinoma pluća).
Zagađenje zraka na otvorenom ima mali učinak na povećanje opasnosti od razvoja karcinoma pluća. S  malo povećanom opasnošću su povezane sitne atmosferske čestice (PM2.5) i sumporni aerosoli koji se nalaze u ispušnim plinovima automobila. Dodatni porast dušikova dioksida od 10 na bilijun povećava opasnost od karcinoma pluća za 14%. Smatra se da je vanjsko zagađenje zraka odgovorno za 1–2% slučajeva karcinoma pluća.Dokazi dobiveni pokusima govore u prilog povećanoj opasnosti od karcinoma pluća uslijed zagađenja zraka u zatvorenom prostoru zbog sagorijevanja drveta, ugljena, sijena ili stajskog gnojiva u svrhu zagrijavanja ili kuhanja. Žene izložene dimu uslijed sagorijevanja ugljena su u oko dva puta većoj opasnosti, a niz nusprodukata sagorijevajuće biomase su poznati ili pretpostavljeni karcinogeni. U ovoj je opasnosti širom svijeta oko 2.4 milijarde ljudi, te se smatra odgovornom za 1.5% smrtnih slučajeva od karcinoma pluća.
Procjenjuje se kako se 8 do 14% karcinoma pluća razvija uslijed nasljednih čimbenika. U rodbine bolesnika s karcinomom pluća, opasnost je povećana 2.4 puta, vjerojatno zbog genskog polimorfizma.
Brojne druge tvari (osim već nabrojanih), zanimanja i okolišni čimbenici povezivani su s karcinomom pluća. International Agency for Research on Cancer (IARC) smatra da postoji "dovoljno dokaza" koji pokazuju karcinogeno djelovanje na pluća:
Nekih metala (proizvodnja aluminija, kadmij i spojevi kadmija, spojevi kroma(VI), berilij i spojevi berilija, spojevi nastali taljenjem željeza i čelika, spojevi nikla, arsen i anorganski spojevi arsena, rudarenje hematita)Nekih spojeva nastalih sagorijevanjem (nepotpuno sagorijevanje, ugljen (zagrijavanje kućanstava ugljenom), rasplinjavanje ugljika, katran kamenog ugljena, proizvodnja koksa, čađa, ispušni plinovi diesel goriva)Ionizirajućeg zračenja (X-zrake, radon-222 i njegovi raspadni produkti, gama zračenje, plutonij)Nekih otrovnih plinova (metileter (tehnološke čistoće), bis-(klorometil) eter, sumporni iperit, kemoterapija režimom MOPP (vinkristin-prednizon-dušikov iperit-prokarbazin), isparenja boja)Proizvodnje gume i kvarca silicijeva prašina
Kao i mnogi drugi zloćudni tumori, rak pluća započinje aktivacijom onkogena ili inaktivacijom tumor supresorskih gena. Smatra se da onkogeni stvaraju sklonost razvoju raka. Protoonkogeni se pretvaraju u onkogene pod utjecajem određenih karcinogena. mutacije  K-ras protoonkogena su odgovorne za 10–30% adenokarcinoma pluća. Receptori za epidermalni čimbenik rasta (engl. epidermal growth factor receptor - EGFR) reguliraju proliferaciju stanica, apoptozu, angiogenezu i tumorsku invaziju. Mutacije i amplifikacije EGFR su česte u ne-sitnostaničnim oblicima karcinoma pluća, što je osnova liječenja inhibitorima EGFR-a. Promjena Her2/neu je manje učestala. Oštećenje kromosoma može dovesti do gubitka heterozigotnosti. On može izazvati inaktivaciju tumor supresorskih gena. U tkivu sitnostaničnog karcinoma pluća osobito su česta oštećenja kromosoma 3p, 5q, 13q i17p. Tumor supresorski gen p53 koji se nalazi na kromosomu 17p je oštećen u 60-75% slučajeva. Ostali geni koji su često mutirani ili amplificirani su c-MET, NKX2-1,LKB1, PIK3CA i BRAF.
Jedna od prvih pretraga u osobe sa simptomima koji bi mogli ukazivati na karcinom pluća je rentgen prsišta. Njime se može otkriti jasna tumorska masa, proširenje medijastiuma (koje ukazuje na tumorsko zahvaćanje limfnih čvorova u tom području), atelektazu (kolaps pluća), konsolidaciju (pneumoniju) ili pleuralni izljev. CT se tipično koristi za dobivanje podrobnijih podataka o vrsti i proširenosti bolesti. Bronhoskopija ili biopsija pod kontrolom CT-a se često koristi za uzimanje uzorka tkiva tumora u svrhu patohistološke pretrage.Na rentgenskoj slici pluća karcinom pluća se često očituje kao pojedinačni čvor u plućima. Međutim, u tom je slučaju diferencijalna dijagnoza vrlo široka. Mnoge druge bolesti mogu se očitovati na isti način, uključujući tuberkulozu, gljivične infekcije, metastazu raka iz nekog drugog primarnog sijela i organizirajuću pneumoniju. Manje učestali uzroci pojedinačnog čvora u plućima su hamartomi, bronhogene ciste, adenomi, arteriovenska malformacija, plućna sekvestracija, reumatoidni čvorovi, Wegenerova granulomatoza ili limfom. Rak pluća može biti i slučajni nalaz, na retgenskoj slici ili CT-u pluća učinjenima iz nekog drugog razloga. Konačna dijagnoza karcinoma pluća postavlja se na osnovi histološke pretrage tkiva koje je sumnjivo na osnovi kliničkih i rentgenskih osobina.
Karcinomi pluća se klasificiraju prema histološkom tipu. Ova klasifikacija je važna za određivanje liječenja i prognozu ishoda bolesti. Većina zloćudnih tumora pluća su karcinomi, zloćudni tumori koji potječu od epitelnih stanica. Karcinomi pluća se svrstavaju na osnovi izgleda zloćudnih stanica koje određuje patolog, pomoću mikroskopa. Dvije najšire skupine su ne-sitnostanični i sitnostanični karcinomi pluća.
Tri glavna podtipa ne-sitnostaničnog karcinoma pluća su adenokarcinom, karcinom pločastih stanica i velikostanični karcinom.Oko 40% karcinoma pluća su adenokarcinomi, koji se obično počinju razvijati na periferiji pluća. Većina adenokarcinoma je povezana s pušenjem, međutim u osoba koje su u životu popušile manje od 100 cigareta (što se računa kao da nisu nikada pušile), adenokarcinom je najčešći oblik karcinoma pluća. Podtip adenokarcinoma, bronhioloalveolarni karcinom, je učestaliji u žena koje nikada nisu pušile i može imati bolju dugoročnu prognozu.Karcinom pločastih stanica (planocelularni karcinom) čini oko 30% svih karcinoma pluća. On se tipično razvija u velikim bronhima. U središtu ovog tumora često se nalazi šupljina uslijed  nekroze tumorskih stanica.Oko 9%  karcinoma pluća su velikostanični karcinomi, koji se nazivaju tako jer su tumorske stanice izrazito velike, s obilnom citoplazmom, velikim jezgrama i uočljivim nukleolima.
Stanice sitnostaničnog karcinoma pluća (SCLC) sadrže gusta neurosekretorna zrnca (vezikule koje sadrže neuroendokrine hormone), zbog čega su s ovim tumorom povezani endokrini/paraneoplastični sindromi. Većina ih nastaje u velikim i srednje velikim bronhima (prvog i drugog reda).Ovi karcinomi rastu brzo i metastaziraju rano tijekom bolesti. U doba postavljanja dijagnoze metastaze postoje u šezdeset do sedamdeset posto bolesnika. Ovaj tip karcinoma pokazuje jaku povezanost s pušenjem.
Premda histološka podjela obuhvaća četiri glavna histološka podtipa, neki oblici raka pluća mogu sadržavati kombinaciju različitih podtipova. Rijetki podtipopvi su karcinom tipa žlijezda slinovnica, karcinoid i nediferencirani karcinomi.
Zloćudni tumori brojnih drugih organa često metastaziraju u pluća. Sekundarni karcinomi (metastaze) se klasificiraju ovisno o primarnom sijelu tumora; primjerice kao metastaze karcinoma dojke u pluća. Na rentgenskim slikama pluća metastaze često imaju karakteristični okruglasti izgled.Primarni karcinomi pluća najčešće metastaziraju u mozak, jetru i nadbubrežne žlijezde. Imunohistokemijsko bojenje biopsije često pomaže u određivanju porijekla metastaza.
Određivanje kliničkog stadija zloćudnog tumora predstavlja procjenu proširenosti tumora s mjesta nastanka. Ono je jedan od čimbenika koji utječu na prognozu i na mogućnosti liječenja karcinoma pluća.Za početnu procjenu kliničkog stadija ne-sitnostaničnog karcinoma pluća koristi se TNM klasifikacija. Ona se zasniva na veličini primarnog Tumora, zahvaćanju limfnih čvorova (engl. lymph Nodes) i postojanju udaljenih Metastaza. Pomoću TNM osobina određuje se kojoj skupini tumor pripada, od okultnoga, preko stadija 0, IA (jedan-A), IB, IIA, IIB, IIIA, IIIB i IV (četiri). Određivanje u koju skupinu prema proširenosti bolesti bolesnik spada pomaže u određivanju načina liječenja i procjeni ishoda bolesti.Sitnostanični karcinomi pluća tradicionalno su se klasificirali u skupinu 'ograničenog stadija' (ograničen na jednu polovicu prsišta, s mogućnošću radioterapije u području samo jednog polja zračenja) i 'proširenog stadija' (proširenije bolesti). Međutim, i u ovom je slučaju TNM klasifikacija korisna prilikom procjene prognoze bolesti.I kod ne-sitnostaničnih i kod sitnostaničnih karcinoma postoje dvije vrste određivanja stadija, a to su kliničko i kirurško određivanje. Kliničko određivanje stadija izvodi se prije konačnog kirurškog zahvata, a zasniva se na slikovnim pretragama (kao što su CT PET) i na nalazima biopsije. Kirurško određivanje stadija provodi se za vrijeme ili nakon kirurškog zahvata, a zasniva se na kombinaciji kirurških i kliničkih nalaza, uključujući i nalaz patohistološke pretrage limfnih čvorova iz prsišta.
Prevencija je financijski najisplativiji način smanjivanja broja oboljelih od karcinoma pluća. Premda su u mnogim zemljama otkriveni i zabranjeni brojni industrijski i kućanski karcinogeni, pušenje je još uvijek vrlo rašireno. Isključivanje pušenja duhana je primarni cilj prevencije karcinoma pluća, pri čemu je najvažnija preventivna mjera prestanak pušenja.U zapadnim zemljama uvedeni su zakoni za smanjenje opasnosti od pasivnog pušenja na javnim mjestima poput restorana, kao na radnim mjestima. U Butanu je pušenje u potpunosti zabranjeno od 2005., dok je Indija uvela zabranu pušenja na javnim mjestima u listopadu 2008.  Svjetska zdravstvena organizacija je pozvala vlade svih zemalja da uvedu potpunu zabranu reklamiranja cigareta, kako bi se mlade ljude spriječilo da započnu pušiti. Procjenjuje se da je nakon uvođenja ove zabrane pušenje smanjeno za 16%.Dugotrajno integriranje A vitamina, vitamina C, vitamina D ili vitamina E ne smanjuje opasnost od razvoja karcinoma pluća. Neka istraživanja su ukazala da prehrana bogata povrćem i voćem smanjuje opasnost, no vjerojatno se radi o zabuna|zabuni. Bolje osmišljena istraživanja nisu pokazala jasnu povezanost.
Probir se odnosi na medicinsku pretrage kojima se bolest otkriva u asimptomatskoj fazi. Mogući probirni testovi za karcinom pluća su citopatološka pretraga sputuma, rentgen prsišta i kompjuterizirana tomografija (CT). Programi probira pomoću rentgenske slike ili citopatološke pretrage nisu se pokazali korisnima. Godišnji probir visokorizičnih skupina (što su osobe u dobi od 55 do 79 godina koji su više od 30  godina pušile određeni broj kutija cigareta (engl. pack years), kao i osobe koje su već preboljele karcinom pluća) niskodozažnim CT-om može smanjiti apsolutni rizik od smrtnog ishoda uslijed karcinoma pluća za 0.3%, a relativni rizik za 20%. Međutim, broj lažno pozitivnih slikovnih pretraga je velik, što može dovesti do izvođenja nepotrebnih invazivnih pretraga i prilično povisiti cijenu probira. Na svaku zaista pozitivnu CT pretragu ima više od 19 lažno pozitivnih. Osim toga, izlaganje zračenju prilikom ove vrste probira predstavlja također potencijalnu opasnost.
Liječenje karcinoma pluća ovisi o histološkom tipu, proširenosti stadiju i općem zdravstvenom stanju bolesnika. Uobičajeni načini liječenja obuhvaćaju palijativna skrb, kirurški zahvat, kemoterapiju i zračenje.
Ukoliko se pretragama dokaže kako se radi o ne-sitnostaničnom karcinomu, određuje se klinički stadij kako bi se vidjelo je li tumor lokaliziran i dostupan kirurškom zahvatu ili se proširio do te mjere da se ne može liječiti kirurškim putem. Za određivanje se koristi CT i pozitronska emisijska tomografija. Ako se sumnja na zahvaćanje medijastinalnih limfnih čvorova, oni se mogu bioptirati uz pomoć medijastinoskopije što pomaže pri određivanju stadija. Za procjenu je li bolesnik u dovoljno dobrom stanju da podnese kirurški zahvat izvode se pretrage krvi i funkcionalni plućni testovi. Ako funkcionalni plućni testovi pokažu malu dišnu rezervu, kirurški zahvat može biti nemoguć.U većini slučajeva ne-sitnostaničnog karcinoma u ranome stadiju, liječenje izbora je odstranjenje jednog plućnog režnja (lobektomija). U bolesnika čije zdravstveno stanje onemogućuje tako opsežan kirurški zahvat, može se učiniti manja, sublobarna ekscizija (klinasta resekcija). Klinasta je resekcija, međutim, povezana s većom opasnošću od recidiva negoli lobektomija. Brahiterapija radioaktivnim jodom na rubovima klinaste ekscizije može smanjiti opasnost od recidiva.Odstranjenje čitavog plućnog krila (pneumonektomija) se izvodi rijetko. Minimalno invazivni pristup karcinomu pluća nude videoasistirana torakoskopska kirurgija i VATS lobektomija. U usporedbi s uobičajenom lobektomijom, VATS lobektomija je jednako učinkovita, a praćena je manjim postoperativnim pobolom.U slučajevima sitnostaničnog karcinoma tipično se liječenje sastoji od kemoterapije i/ili radioterapije. Međutim, uloga kirurškog liječenja sitnostaničnog karcinoma pluća se preispituje. Kad se učini u ranim stadijima sitnostaničnog karcinoma pluća, kirurški zahvat može, uz kemoterapiju i zračenje, poboljšati ishod bolesti.
Radioterapija se često primjenjuje zajedno s kemoterapijom, kao i u bolesnika od ne-sitnostaničnog karcinoma pluća koji ne mogu podnijeti kirurški zahvat. U takvim se slučajevima jako intenzivnog liječenja zračenjem ono naziva radikalnom radioterapijom. Poboljšanje ove metode je kontinuirana akcelerirana radioterapija (CHART), kod koje se visoka doza zračenja primjenjuje u kratkom vremenskom razdoblju. Postoperativno zračenje prsišta se u pravilu ne bi trebalo primjenjivati u svrhu izlječenja bolesnika sa ne-sitnostaničnim karcinomom pluća. Neki bolesnici mogu imati koristi od postoperativnog zračenja, ukoliko u njih postoji zahvaćanje medijastinalnih limfnih čvorova stadija N2.U slučajevima potencijalno izlječivih sitnostaničnih karcinoma, uz kemoterapiju se često preporučuje i zračenje prsišta.Ako karcinom svojim rastom začepljuje kratki odsječak bronha, može se primijeniti brahiterapija (lokalizirano zračenje) neposredno u bronh, u svrhu obnavljanja njegove prohodnosti.U usporedbi sa zračenjem izvana, brahiterapija omogućuje skraćenje liječenja i smanjuje ozračivanje medicinskog osoblja.Profilaktičko kranijalno zračenje (engl. prophylactic cranial irradiation – PCI) je oblik radioterapije mozga u svrhu smanjenja opasnosti od metastaza. PCI je najkorisniji kod sitnostaničnog karcinoma. U bolesti ograničenog stadija, PCI povećava trogodišnje preživljenje za 15% do 20%; kod proširene bolesti jednogodišnje preživljenje se povećava od 13% do 27%.Nedavna poboljšanja u ciljanom liječenju i slikovnim metodama prikaza dovela su do razvoja stereotaktičkog zračenja u liječenju karcinoma pluća ranog stadija. Kod ovog oblika radioterapije, primjenjuju se velike doze zračenja uz mali broj dolazaka, uz pomoć stereotaktičkih ciljanih metoda. Ovakav način liječenja se primjenjuje ponajprije u bolesnika kod kojih je zbog komorbiditeta kirurški zahvat opasan.Za ublažavanje simptoma i u bolesnika s ne-sitnostaničnim, i u bolesnika sa sitnostaničnim karcinomom pluća mogu se primjenjivati male doze zračenja prsišta, što se naziva palijativna skrb zračenjem.
Režim kemoterapije ovisi o tipu tumora. Sitnostanični karcinom se, čak i u relativno ranom stadiju bolesti, liječi prvenstveno kemoterapijom i zračenjem. Za liječenje sitnostaničnog karcinoma najčešće se primjenjuju cisplatina ietopozid. Također se koriste kombinacije s karboplatinom, gemcitabinom,paklitakselom, vinorelbinom, topotekanom i irinotekanom. Kod uznapredovalog ne-sitnostaničnog karcinoma kemoterapija poboljšava preživljenje i predstavlja liječenje prvog izbora, pod uvjetom da je bolesnik u dovoljno dobrom općem zdravstvenom stanju kako bi podnio liječenje. Tipično se primjenjuju dva lijeka, od kojih je jedan često na osnovi platine (cisplatina ili karboplatina). Drugi često primjenjivani lijekovi su gemcitabin, paklitaksel, docetaksel, pemetreksed, etopozid ili vinorelbin.Naziv adjuvantna kemoterapija se odnosi na liječenje kemoterapijom nakon kirurškog izlječenja, a u svrhu produljenja preživljenja. Kod ne-sitnostaničnog karcinoma se za vrijeme kirurškog zahvata uzimaju uzorci regionalnih limfnih čvorova zbog što točnijeg određivanja stadija. Ako se potvrdi da je bolest u stadiju II ili III, adjuvantna kemoterapija poboljšava petogodišnje preživljenje za 5%. Kombinacija vinolrebina i cisplatine pokazala se učinkovitijom od starijih kemoterapijskih režima. Primjena adjuvantne kemoterapije u bolesnika u stadiju bolesti IB je sporna, jer klinička istraživanja nisu jasno dokazala povoljan utjecaj na preživljenje. Rezultati istraživanja preoperativne (neoadjuvantne kemoterapije) u ne-sitnostaničim karcinomima koje je bilo moguće kirurški odstraniti nisu se pokazali uvjerljivima.
Bolesnicima u terminalnoj fazi bolesti može pomoći palijativno liječenje ili smještaj u hospicij. Ovakav pristup liječenju podložan je dodatnoj raspravi o načinima liječenja i pruža mogućnost donošenja promišljenih odluka  te se njime može izbjeći beskorisno i skupo liječenje bolesnika kojima nema pomoći.Pri liječenju ne-sitnostaničnoga karcinoma, kemoterapija se može kombinirati s palijativnim liječenjem. U uznapredovalim slučajevima, odgovarajuća kemoterapija produljuje prosjek preživljenja u usporedbi s isključivo potpornim liječenjem, a poboljšava i kvalitetu života. Ukoliko je opće zdravstveno stanje bolesnika odgovarajuće, primjena suvremene kemoterapije u sklopu palijativnog liječenja omogućuje produljenje života za 1.5 do 3 mjeseca, ublažavanje simptoma i poboljšanje kvalitete života. NSCLC Meta-Analyses Collaborative Group preporučuje da se, ako bolesnik želi i može podnijeti liječenje, u uznapredovalim slučajevima ne-sitnostaničnog karcinoma pluća razmotri mogućnost primjene kemoterapije.
Prognoza karcinoma pluća je općenito loša. Od svih bolesnika s karcinomom pluća 15% preživi pet godina nakon postavljanja dijagnoze. U vrijeme postavljanja dijagnoze bolest je često već u uznapredovalom stadiju. Kad bolesnici zatraže liječničku pomoć 30–40% onih koji imaju ne-sitnostanični karcinom, a 60% onih sa sitnostaničnim karcinomom su u kliničkom stadiju IV.Prognostički čimbenici u bolesnika s ne-sitnostaničnim karcinomom su postojanje/odsutnost plućnih simptoma, veličina tumora, tip tumorskih stanica (patohistologija), proširenost tumora (stadij), metastaze u više limfnih čvorova i vaskularna invazija. U bolesnika s inoperabilnim tumorom, ishod je lošiji u onih s lošim općim zdravstvenim stanjem i s gubitkom više od 10% tjelesne mase. Prognostički čimbenici u bolesnika sa sitnostaničnim karcinomom su opće zdravstveno stanje, spol, stadij bolesti i zahvaćanje  središnjeg živčanog sustava ili jetre u vrijeme postavljanja dijagnoze.U bolesnika s ne-sitnostaničnim karcinomom, najbolji ishod se postiže potpunom kirurškom resekcijom u stadiju bolesti IA, uz petogodišnje preživljenje i do 70%. U bolesnika sa sitnostaničnim karcinomom, sveukupno petogodišnje preživljenje iznosi oko 5%. U bolesnika sa sitnostaničnim karcinomom visokog stadija prosječno petogodišnje preživljenje iznosi manje od 1%. Prosječno preživljenje ako je bolest u ograničenom stadiju iznosi 20 mjeseci, a petogodišnje preživljenje 20%. Prema podacima Instituta, medijan dobi u kojoj se postavlja dijagnoza karcinoma pluća u SAD-u iznosi 70 godina, a medijan dobi u kojoj dolazi do smrtnog ishoda uslijed te bolesti iznosi 72 godine. U SAD-u je ishod bolesti bolji u zdravstveno osiguranih bolesnika.
Karcinom pluća je širom svijeta na prvom mjesto po incidenciji i smrtnosti. Godine 2008. pojavilo se 1.61 milijun novih slučajeva karcinoma pluća, koji je te godine bio uzrokom 1,38 milijuna smrtnih slučajeva. Bolest je najučestalija u Europi i Sjevernoj Americi. Osobe u kojih je vjerojatnost razvoja karcinoma pluća najveća su one u životnoj dobi iznad 50 godina, s pušenjem u anamnezi. Za razliku od stope smrtnosti u muškaraca, koja se u posljednih 20 godina smanjuje, stopa smrtnosti u žena se posljednjh desetljeća povećava te se tek nedavno ustalila. U SAD-u rizik tijekom čitavog života za razvoj karcinoma pluća u muškaraca iznosi 8%, a u žena 6%.Na svakih 3-4 milijuna popušenih cigareta, dolazi do jednog smrtnog slučaja uslijed karcinoma pluća. Duhanska industrija ima veliki utjecaj na pušenje u društvu. Pod utjecajem reklama za duhanske proizvode veća je vjerojatnost da će mladi nepušači započeti s pušenjem. Sve se više uviđa uloga pasivnog pušenja kao čimbenika rizika za razvoj karcinoma pluća, što je dovelo do zabrana pušenja na javnim mjestima kako bi se nepušače poštedilo izlaganju duhanskom dimu. Zagađenje zraka ispušnim plinovima automobila, tvornica i elektrana također predstavlja potencijalnu opasnost.Najveća smrtnost od raka pluća u muškaraca je u istočnoj Europi, dok je smrtnost u žena najveća u sjevernoj Europi i SAD-u. U SAD-u je stopa smrtnosti veća i u muškaraca i u žena crne rase. Stope smrtnosti od karcinoma pluća trenutno su niže u zemljama u razvoju. S povećanjem broja pušača u zemljama u razvoju u sljedećih nekoliko godina se očekuje povećanje smrtnosti, osobito u Kini  i Indiji.U odnosu na druge tipove karcinoma pluća, od 1960-ih se broj slučajeva adenokarcinoma počeo povećavati, što se djelomice pripisuje proizvodnji cigareta s filterom. Filter odstranjuje veće čestice iz duhanskog dima čime se smanjuje njihovo taloženje u velikim bronhima. Međutim, kako bi pušenjem dobio jednaku količinu nikotina, pušač mora udahnuti dublje, čime dolazi do taloženja čestica u malim bronhima i u alveolama, gdje se adenokarcinom najčešće razvija. Incidencija adenokarcinoma pluća je u stalnom porastu.
Prije raširene navike pušenja cigareta karcinom pluća je bio rijetkost, a kao posebna bolest nije raspoznat sve do 1761. Različite osobine karcinoma pluća dodatno su opisane 1810. godine. Zloćudni tumori pluća sačinjavali su samo 1% svih zloćudnih tumora pronađenih obdukcijama 1878., ali se njihov broj u ranim 1900-tim godinama povećao na 10–15% . Godine 1912. je u svjetskoj medicinskoj literature postojalo samo 374 opisa slučajeva karcinoma pluća,ali je pregledom obdukcijskih nalaza utvrđeno kako je incidencija karcinoma pluća porasla sa 0,3% godine 1852. na 5,66% u 1952. godini. Liječnik Fritz Lickint je 1929. u Njemačkoj uočio povezanost između pušenja i karcinoma pluća, što je dovelo do agresivne antipušačke kampanje. British Doctors Study koja je objavljena 1950-ih godina bilo je prvo čvrsto zasovano epidemiološko istraživanje povezanosti između karcinoma pluća i pušenja. Zbog toga je 1964. Surgeon General of the United States preporučio pušačima da prekinu s tom navikom.Povezanost s plinom radonom prvo je uočena u rudara u području Rudne gore na granici Njemačke i Češke. U tom području se od 1470. godine rudarilo srebro, a tamo su stijene bogate uranom koji je praćen radijem i plinom radonom. U rudara se pojavljivao nesrazmjeno veliki broj plućnih bolesti, koje su 1870-ih godina konačno raspoznate kao karcinom pluća. Usprkos ovom saznanju, rudarenje se nastavilo sve do 1950-ih godina, zbog zahtjeva SSSR-a za uranom. Da je radon uzrok karcinoma pluća potvrđeno je 1960-ih godina.Prva uspješna pneumonektomija zbog karcinoma pluća izvedena je 1933. Palijativna se radioterapija koristi od 1940-ih. Radikalna radioterapija, koja je korištena od 1950-ih godina predstavljala je pokušaj primjene većih doza zračenja u bolesnika s relativno ranim stadijem karcinoma pluća, a koji ne bi mogli podnijeti kirurški zahvat. Godine 1997. prednost pred uobičajenom radioterapijom počela se davati hiperfrakcioniranoj akceleriranoj radioterapiji. U bolesnika sa sitnostaničnim karcinomom pluća, početni pokušaji kirurškog liječenja 1960-ih godina kao i radikalna radioterapija pokazali su se neuspješnima. Uspješni kemoterapijski režimi razvijeni su 1970-ih godina.

Rat na Pacifiku počeo je u Aziji izbijanjem Drugog kinesko-japanskog rata, 7. srpnja 1937. Iako se okvirno može gledati kao sukob u sukobu, rat na Pacifiku imao je važan utjecaj na poslijeratno stanje ne samo na prostoru Pacifika nego i čitavog svijeta. Okončan je 1945. godine, bacanjem atomskih bombi na japanske gradove bez gospodarskog ili vojnog značaja te smrću velikog broja civila u veoma kratkom roku.
Početkom 20. stoljeća, najveći dijelovi istočne Azije nalazili su se pod utjecajem zapadnih kolonijalnih država. A Japan se nalazio okružen snažnim utjecajima zapadne kulture, suprotnim višestoljetnoj tradiciji otoka. Japanski vlastelini i plemići, potkrijepljeni utjecajem vojnih poglavnika te uspjesima nacističke Njemačke, dovode u pitanje opstanak carskog režima. Želja za promjenom dovodi do pokreta protiv zapadne dominacije na tim prostorima, te do stvaranja interesne strukture za Japan kao najjaču naciju prostora (Panazijatizam).
Kina je stoljećima bila, sa svojim gotovo neiscrpnim prirodnim bogatstvima, japanska interesna zona i jedini mogući izlaz iz ovisnosti o drugima. Teritorijalni dobitci na području Koreje, Tajvana te velikog broja otoka Indokine ne zadovoljavaju potrebe Carstva i ulogu najvažnije države istoka. Godine 1929. Japan kao jedini izlaz iz gospodarske krize vidi teritorijalno širenje. Djelomično isplanirani incidenti na prostoru Mandžurije dovode do otvorenog sukoba Japana s Kinom te stvaranja satelitske države Mandžukuo pod japanskim pokroviteljstvom.
Japan 1933. godine izlazi iz Lige naroda, zbog suprostavljanja Ujedinjenog Kraljevstva i njegovih saveznika japanskoj imperijalističkoj politici. Tim se činom carska uprava, već preuzeta od strane vojske kroz funkciju predsjednika vlade, više ne osjeća vezanom za ugovore sklopljene s drugim državama.
Dana 7. srpnja 1937. dogodio se incident kod mosta Marka Pola u blizini Pekinga, u kojem su japanski i kineski vojnici razmijenili paljbu, nakon čega izbija Drugi kinesko-japanski rat. To se na području Azije smatra početkom Drugog svjetskog rata. Japanske snage kreću dalje u napad na Peking, koji je kapitulirao već 29. srpnja, jer im se kineske snage nisu mogle suprotstaviti. Japanci nastavljaju napredovanje sa sjevera i juga prema središnjoj Kini, a kineska nacionalna vlada Kuomintanga, pod vodstvom Čang Kaj-šeka, 7. kolovoza objavljuje rat Japanu.
Do kraja godine odvijao se niz borbi Japanaca i kineskih snaga, predvođenih s jedne strane Kuomintangom, a s druge komunistima. Iako su Kinezi uspijevali povremeno pružiti ozbiljniji otpor, općenito su japanske snage bile u velikoj premoći i do kraja godine je Čang Kaj-šek (nakon japanskog osvajanja Nankinga) bio prisiljen premjestiti sjedište vlade iz Nankinga u Čongćing.
Nakon konačnog neuspjeha pregovora, japanska je vlada u siječnju odlučila uništiti nacionalnu kinesku vladu i namjerava krenuti u ofenzivu na Vuhan, za što je trebalo osvojiti sva važnija željeznička čvorišta na sjeveru. U pokušaju da ostvare tu namjeru, Japanci ulaze u bitku za Taierdžuang u kojoj Kinezi početkom travnja  ostvaruju svoju prvu ozbiljnu pobjedu.
U travnju u Japanu stupa na snagu Zakon o mobiliziranju, koji sve gospodarske i društvene snage koncentrira k efikasnijem vođenju rata. Kad raniji general i protivnik daljnje eskalacije, Ugaki Kazušige, postaje ministar vanjskih poslova Japana, u svijetu se bude nade u mirno rješenje japanskog konflikta s Kinom. No, umjesto da se situacija smiri, dolazi do spora sa SSSR-om oko Mandžurije, a posljedica toga su bili sovjetsko-japanski pogranični sukobi iz kojih Sovjeti izlaze kao pobjednici.
U drugom pokušaju Japan u svibnju ipak osvaja grad Taierdžuang, no okrnjen je mit o nepobjedivosti japanske vojske.
Da bi zaustavio Japance, Čang Kaj-šek u svibnju otvara nasipe uz Žutu rijeku i poplavljuje ogromna područja, no kako civilno stanovništvo nije bilo upozoreno, poginulo je oko 890.000 ljudi, a oko 12 milijuna ih je ostalo bez krova nad glavom. Bujice su odnijele oko 4.000 sela i 11 gradova. Poplave su na nekoliko mjeseci zaustavile japanski prodor prema Wuhanu. Tek krajem listopada Japanci, uz velike gubitke, osvajaju Vuhan, a kratko nakon toga, bez većeg otpora, i Kanton. Ali, kako nije došlo do željene kapitulacije Kine, japanski su stratezi bili prisiljeni prihvatiti činjenicu da će rat trajati značajno duže od planiranog.
Ova godina obilježena je naporima Japana da osvoje prevlast, a Kineza da zaustave protivnika. Vojne pobjede nisu bile dovoljne da bi se jedna strana mogla smatrati pobjednikom, no općenito uzevši, Japanci su postupno napredovali koristivši se čak i bojnim otrovima. Tek bitka za južni Guangši (od 15. studenog 1939. do 25. veljače 1940.) donosi prevlast Japancima, jer su time presjekli putove snabdijevanja od morske obale prema unutrašnjosti Kine.
Te godine američki je ministar inozemnih poslova Cordell Hull dva puta pozivao japanskog veleposlanika u Washingtonu na konzultacije, kako bi upozorio Japan na bojazni SAD-a vezane uz "mandžuriziranje" kineskih otoka. No, Japan nije odgovarao na ta upozorenja, nego je najavio sklapanje vojnog pakta s Njemačkom i Italijom u bliskoj budućnosti.
Gospodarska budućnost Kine ovisila je prije svega o isporuci sirovina iz kolonija Velike Britanije i Francuske. U to je vrijeme u Europi već počeo Drugi svjetski rat te Japanci koriste situaciju da ucijene Veliku Britaniju da zatvori burmansku cestu i time presječe snabdijevanje kineskih trupa. U zamjenu za kopneni promet tom cestom, američki general William H. Tunner organizira zračni most preko Himalaja ("The Hump"), kojim Saveznici nastavljaju snabdijevanje Kineza.
Početkom ovog rata, raspoloženje u SAD-u tendiralo je prema potpori Japanu. No, nakon Panay incidenta i izvještaja o japanskim ratnim zločinima, kao i ugroženosti američkih naftnih interesa u Kini, raspoloženje se naglo promijenilo te se američka pacifička flota vraća u bazu u Pearl Harbor.
U Kini se ponovo vode žestoke borbe s izmjeničnim ishodom tako da su se obje strane našle u pat poziciji. Japan je držao zaposjednute istočne dijelove Kine, dok je ostatak zemlje bio podijeljen između Kuomintanga pod Čang Kaj-šekom i komunističkih snaga Mao Ce Tunga. Japanci u dijelu koji drže okupiranim osnivaju marionetsku vladu za zaštitu svojih interesa u Kini. No, ta je vlada kod Kineza bila krajnje omražena zbog brutalnosti koju su prema stanovništvu tijekom rata pokazali Japanci.
Tijekom godine Japanci pojačavaju pritisak i na Francusku Indokinu te po isteku ranije postavljenog ultimatuma iznuđuju vojni sporazum s Francuskom. Taj im je sporazum omogućio upotrebu tri zračne luke i slobodan provoz trupa kroz Indokinu do Kine. Amerikanci notom upućenom Japanu izražavaju svoje nezadovoljstvo ovim postupcima.
Dana 27. rujna 1940. Japan potpisuje Trojni pakt s Njemačkom i Italijom, koji ranije postojeći antikominternovski pakt proširuje uzajamnom vojnom podrškom. Na taj način japanski Car odbacuje neutralnost koju je najavio još 5. rujna 1939. i naglašava svoju agresivnu vanjsku politiku, prije svega prema Kini. Američka vlada na to reagira već 8. listopada, pozivajući sve svoje civilne građane da napuste Daleki istok i vrate se u domovinu, a 23. listopada u potpunosti zabranjuje izvoz zrakoplovnog benzina, kao i željeza te željeznog otpada u Japan. Istog dana, tri putnička parobroda napuštaju Ameriku kako bi evakuirali američke građane, prije svega iz Japana i Kine.
Već 27. siječnja 1941. američki veleposlanik u Japanu dojavljuje, da je do jednog uposlenika veleposlanstva iz diplomatskih krugova stigla informacija da mnogi izvori, uključivo japanski, govore o planiranju velikog napada na Pearl Harbor ako dođe do raskida odnosa sa SAD-om.U travnju predsjednik Roosevelt potpisuje tajnu zapovijed, kojom se rezervnim časnicima dozvoljava napuštanje vojske i odlazak u Kinu. Posljedica je bila osnivanje američke dragovoljačke zrakoplovne jedinice poznate pod imenom "Leteći tigrovi". Ova jedinica integrirana je 1942. u zračne snage SAD-a.
Dvije godine nakon Rusko-japanskog pograničnog sukoba, 13. travnja 1941., obje strane potpisuju Japansko-Sovjetski sporazum o neutralnosti. Sovjetski Savez je ovim sporazumom želio osigurati leđa za slučaj njemačkog napada, dok se Japan nije namjeravao umiješati u Njemačko-Sovjetski sukob (koji se u Japanu očekivao).
U svibnju Japanci podastiru Sjedinjenim Američkim Državama prijedlog mirovnog sporazuma za područje Tihog oceana. Prijedlog je sadržavao molbu da SAD privoli Čang Kaj-šeka na mirovne pregovore s Japanom te da prestane podržavati Čangov režim. Nakon toga, predviđali su povlačenje japanskih snaga iz Kine, gdje bi ostale samo manje okupacijske jedinice. Pored toga, Japan je želio normaliziranje trgovinskih odnosa sa SAD-om i suradnju u dobivanju i proizvodnji sirovina. U sporazumu je doslovno pisalo:
Pored toga, japanski je veleposlanik pozvao SAD da zajedno garantiraju Filipinima nezavisnost i neutralnost. Zauzvrat prihvaćanju takvog dogovora, Amerikanci su zatražili od Japana garanciju da japansko pristupanje Trojnom paktu ima isključivo obrambeni karakter, dok su ostale prijedloge Japana Amerikanci odbili.
Dana 2. srpnja Japan mobilizira više od milijun vojnika, a Vlada dobiva pristanak Višijske Francuske da zaposjedne Francusku Indokinu (danas Vijetnam, Laos i Kambodža), što i provodi već 29. srpnja. Dva dana kasnije, SAD i Velika Britanija objavljuju zabranu izvoza za Japan i zamrzavaju njegova financijska sredstva.
Nakon objavljivanja embarga, Roosevelt zahtijeva od Japana izjavu o namjerama. Japan na taj zahtjev odgovara 6. kolovoza mirovnom ponudom za područje Tihog oceana, koju Amerikanci odbacuju te odbijaju japanski prijedlog za osobni susret predsjednika japanske Vlade s Rooseveltom. Do susreta nije došlo, jer su SAD smatrale da je razdor između interesa dvaju država prevelik.
Japan ne udovoljava opetovanim američkim zahtjevima da napusti Kinu te umjesto toga ponovo nudi svoju, donekle izmijenjenu, mirovnu ponudu od 6. kolovoza, koju Amerikanci ponovo odbijaju, što ne dovodi do zbližavanja između dvaju strana. Dana 3. rujna američki veleposlanik u Tokiju šalje u Washington telegram da smatra da je rat u području Pacifika neizbježan.
Zbog embarga SAD-a i Velike Britanije te odsječenosti od isporuke sirovina europskih saveznika, Japanu se rat sa SAD-om činio jedinom alternativom nestanku carstva u dotadašnjem obliku. Stoga, 1. prosinca japanski parlament donosi odluku o nasilnom širenju područja svog utjecaja prema jugu i otpočinjanju rata sa SAD-om. Za to je vrijeme japanski veleposlanik i dalje s američkim ministrom vanjskih poslova vodio mirovne pregovore.Kako se situacija zaoštravala, Velika Britanija je istog dana stavila sve svoje snage na Malajskom poluotoku u stanje najviše vojne pripravnosti, dok je flota dobila naređenje da traga za neprijateljskim brodovima u vodama istočno od Singapura.
Istovremeno, admiral Isoroku Jamamoto izdaje carskoj mornarici sljedeću zapovijed:
Američki zrakoplovi opazili su 2. prosinca 12 japanskih podmornica ispred obala Indokine koje su plovile prema jugu, možda u pravcu Singapura, a istog dana Jamamoto daje signal za početak svih operacija.
Dana 4. prosinca zapovjednici Savezničkih snaga na području Pacifika susreću se u Manili radi dogovora o zapovjednoj suradnji na Dalekom istoku. Istovremeno, tri japanske divizije bile su u Južnom kineskom moru, na putu za invaziju na Tajland i Maleziju.
Svi japanski konzulati u SAD-u dobivaju uputu za uništenje tajnih dokumenata i uređaja za kodiranje. Uputa je proslijeđena putem emisije radio Tokija rečenicom "Higashi no kaze ame" (grubo prevedeno: istočni vjetar, kiša). Bila je to jedna od mogućih rečenica za najavu rata sa SAD-om. Prislušna stanica Nizozemaca na Javi uhvatila je poruku čije značenje im je bilo poznato, pa je informacija odmah proslijeđena u Washington.
Ni pokreti japanskih trupa u Indokini nisu prošli neopaženo. Iako su Amerikanci bili uvjereni da su to samo japanske "mjere opreza", Roosevelt 6. prosinca upućuje japanskom Caru diplomatsku notu u kojoj govori o "tragičnim posljedicama" zadnjih događaja i izražava nadu u održanje mira na pacifičkom području. Apelira na Cara i traži njegovu pomoć u sprečavanju smrti i razaranja u svijetu.Špijunska mreža Japana od početka 1941. godine javlja da je na Havajima okupljena cjelokupna američka flota. Napadom na Pearl Harbor vrhovna komanda odlučuje uništiti američki pacifički vojni potencijal. Kidō Butai, flota koja je izvršila napad na Pearl Harbor, napustila je matične luke još 27. studenog i krenula prema Havajima. Dana 7. prosinca flota Kidō Butai zrakoplovima napada američke brodove u luci Pearl Harbora.
Iako je već nekoliko godina ratovao s Kinom, kao službeni ulazak Japana u Drugi svjetski rat smatra se 7. prosinac 1941. godine, dan napada na Pearl Harbor. Idućeg dana, 8. prosinca, Sjedinjene Američke Države, Ujedinjeno Kraljevstvo i Kina objavljuju rat Japanu, čime ovaj rat postaje dio ukupnih ratnih događanja Drugog svjetskog rata. Interesno prinuđeni, u ratu na Pacifiku sudjelovali su Ujedinjeno Kraljevstvo, Australija, Novi Zeland i Nizozemska. Pored Japana, Saveznicima su rat objavile i neke države koje je Japan osvojio tijekom rata.
Japanci su sad bili u prednosti i u zraku i na moru pred desetkovanim i šokiranim Amerikancima, a s razbuktavanjem rata u Europi, Velika Britanija bila je prisiljena sve više svojih snaga koncentrirati u borbama protiv Njemačke i Italije. Tako je japanska armija mogla nastaviti sa svojom strategijom strelovitih iznenadnih napada.
Gotovo odmah nakon napada na Pearl Harbor, Japanci napadaju luku na Guamu, otok Wake (Bitka za otok Wake) te otpočinju snažnu invaziju na Malajski poluotok i Tajland. Već idući dan napadaju i Hong Kong, koji britanske snage, prisiljene masivnim bombardiranjem i artiljerijskim napadima, napuštaju nekoliko dana kasnije.
Kad je Britancima postalo jasno da je sukob u Aziji neizbježan, poslali su zbog zaštite svojih kolonija više brodova u vode Pacifika. Brodovi su stigli u Singapur 27. listopada i stavljeni su pod zapovjedništvo admirala Toma Phillipsa kao Force Z. Ovo brodovlje kreće 8. prosinca u Tajlandski zaljev bez zračne zaštite pa Japanci 10. prosinca napadima iz zraka potapaju bojni brod HMS Prince of Wales (na kojem gine i zapovjednik Phillips) te borbenu krstaricu HMS Repulse. Time su britanske snage ozbiljno oslabljene, a zamjenski brodovi nisu mogli biti poslani jer su sve raspoložive pomorske i zračne snage Velike Britanije bile angažirane u borbama u Europi i Africi.
Do kraja godine Japanci ostvaruju veći dio planiranih osvajanja na području Jugoistočne Azije. Osvajaju Luzon, glavni otok Filipina (Invazija na Filipine), iskrcavaju se na Borneo (Japanska invazija na Borneo), na Mindanao na jugu Filipina, bombardiraju tadašnji glavni grad Mjanmaja Rangoon.
Već u siječnju Japanci osvajaju Rabaul (bitka za Rabaul) na sjevernom dijelu otočja New Britain (danas politički dio Papue Nove Gvineje). Za ovo osvajanje okupili su flotu snagom ravnu onoj koja je korištena za napad na Pearl Harbor. Položaj ovih otoka pružao je izvrsno polazište za daljnji prodor prema južnom i istočnom Pacifiku, pa su Japanci idućih godina ovdje izgradili pravu tvrđavu, gdje je tijekom rata povremeno bilo smješteno i do 200.000 japanskih vojnika.
Radi zaštite kolonija i svog područja utjecaja u Jugoistočnoj Aziji, Saveznici 8. siječnja osnivaju u Singapuru ABDACOM, zajedničku komandu Amerikanaca, Britanaca, Nizozemaca i Australaca koja je trebala koordinirati djelovanje svih kopnenih, zračnih i pomorskih snaga. Usprkos nekim manjim uspjesima (pomorska bitka kod Balikpapana), snage ABDACOM-a nisu uspjele zaustaviti Japance. Tako Japanci već u siječnju osvajaju Tarakan (bitka za Tarakan), Tajland i Britansku Maleziju, a na Javu iskrcavaju se 2. veljače. U svjetlu spoznaje da ne raspolažu s dovoljno vojnih snaga da zaustave Japance i obrane ogromno područje koje je trebalo braniti, ABDACOM je već 25. veljače raspušten. Naročito težak poraz Britanaca bio je završetak opsade Singapura, kad su 15. veljače Japanci zarobili oko 80.000 britansko/indijsko/australskih vojnika.
Slijedi cijeli niz pomorskih i kopnenih bitaka nakon kojih Japanci osvajaju gotovo čitavo područje Jugoistočne Azije, a 19. veljače bombardiraju i Darwin, grad i luku na sjeveru Australije. Pored toga, upadaju i u Indijski ocean, a 23. veljače jedna japanska podmornica ispaljuje projektile na rafineriju nafte kod Elwooda u Kaliforniji, što u Americi izaziva strah od japanske invazije.
Filipini, BurmaOsim toga, japanska mornarica dominirala je cijelim pacifičkim područjem.
SAD počinju već 6. siječnja s premještanjem svojih snaga s Atlantika u vode Pacifika. U Pago Pago, glavni grad otočja Američke Samoe, prebacuju više ratnih brodova, a koristeći se Panamskim kanalom dovoze i snage u ljudstvu.
Od početka ratovanja, Saveznici su pretrpjeli niz poraza, a nisu uspijevali zaustaviti daljnje napredovanje Japanaca. Zbog toga, u siječnju Amerikanci počinju s pripremama posebno modificiranih bombardera koji bi mogli doseći japanske glavne otoke i bombardirati ciljeve u području Tokija, Jokohame, Nagoje i Kobea, što i provode 18. travnja (Doolittlov napad). Materijalna šteta koju je ovo bombardiranje uzrokovalo bila je jedva vrijedna spomena, ali je propagandni učinak bio vrlo velik.
Tadašnji glavni grad Salomonovih Otoka Tulagi Japanci su osvojili 3. svibnja, a već idućeg dana japanske brodove u luci napada 99 američkih zrakoplova koji su uzletjeli s nosača zrakoplova te potapaju jedan japanski razarač i tri minolovca, a oštećuju još četiri druga broda.
Iako je bitka u Koraljnom moru, vođena 7. i 8. svibnja, završila bez izražene pobjede jednog protivnika, spriječila je japansko osvajanje Port Moresbyja (glavni grad Nove Gvineje). To je bila prva velika pomorska bitka između japanskih i američkih nosača zrakoplova. Obje su strane izgubile po dva nosača i nekoliko drugih brodova. Istovremeno, ova bitka ušla je u povijest kao prva pomorska bitka koju su vodili isključivo zrakoplovi, a da pri tome brodovi svojim topovima uopće nisu sudjelovali.
Praćenjem japanskog radijskog prometa, SAD su uspjele identificirati sljedeći cilj velikog japanskog napada, atol Midway, pa na otoke 25. i 26. svibnja prebacuju pojačanja u ljudstvu, tehnici i zrakoplovima. Dana 4., 6. i 7. lipnja dolazi do odlučujućih bitaka u kojima su Japanci imali na raspolaganju četiri velika nosača zrakoplova a Amerikanci samo dva. No, ovu razliku u snagama nadoknadila je strateška prednost koju su Amerikanci imali zbog poznavanja neprijateljevih planova. Potopljena su sva četiri angažirana japanska nosača zrakoplova, a poginulo je oko 3.500 vojnika, dok su američki gubitci bili 307 poginulih. Zbog teških gubitaka Japanci su se povukli.
Pripreme za ovu tešku i dugotrajnu borbu poznatu pod kodnim imenom "Operacija Watchtower" počele su 1. srpnja isplovljavanjem šest transportnih brodova s ukrcanim marincima iz luke San Diega u smjeru otočja Fidži. Pratili su ih jedan nosač zrakoplova, jedan bojni brod, četiri krstarice i deset razarača. Pored toga, s istim odredištem iz Pearl Harbora 7. srpnja kreću dva nosača zrakoplova, šest krstarica i četrnaest razarača.
U međuvremenu, japanska mornarica podvrgnuta je potpunoj reorganizaciji, a porinuta su u more dva nova bojna broda, novi eskortni nosač zrakoplova i nosač hidroaviona, kao i više novih krstarica i razarača. Port Moresby na Novoj Gvineji i dalje je bio željeni japanski cilj, tako da je od 20. srpnja bilo više japanskih pokušaja da u blizini formiraju mostobran. Saveznici su zračnim napadima ometali transporte trupa pa ga Japanci nisu uspjeli osvojiti.
U to vrijeme flotni sastavi Amerikanaca sastaju se kod otočja Fidži radi pripreme za Operaciju Watchtower. Amerikanci su se s Britancima dogovorili da se radi zavaravanja Japanaca provede hinjeno iskrcavanje na Andamanske otoke, što je trajalo od 1 do 10. kolovoza.
Iskrcavanjem 7. kolovoza na Guadalcanalu, najvećem otoku u skupini Salomonovih otoka, Amerikanci otpočinju Operaciju Wachtower (Guadalcanalska kampanja), jednu od najžešćih borbi s najvećim gubitcima tijekom rata na Pacifiku. Trajala je sve do početka 1943. godine i bila još jedna prekretnica u korist Amerikanaca. Pod tim imenom obuhvaćen je cijeli niz pomorskih, ali i kopnenih bitaka.
Cilj iskrcavanja bilo je područje japanske zrakoplovne baze "Lunga Point", najzapadnijeg zračnog uporišta za podršku pomorskim operacijama i ugrožavanje opskrbnih putova između Amerike i Australije, a u dosegu ove baze bila je i Nova Gvineja. Aerodrom je zauzet već 8. kolovoza poslije podne, no idućih su mjeseci za njega vođene žestoke borbe, jer su Japanci svom snagom pokušavali ponovo zadobiti kontrolu nad njim.
Borbe nisu vođene samo na kopnu, nego i u vodama između Guadalcanala i otoka Savo (pomorska bitka kod otoka Savo, pomorska bitka kod Guadalcanala, pomorska bitka kod Tassafaronga i druge) te Florida Islanda pred kojim je i otok Tulagi. Napori Amerikanaca da osvoje, a Japanaca da zadrže Guadalcanal zahtijevali su brojna pojačanja u ljudstvu kao i njihovu opskrbu, što su protivnici pokušavali onemogućiti jedni drugima. Rezultat je bio veliki broj potopljenih brodova obaju zaraćenih strana tijekom više pomorskih bitaka, što je ovom području donijelo žalosno ime "tjesnac sa željeznim dnom". Tada Japanci osmišljavaju noćni transport brzim brodovima, pretežno razaračima, koji Amerikanci nazivaju Tokio ekspres.
Ova kampanja smatra se završenom tek 8. veljače 1943. godine, kada se Japanci povlače s Guadalcanala.
U rujnu Japanci nastavljaju s invazijom na Gilbertove otoke, a koncem godine Saveznici osvajaju dijelove Nove Gvineje.
Početkom godine Amerikanci sve uspješnije dekriptiraju japanske radijske kodove. Uspješnost dekriptiranja bila je potvrđena brojnim izviđanjima. Na temelju dekriptiranih poruka, od sredine siječnja američke podmornice putapaju brojne manje ratne brodove neprijatelja, kao što su razarači i patrolni brodovi, kao i tankeri. Sve češće se za napad na veće konvoje Japanaca šalju i borbeni zrakoplovi.
Nastavljaju se borbe za Guadalcanal i počinju borbe za potpuno oslobađanje Salomonovih otoka (bitka za Sjeverne Salomone) koje su potrajale sve do ožujka 1944. godine. Početkom veljače, Amerikanci dopremaju na Guadalcanal masivna pojačanja, a Japanci do 8. veljače brzim razaračima (dijelom flotilama do 22 razarača) evakuiraju s otoka 11.706 vojnika. Nakon toga, otok je potpuno u rukama Amerikanaca, a pomorski je put između Amerike i Australije ponovo siguran. Pored toga, Guadalcanal je postao važno polazište Saveznika za operacije protiv Rabaula, grada u otočju New Britain, glavnog uporišta Japana u južnom Pacifiku.
U to vrijeme Amerikanaci postižu uspjehe s podmornicama, a preuzimaju i prevlast u zračnom prostoru. Pored toga, uspješno američko radioizviđanje rezultiralo je i presretanjem zrakoplova kojim je admiral Jamamoto, vrhovni zapovjednik Japanske carske mornarice, krenuo u obilazak japanskog uporišta na otoku Bougainville (Salomonovi otoci). Zrakoplov je srušen, a Jamamoto je poginuo.
Pored niza manjih, lokalnih pomorskih okršaja u kojima uglavnom pobjeđuju Amerikanci, do sredine godine odvile su se još dvije značajnije bitke: bitka u Bismarkovom moru i pomorska bitka kod Komandirskih otoka.
Radi daljnjeg napredovanja u jugozapadnom Pacifiku, stožer američke vojske odlučuje zaobići Rabaul, snažnu japansku utvrdu koju su smatrali vrlo opasnom za daljnje napredovanje u tom području. Iz toga je proizašla operacija Cartwheel, pripremana od sredine lipnja različitim premještanjem trupa, a započeta gotovo istovremenim iskrcavanjem na Rendovu, New Georgiju (bitka za New Georgiju), Vella Lavellu, Novu Gvineju, Bougainville i New Britain. Pri tome su primijenili strategiju "od otoka do otoka", temeljenu na zaobilaženju japanskih utvrđenih položaja i time presijecanju njihovih putova snabdijevanja.
Nedugo nakon američkog iskrcavanja u zaljev Kula, i Japanci se u njemu iskrcavaju, tako da noću između 5. i 6. srpnja dolazi do bitke u zaljevu Kula. Nekoliko dana kasnije Japanci šalju Tokio ekspres u zaljev te dolazi do bitke kod Kolombangare. Amerikanci gube ovu bitku pa Japanci na Kolombangaru iskrcavaju 1.200 vojnika. No, taj je poraz ostao bez posljedica, jer su Amerikanci u daljnjim aktivnostima otok jednostavno zaobišli.
U kolovozu Amerikanci bez borbe zauzimaju nekoliko južnopacifičkih otoka, na kojima posebne građevinarske jedinice (Amerikanci ih zovu morske pčelice) odmah grade zračna uporišta.
Početkom rujna australske se jedinice, potpomognute američkom zračnom podrškom, iskrcavaju na Novoj Gvineji i oslobađaju je.
Nakon kapitulacije Italije (8. rujna), posade talijanskih brodova potapaju svoje brodove kako ne bi pali u ruke Japanaca.
U vrijeme evakuiranja japanskih trupa s Kolombagare od kraja rujna do početka listopada, od američke vatre gine oko 1.000 japanskih vojnika, a Japanci uspijevaju s otoka povući oko 9.400 vojnika. U nastavku Japanci pokušavaju evakuirati i vojnike s Vella Lavelle, no bitkom kod Vella Lavelle Amerikanci ih u tome sprečavaju.
Dana 1. studenog iskrcavaju se tri divizije američkih marinaca na Kap Torokini na Bougainvilleu, otoku u Salomonskom otočju, ne naišavši na otpor Japanaca. Pred obalom su u zaštiti bile 4 krstarice, 19 razarača i nekoliko minolovaca. Japanci su zračnim napadima iz Rabaula pokušali napasti brodove, no kad to nije uspjelo, japanska komanda pokreće jednu flotu u smjeru Bougainvilla koja stiže sljedeće noći. Japanski i američki brodovi sukobljavaju se u bitki kod zaljeva carice Auguste, no Japanci ne uspijevaju spriječiti iskrcavanje Amerikanaca na Bougainville.
Japanci 3. studenog pokreću 2. flotu kao pojačanje jedinicama u Rabaul, no američki izvidnički zrakoplovi opažaju ju u Bismarckovom otočju. Nakon uplovljavanja flote u Rabaul, 100 borbenih zrakoplova uzlijeće s dva američka nosača i kreće u koncentrirani napad na luku Rabaula. Uz gubitak 10 zrakoplova, uspijevaju teško oštetiti šest japanskih krstarica i jedan razarač. Kratko nakon ovog napada, kreće skupina američkih bombardera i napada Rabaul i, ponovo, luku. Još iste večeri Japanci povlače šest krstarica i pet razarača iz Rabaula u Truk, snažno japansko uporište na Marijanskim otocima.
U međuvremenu Japanci uspijevaju u noćnoj akciji 7. studenog iskrcati 1.175 vojnika na Bougainville, a 9. i 11. studenog Amerikanci iskrcavaju svoj drugi i treći val. Zbog blizine Rabaula (udaljenost Bougainville - Rabaul iznosi samo 300 km), Amerikanci osposobljavaju japanske poljske aerodrome na Bougainvilleu kao bazu za napade na Rabaul.
Zbog američke ofanzive Japanci pokušavaju pojačati svoje uporište na Buki, sjeverno od Bougainvilla, što 26. studenog 1943. do bitke kod rta St. George. U toj su bitki Japanci pretrpjeli strašan poraz, izgubivši više od polovine angažiranih jedinica, dok Amerikanci nisu imali gubitaka. To je bio kraj Tokio ekspresa, japanskih plovidbi radi snabdijevanja i evakuiranja na Salomonskim otocima.
Već od kraja prosinca Amerikanci počinju sa zračnim napadima na Rabaul sa Bougainvilla, iako su borbe za ovaj otok trajale sve do početka travnja 1944.
Na dan napada na Pearl Harbor, japanske snage napadaju i Gilbertove otoke te ih zauzimaju 10. prosinca 1941. U sljedećih godinu dana Japanci na atolima ovih otoka prave jake utvrde. 
Pripreme za značajnu bitku za Gilbertove otoke, čije kodno ime je bilo "Operacija Galvanic", počele su desetog, dok je sama bitka otpočela 19. i trajala do 24. (osvojen atol Makalin) odnosno 28. studenog (osvojen i atol Tarawa). To su zapravo bile dvije odvojene bitke vođene istovremeno na atolima Makin i Tarawa i bile su vrlo žestoke. Sudjelovalo je oko 50.000 Amerikanaca i oko 5.600 Japanaca, a  poginulo je oko 4.300 japanskih i oko 1.000 američkih vojnika.
Nakon toga, Japanci su pretpostavili da će Amerikanci svoje sljedeće borbene aktivnosti usmjeriti prema Maršalovim otocima, pa su od 19. studenog više puta iz Truka dopremali pojačanja na atole Mili, Kwajalein i Maloelap (Maršalovi otoci).
Krajem godine dogodilo se još nekoliko značajnih bitaka, bombardiranja i iskrcavanja Amerikanaca (bitka kod rta St. George, bombardiranje japanskih uporišta na Kwajaleinu, operacija Dexterity). Neke su dovršene još iste godine, dok su neke nastavljene i u 1944.
Amerikanci i dalje uspješno dekriptiraju japanske radijske kodove, što rezultira grupnim uspješnim podmorničkim napadima na japanske konvoje. Podršku često dobivaju i od drugih savezničkih zrakoplova koji su također bili upućivani u potragu i napade na konvoje. Time su prekidali snabdijevanje i Maršalovih otoka.
U siječnju Britanci pojačavaju svoju istočnoazijsku flotu u Indijskom oceanu i sve češće, još od prosinca prethodne godine, napadaju japanske jedinice u Malajskom prolazu. Djelomično šire svoje djelovanje i do Andamana i Nikobara. Tako su uspješno proveli i neke akcije protiv njemačkih podmornica koje su djelovale iz Penanga.
Borbe za Maršalove otoke trajale su od 31. siječnja do 23. veljače 1944. i vođene su u tri odvojene operacije. Jedna od operacija vođena je i na Truku, atolu u skupini Karolinskih otoka, no smatra ju se dijelom borbi za Maršalove otoke. U ovim borbama sudjelovao je vrlo veliki broj marinaca (samo na Kwajalein iskrcano je 42.000) a glavni cilj ovih operacija bio je osiguranje polazišta za napredovanje prema Marijanskim otocima i Filipinima.
U prodoru preko Gilbertovih otoka, Amerikanci presijecaju opskrbu izoliranih japanskih postrojbi na ovim otocima. U krvavim borbama umire puno manje vojnika nego od gladi. Poslije bitke za Tarawu i pobjede, Saveznici prelaze na izolaciju pojedinih otoka i time Japance dovode do predaje. Pojedini otoci bez kontakta ostaju izolirani do kraja rata, a pojedine postrojbe i poslije. Na nekim otocima malobrojno stanovništvo, najčešće ostaci japanskih postrojbi, tek ranih 1950-ih saznaje za kapitulaciju Japana.
U pripremi za veliku ofanzivu na Marijanske otoke Amerikanci bombardiraju otoke Tinian i Saipan, a već krajem veljače iskrcavaju prve vojnike na Los Negros,  otok u Admiralitetskom otočju.
U ožujku Japanci otpočinju operaciju za povrat kontrole nad Bougainvillom (gdje su kod rta Torokina Amerikanci već imali mostobran s 27.000 vojnika) iskrcavanjem 12.000 vojnika. Borbe su trajale od 9. do 24. ožujka. Japanci nisu uspjeli potisnuti Amerikance potpomognute artiljerijom sa šest razarača, a pretrpjeli su nesrazmjerno velike gubitke.
Prije početka velikih borbi za osvajanje Marijana, odvio se još niz značajnih aktivnosti: iskrcavanje na sjeverozapadnim obalama i obližnjim otocima Nove Gvineje, podmorničko potapanje transportnih brodova s japanskim vojnicima na putu od Šangaja prema Molučkim otocima gdje gine oko 10.000 Japanaca, britanski napadi na sjeverozapadnu Sumatru i sjeveroistočnu Javu i niz značajnijih uspješnih napada na japanske konvoje.
Kampanja za osvajanje ovih otočnih skupina počela je 11. odnosno 15. lipnja, ovisno o tome mogu li se pripremna teška bombardiranja Saipana, Tiniana i Guama smatrati njenim početkom, ili se kao početak uzima u obzir tek datum prvih iskrcavanja američkih marinaca. Tako su otpočele ogorčene borbe za ove otoke (bitka za Saipan, bitka za Tinian i bitka za Guam). Ubraja ih se među najžešće i najkrvavije tijekom rata na Pacifiku. Japanci su, u naporu da zaustave i odbace Amerikance, pokušali kontranapad koji je prerastao u bitku u Filipinskom moru i završio velikim porazom japanskih neiskusnih snaga, prije svega pilota, u toj bitki.
Napredovanje Amerikanaca nastavilo se prema skupini otoka Palau. Kopnene operacije na Palau otocima počele su 15. rujna nakon ranijeg višednevnog  bombardiranja japanskih položaja na otocima gdje je bilo predviđeno iskrcavanje. Usprkos ogorčenom otporu Japanaca, otoci su pali u ruke Amerikanaca 23. listopada no to nije bio i kraj borbi. Na otocima Peleliu i Angaur su pojedine grupe Japanaca pružale gerilski otpor, pa se borbe za obje ove skupine otoka smatraju dovršenim tek u studenom iste godine.
Ljudski gubitci u ovim borbama bili su vrlo veliki, no značajno veći na strani Japana nego Amerikanaca.
Osvajanjem Marijanskih otoka koji su se nalazili u središtu tadašnjih vojnih aktivnosti na Tihom oceanu, ostvarene su značane pretpostavke za daljnje napredovanje Saveznika kako prema Filipinima, tako i prema samom Japanu.
Još u vrijeme trajanja borbi za Palau, Amerikanci otpočinju s napadima na Filipine. Tako bombardiraju aerodrome na Mindanau] (jug Filipina). Kako tu ne nailaze na veći otpor, proširuju napade na Visayas, skupinu otoka u središnjem dijelu Filipina i u roku od tri dana uništavaju više od 200 japanskih borbenih zrakoplova.
Ohrabreni ovim uspjesima, Amerikanci s velikim brojem zrakoplova sa 15 nosača zrakoplova 21. i 22. rujna napadaju aerodrome na Luzonu, naročito one u blizini Manile, da bi dva dana kasnije ponovo napali Visayas. Pri tome, Japanci gube preko 1.000 zrakoplova, jedan razarač, jednu korvetu, jedan minopolagač i jedan nosač hidroplana. Potopljen je i veći broj japanskih manjih plovnih jedinica, ukupno oko 150 brodova. Pri tome, Amerikanci su izgubili 54 borbena zrakoplova, od čega ih je 18 izgubljeno zbog nezgoda, ne u borbi.
U okviru priprema za invaziju na Filipine, Amerikanci napadaju zrakoplovima s nosača niz japanskih aerodroma, između ostalih i na japanskim Sakašima otocima u istočnom dijelu Kineskog mora i Okinawi. U napadima na Formozu imali su podršku i bombardera B-29   iz američkih baza u Kini. Japanci su u obranu letjeli s otoka Kyushu, Okinawe i Formoze, a korišten je i veliki broj kamikaza. Uspjelo im je djelomično i teško oštetiti neke američke brodove. U povlačenju, američki zrakoplovi ponovo napadaju aerodrome sjeverno od Manile pri čemu dolazi do teških zračnih bitaka s japanskim obrambenim zrakoplovima. Po završetku ovih borbi koje su se odvijale svakodnevno od 11. do 15. listopada, Japanci pogrešno izvještavaju da su potopili 11 američkih nosača zrakoplova, dva bojna broda i jednu krstaricu. Ovaj pogrešni izvještaj umnogom je imao pogubne posljedice za strategiju japanske obrane Filipina.
Britanci su dali svoj doprinos provođenjem jedne akcije zavaravanja (operacija Millet) napavši svojom azijskom flotom Nikobare 17. i 18. listopada, dok je u središnjem dijelu Filipina počela bitka za Leyte. Amerikanci su zračnim napadima na Mindanao, Leyte i Cebu počeli pripreme za iskrcavanje, dok je grupa američkih podmornica zatvorila prolaz između Mindanaa i Samara. 19. listopada iskrcavaju se, uz neznatan japanski otpor, na otok prve američke jedinice odakle počinju, bitkom za Leyte, s osvajanjem Filipina. Između 22. i 25. listopada Japanci pokušavaju spriječiti daljnja iskrcavanja Amerikanaca i razvija se bitka u zaljevu Leyte. U ovoj bitki Japanci su pretrpjeli najteže i za daljnji tijek rata odlučujuće gubitke: izgubili su tri bojna broda i četiri nosača zrakoplova.
Prije kraja godine (3. studenog) Japanci su po prvi put koristili FUGU balone, jedno od najneobičnijeg oružja korištenog u tom ratu. Baloni-bombe, koje su Japanci razvijali nakon za njih ponižavajućeg Doolittlovog napada na Tokio 1942., bili su od papira, opremljeni upravljačkim mehanizmom i tjerani strujama vjetra. Koristeći povoljne struje u zimskim mjesecima, stigli su za tri dana nad Sjevernu Ameriku. Njih oko 1000 koliko ih je stiglo na cilj nisu uzrokovali gotovo nikakvu štetu.
U ovim borbama su, pored poznatijih pilota kamikaza, Japanci prvi put (20. studenog) koristili Kaiten, podmornice-torpeda s mornarima kamikazama. To je, kao i poznatiji kamikaza, bilo samoubilačko oružje, no podvodno. Tog dana uništen je ovim oružjem jedan američki tanker, dok su ostala samoubilačka torpeda Amerikanci potopili prije nego su obavili zadatak. Usprkos toga, Japanci izvješćuju o značajnom uspjehu ovog svog novog čudesnog oružja.
Britanci su u to vrijeme reorganizirali svoju istočnoazijsku flotu. Starije brodove objedinili su u Britansku istočnoindijsku flotu, dok su od modernijih jedinica formirali novu Britansku pacifičku flotu.
24. studenog SAD počinje niz teških zračnih napada na Tokio. Zrakoplovi B-29 su polijetali s novih baza na Saipanu, a napadi su nastavljeni 26., 29. i 30. studenog kao i 3. prosinca.
Bitka za Leyte trajala je i dalje. Obje strane ulagale su velike napore i trpjele značajne gubitke, ne postižući odlučujući rezultat. Nizali su se napadi, iskrcavanja, gubitci plovnih jedinica i zrakoplova, i velikog broja ljudskih života.
3. siječnja Britanci osvajaju burmanski obalni grad Sittwe i počinju s osvajanjem Burme (danas Mjanma), dok je burmanska cesta (jedina kopnena prometna veza Kine s područjima koja nisu bila pod japanskom okupacijom) bila ponovo prometna za Saveznike od prijelaza 1944. na 1945. godinu. Tako je put za prijevoz trupa i opreme do Kine bio otvoren.
Američke snage 3. i 4. siječnja počinju s intenzivnim napadima na japanske brodove sjeverno od Filipina, kao i ponovo na aerodrome na Luzonu. Tih i idućih dana uništavaju brojne japanske zrakoplove kao bi dobili prevlast u zračnom prostoru nad Luzonom. 9. siječnja američki zrakoplovi napadaju Formozu i  japanske otoke Ryū Kyū i Pescadores.
Istog dana, uz nevelik otpor, u zaljevu Lingayen iskrcava se 70.000 američkih vojnika, a Japanci se povlače u brda. Uz snažan zračni otpor Japanaca, pri čemu su gotovo uvijek veliku ulogu imali i kamikaze, Amerikanci dostavljaju daljnju opremu i ljudstvo sve do 17. siječnja, kad američke kopnene jedinice više nisu trebale zračnu podršku.
Podrobniji članak o temi: Bitka za Iwo JimuJedna od najpoznatijih bitaka Drugog svjetskog rata, bitka za Iwo Jimu započinje 19. veljače i traje do 26. ožujka 1945. Taktičke operacije izvedene pri napadu na ovaj otok danas se koriste kao temelj za izučavanje amfibijskog ratovanja.
Zbog potrebe stacioniranja lovačkih zrakoplova za pratnju bombardera pri napadu na Japanske otoke, Saveznici se odlučuju za napad na ovaj samo 21 četvorni kilometar velik otok, čija se obrana sastojala od oko 21.000 japanskih vojnika pod vodstvom generala Tadamičija Kuribajašija. Američke 4. i 5. Divizija marinaca sa skoro 100.000 vojnika izvršile su napad na otok za čije zauzimanje im je trebalo više od mjesec dana. Japanci su se povukli u unutrašnjost otoka i tunelske sustave u planinskom djelu, gdje su gerilskim akcijama onemogućavali učvršćenje američkih položaja. Treća divizija marinaca koja dolazi u pomoć, još više povećava gužvu na obali, čime dolazi do ukupnog gubitka od oko 7.000 mrtvih.Tijekom borbe, Amerikanci zbog nemogućnosti ulaska u podzemne tunele upotrebljavaju bacače plamena i time uništavaju položaje japanske vojske. Pri kraju sukoba, Japanci se povlače na južni dio otoka gdje se bore do zadnjeg. Ukupno je u obrani otoka poginulo više od 20.000 Japanaca.
Za Amerikance, Okinawa je bila zadnja prepreka na putu za Japan, dok je jednako tako Japancima, nakon gubitka Iwo Jime, to bila zadnja obrana matičnih otoka.
Bitka za Okinawu, također poznata i kao Operacija Iceberg, započela je 1. travnja 1945., kada 10. Armija američke kopnene vojske, uz potporu 3. Amfibijskog korpusa i 24. Armijskog korpusa s ukupno 183.000 vojnika, vrši invaziju na Okinawu, japanski teritorij u otočju Ryū Kyū.
Iako su pripreme u vidu vrlo snažnih zračnih napada intenzivno trajale već od 18. ožujka (iako je otok povremeno bio bombardiran i ranije), glavnina japanskih snaga se uspijeva povući u unutrašnjost otoka, u već izgrađene i dobro utvrđene položaje, pa se bitka smatra dovršenom tek 21. lipnja. Ratovanje u džungli dovodi do velikih gubitaka na strani Saveznika, ali su u konačnici ipak Japanci pretrpjeli težak poraz: gube oko 66.000 vojnika, dok su američki gubitci iznosili 12.283 poginulih.
Padom Okinawe pada i zadnje japansko uporište na putu prema glavnim otocima. Samim tim, Saveznici završavaju pripreme invazije samog Japana.
Sukobljene strane (prije svega Saveznici) poduzimale su istovremeno uz navedene, i cijeli niz većih i manjih borbenih aktivnosti. Sve su se svodile na japanske pokušaje da svim sredstvima (velik broj samoubilačkih aktivnosti kako zrakoplovima tako i ljudima-torpedima) spriječe napredovanje Amerikanaca prema Japanu, i američkim naporima da upravo to ostvare.
Pored toga, Australci (otoci oko Bornea, Borneo, Novi Zeland...) i Britanci (Burma, Indokina) također uspješno oslobađaju okupirane teritorije. Snažno bombardiranje Japana i zračni napadi na brodove ometaju i onemogućuju pomorski promet s dopremom sirovina Japanu.
Nakon kapitulacije Njemačke 9. svibnja, Japan se izjašnjava za nastavak odlučne borbe protiv Saveznika. Javljaju se, kako u vojsci tako naročito u parlamentu, prva glasna razmišljanja o kapitulaciji, no vojni vrh već priprema obranu zemlje do zadnjeg čovjeka.
Kao jedan od rezultata Potsdamske konferencije Saveznici daju Japancima ultimatum za bezuvjetnu kapitulaciju, a Sovjetski Savez preuzima obavezu aktivirati se u području Pacifika tri mjeseca po završetku rata u Europi. No, japanski premijer Kantarō Suzuki ovaj  ultimatum odbacuje 27. srpnja.
Podrobniji članak o temi: Atomsko bombardiranje Hirošime i NagasakijaIako su već Japance prinudili na povlačenje te se samo Carstvo nalazi u raspadu, američka se vlada i vojna uprava odlučuju za upotrebu najgoreg oružja za masovno uništavanje.
Iako je japanski izaslanik u Moskvi, Sato Naotake, već 9. srpnja 1945. prenio molbu za početak pregovora o primirju, Amerikanci 6. kolovoza bacaju prvu atomsku bombu na Hirošimu, a tri dana poslije, 9. kolovoza na Nagasaki. Iznenađeni ovakvom udarnom snagom neprijatelja, Japanci 2. rujna 1945. potpisuju bezuvjetnu predaju.
Pacifički rat, a time i Drugi svjetski rat, završio je bezuvjetnom japanskom kapitulacijom. Dokument o kapitulaciji potpisan je na američkom bojnom brodu USS Missouri, 2. rujna 1945. godine. Bio je to prvi rat u kojem su upotrijebljena sva tri oružja za masovno uništavanje, kako atomsko (SAD je bacio atomske bombe na Japan), tako i biološko i kemijsko oružje, koje je Japan koristio većinom u Kini.
Osim gospodarskog uništenja Japana, posljedice uporabe atomskih bombi civilno stanovništvo osjeća destljećima kasnije: zračenje i zaražen okoliš i poslije rata mnoge će civile stajati života.
U mnogim slučajevima osporena uporaba atomskog oružja ovom je prigodom učvrstila tadašnju američku ulogu u svijetu, te pokazala svu svoju okrutnost. I do današnjih dana uloga atomskog oružja se nije promijenila te služi kao vrsta političkog pritiska.
111 000 lojalnih državljana SAD-a japanskoga podrijetla u Drugom svjetskom ratu istjerano je iz svojih domova i sa svojih posjeda koje su morali prodavati za bagatelu. Stavljeni su iza bodljikave žice, u tzv. "centre za relokaciju" podignute uzduž pacifičke obale. Mnogima su čak oduzete sve ušteđevine, koje su stvarali cijeli život. Nakon rata nevinim ljudima koji su izgubili sve ili većinu onoga što su imali nije isplaćena gotovo nikakva odšteta. Šteta koju su pretrpjeli američki Japanci procijenjena je na oko 400 000 000 tadašnjih dolara, a za obeštećenje su dobili 10 puta manje (oko 40 000 000). Osobito sramotan bio je postupak prema 4 000 vlasnika uloga u kalifornijskoj podružnici japanske banke Yokohama Specie Bank. Kad je izbio rat, vlada SAD-a je konfiscirala svu imovinu te banke kao "neprijateljsku imovinu". Svi su polozi zamrznuti. Ured za tuđinsku imovinu donio je istom 1957. odluku da se vlasnicima vrate ulozi, ali ne potpuno nego samo smiješno malih 2%. To je bilo tako bijedno da se 1 600 vlasnika uloga udružilo i povelo parnicu sa zahtjevom da im se refundira cijeli iznos uloga. Prvostupanjski sud presudio je u njihovu korist i naredio OPA-u narediti isplatu preostalih 98% vrijednosti uloga. Čim se za to saznalo ostalih 2 400 vlasnika uloga zatražili su da se i njima isplati njihov novac, ali je OPA odgovorio da oni na to više nemaju pravo, jer su odbili prihvatiti prvobitnu ponudu od 2%. Vrhovni sud SAD-a uzeo je 24. listopada 1967. u postupak njihovu tužbu, a 10. travnja vratio cijeli predmet Apelacionom sudu distrikta Columbia, koji je 1. kolovoza 1969. presudio u korist vlasnika uloga i naredio da im se novac vrati "približno po predratnoj realnoj vrijednosti dolara, ali bez kamata".

Rat u Gazi, znan i kao "Sukob Izrael-Gaza 2008.-2009." i "Bombardiranje Gaze", odnosi se na sukob Izraela i Hamasa u Gazi koji je izbio 27. prosinca 2008. i potrajao, neovisno o blagdanima, preko Nove godine 2009. nakon što je izraelska vojska (IDF) odgovorila na kontinuirano lansiranje kasam raketa na južni dio njenog teritorija s Gaze. IDF je vojnu operaciju nazvao "Operacija lijevano olovo" (hebrejski מבצע עופרת יצוקה, Mivtza Oferet Yetzukah) koja je krenula bombardiranjem Gaze u subotu 27. prosinca u 11:30 sati po lokalnom vremenu nakon skupljanja strateških podataka preko šest mjeseci. IDF-ovo bombardiranje se usmjerilo na razne visokoprofilirane vojne i sigurnosne mete za koje se sumnja da su povezane s Hamasom. 
6-mjesečno primirje između Hamasa i Izraela završilo je 19. prosinca i nije obnovljeno od strane Hamasa koji je ponovno pokrenuo lansiranje kasam raketa na južni dio hebrejske države, što je prema Hamasu odgovor na izraelsku opetovanu blokadu koju nije ukinuo iako je to bila obveza prema dogovoru o primirju. Rat je završio nakon 22 dana kada je Izrael proglasio jednostrani prekid vatre, nakon čega ga je proglasio i Hamas. 
Iako je svijet naviknut na nestabilnu situaciju na Bliskom istoku, mnogi su ostali zapanjeni činjenicom što je sukob pokrenut samo dan nakon božićnih praznika te nije stao ni na Novu godinu. Židovi i muslimani ne slave Božić, ali se područje Izraela smatra Svetom zemljom među kršćanima koji su u tom razdoblju osjetljivi na sukobe. Vijeće sigurnosti UN-a, kojim je tada predsjedala Hrvatska, pozvalo je na trenutan prekid vatre na obje strane. Budimir Lončar, savjetnik predsjednika Stipe Mesića za vanjsku politiku, koji se za vrijeme ove izvanredne sjednice našao u New Yorku i koji je budno pratio što se događa na East Riveru nakon još jedne eskalacije krize na Bliskom istoku, izjavio je da je Jugoslavija, koja je triput bila u Vijeću sigurnosti, nije doživjela da rat izbije u trenucima božićnih ili drugih blagdana, kad i diplomati odlaze na zasluženi odmor.
Od 2001. do 2008., palestinski militanti lansirali su oko 8.000 raketa na jug Izraela.  19. lipnja 2008. Izrael i Hamas potpisali su 6-mjesečni sporazum o primirju. Ipak, situacija je na obje strane bila zategnuta: Hamas je upozorio da je blokada Gaze prekršaj sporazuma, dok je Izrael opominjao da se usprkos primirju mjesečno i po nekoliko kasam raketa ispaljuje s pojasa Gaze na teritorij hebrejske države. 4. studenog IDF trupe su ubile šest militanata Hamasa zbog tunela koji je navodno izgrađen kako bi se oteli izraelski vojnici. Hamas je taj čin nazvao "ozbiljnim prekršajem primirja". Human Rights Watch je 20. studenog 2008. poslao pismu Ehudu Olmertu u kojem izražava zabrinutost zbog blokade pojasa Gaze, područja na kojem živi 1.5 milijuna ljudi na samo 360 km2: u njemu se spominje kako je Izrael na tjedan dana prekinuo raspodjelu hrane UN-a za 750.000 Palestinaca; kako je dopušteno da samo 8 kamiona hrane uđe u Gazu iako je potrebno 15 kako bi se održale potrebe teritorija; kako nema struje i do 16 sati dnevno; kako 20 % stanovništva ima pristup pitkoj vodi samo 6 sati i to pet dana tjedno; kako još samo 23 od prvotnih 3.900 gospodarskih grana radi; kako je 70 % stanovništva u dubokom siromaštvu.Iako je Izrael objavio da je za produljenje primirja, Hamas je to odbio 20. prosinca, naglasivši da je blokada Gaze nepodnošljiva te da se stoga izraelska strana nije držala svoje nagodbe, tako da je nastavljeno raketiranje Negeva. 24. prosinca 60 kasam raketa ispaljeno je na Negev, što je prelilo čašu strpljenja s izraelske strane koja je dala IDF-u zeleno svjetlo za vojnu operaciju. Međutim, nisu sve rakete prešle granicu: 26. prosinca jedna raketa ispaljena iz Gaze je pala na jednu kuću u samoj Gazi te ubila dvoje djece.  Iako je Izrael 26. prosinca otvorio pet graničnih prijelaza s Gazom za humanitarnu pomoć, te dao gorivo za električnu stanicu u Gazi i 100 kamiona sa žitaricama, Hamas je nastavio s ispaljivanjem raketa.
Zračni napadi IDF-a počeli su 27. prosinca u 11:30 sati po mjesnom vremenu. Prema izvještajima, oko 60 borbenih zrakoplova i helikoptera sudjelovalo je u vojnoj operaciji, te izbacilo oko 100 tona bombi na Gazu. Napadi su bili prvenstveno na skladišta oružja, logore za treniranje i obuku gradnji raketa. U jednom danu poginulo je između 225 i 292 Palestinaca te ranjeno više od 1.000. Hamas je na to odgovorio lansiranjem kasam raketa na jug Izraela. Neočekivano bombardiranje Gaze stanovnike je dočekalo nespremne te je ocijenjeno kao najkobniji dan za Gazu nakon Šestodnevnog rata.
Zbog zračnih napada, stotine Palestinaca je probilo graničnu ogradu s Egiptom, što je uzrokovalo da je preko 300 egipatskih sigurnosnih službenika pucalo na izbjeglice kako bi ih vratilo natrag u Gazu. Izraelski premijer Ehud Olmert pozvao je izraelsku javnost na spremnost za dugu bitku i upornost.
IDF je nastavio sa zračnim napadima i drugi dan sukoba. Prema izvještajima, uništeno je 40 podzemnih tunela za krijumčarenje oružja iz Egipta u Gazu. Napadi u nedjelju usmjerili su se i na televizijsku postaju al-Aksa TV te uništili zgradu za odašiljanje. Međutim, emitiranje je nastavljeno iz nepoznate lokacije.
Istodobno, izraelska je vojska počela gomilati kopnene trupe uz granicu s Gazom. Pozvano je oko 6.500 pričuvnika za mogući kopneni napad. Vođa Hamasa u egzilu Haled Mešal pozvao je Palestince na novu intifadu.
Pri bombardiranju islamskog sveučilišta u Gazi su vjerojatno poginuli Ziad Abu-Tir, član Islamskog džihada i 14 ostalih osoba, dok je Hamas izbacio 60 kasam raketa na teritorij Izraela u jutarnjim satima, pri čemu je jedna osoba poginula na gradilištu u Aškelonu, dok je jedna raketa pala na praznu kuću u Sderotu. Nekoliko je osoba pretrpilo stanje šoka. IDF je opravdao bombardiranje sveučilišta time da se radionica za bombe nalazila u njenom sklopu.
Tzipi Livni, izraleska ministrica vanjskih poslova, izjavila je da Izrael gađa samo Hamas koji snosi odgovornost za smrt civila jer se skriva među običnim stanovništvom. Dodala je da Izrael ne planira ponovno okupirati Gazu.  Broj mrtvih popeo se na 375.
Zračni napadi nastavljeni su na obje strane. Ehud Olmert odbio je prijedlog Francuske da na snagu stupi 48-satno primirje. Izraelsko ratno zrakoplovstvo nastavilo je u utorak napade na područje Gaze pod kontrolom Hamasa, uništivši kompleks vladinih zgrada, stožere sigurnosnih službi i dom jednog od glavnih vojnih zapovjednika dok se istodobno na granici gomilaju izraelsko pješaštvo te tenkovi i topništvo, javlja AP. Tijekom izraelske ofanzive poginulo je više od 360 Palestinaca. UN ipak javlja da su većina poginulih pripadnici Hamasa, ali i da je smrtno stradalo najmanje 64 civila. Militanti, uzdrmani ali ne i slomljeni, nastavili su s raketnim i minobacačkim napadima ubivši tri izraelska civila i jednog vojnika. Prema najnovijim informacijama iz tog područja, Izrael je pristao pustiti u Gazu oko 100 kamiona s humanitarnom pomoći i pet ambulantnih vozila iz Turske. Istodobno, južni dio Izraela proglasio je izvanredno stanje te naredio ostanak 50.000 djece u svojim domovima pošto su škole zatvorene.
Zračni napadi su nastavljeni po ciljevima u Gazi, iako je bila Stara godina. U više arapskih zemalja otkazane su novogodišnje proslave iz solidarnosti s Palestincima u Gazi.
Na Zapadnoj obali dočeci Nove godine bili su uglavnom privatni, a u Izraelu je civilna zaštita pozvala stanovnike na jugu zemlje da na Silvestrovo ne izlaze iz svojih domova.
Glasnogovornik izraelske vojske izjavio je da su meta napada tijekom noći bile lansirne rampe i skladišta oružja, ne navodeći druge potankosti. Visoki čelnik Hamasa Nizar Rayan poginuo je u četvrtak u izraelskom napadu, šestog dana izraelske operacije. Rayan, najviši čelnik koji je žrtva ofenzive, poginuo je zajedno sa svoje 4 supruge i desetero od dvanaestero djece te dvoje susjeda u napadu na peterokatnicu u kojoj je živio, u izbjegličkom logoru Jabaliya, na sjeveru pojasa Gaze. Prvak najradikalnijeg krila islamističkog pokreta poznat je po svojim govorničkim sposobnostima i po žestokim izjavama protiv Izraela, ali i protiv Palestinske samouprave Mahmuda Abbasa. Izraelska vojska je potvrdila napad, rekavši da je u zgradi bilo skladište oružja i telefonska centrala Hamasa. 
Prema hitnoj medicinskoj službi u pojasu Gaze, 420 Palestinaca je poginulo, a oko 2.000 je ranjeno od 27. prosinca, kada je počela operacija "Tvrdo olovo" kojom Izrael želi zaustaviti palestinsko raketiranje svog teritorija.
Nastavljeni su zračni napadi na Gazu i raketni napadi na Izrael. Hamas je tako proglasio "Dan gnjeva" prema Izraelu a u napadima prema Aškelonu ispalili su najmanje 7 projektila "Grad". No, ono što je zabrinulo Svijet je i najava kako je Hamas spreman napasti nuklearna postrojenja u Izraelu. Prema nekim podacima čini se kako posjeduju oružje za takav napad te u svojim redovima imaju borce koji su to u stanju napraviti. "Hamas posjeduje desetak modernih raketa i to moćne iranske projektile Fajr-3, čiji je domet oko 50 kilometara. Te rakete mogle bi upotrebljene za napad na Dimonu koja se nalazi svega tridesetak kilometara istočno od Beršive, a u čijoj je blizini smješten nuklearni reaktor", objavili su izraelski mediji, kao i neke strane agencije dodajući kako su rakete došle  morem i kroz tunele iz Egipta sve do pojasa Gaze. Kraj Dimone se navodno osim reaktora nalaze i izraelske nuklearne glave, no njihovo postojanje nikada nije bilo i službeno potvrđeno. Strah od nuklearnih napada jedna od najgorih noćnih mora u Izraelu koji je dosada bio više puta upozoren na nuklearne napade. Skoro svi izraelski mediji pisali su o potencijalnoj nuklearnoj opasnosti, a panika se neumitno širila. Izraelski dužnosnici su govoreći o "obrani" Dimone naglasili kako je obrana tog grada u stanju odbiti i napade sofisticiranijeg oružja nego što je to Fajr-3.
Izraelci su po prvi put od početka zračnih napada na Gazu upotrijebili teško topništvo duž cijele istočne granice Pojasa s Izraelom. Oko 16.30 sati po lokalnom vremenu Izraelci su teškim topništvom posebno žestoko napali Beit Hanoun i Jabaliyu na sjeveru pojasa Gaze te Khan Younes na njegovu jugu. France presse javlja kako su na granici između pojasa Gaze i Izraela viđeni tenkovi te da cijelo područje nadlijeću vojni zrakoplovi. U zračnom napadu ubijen jedan od viših Hamasovih zapovjednika, Abu Zakaria al-Jamal. IDF je također bombardirao Maqadena džamiju u Beit Lahiya gdje se okupilo 200-injak ljudi za večernje molitve.  Jedna osoba je također poginula kada je velik dio američke međunarodne škole u tom gradu razoren. Istodobno, Hamas je izbacio 34 rakete na jug Izraela, jedna od kojih je pala na praznu školu u Beershebi.
Američki predsjednik na odlasku, George W. Bush, ponovio je kako je za stanje u pojasu Gaze isključivo kriv Hamas, "teroristička skupina čiji je jedini cilj uništiti Izrael". Naveo je kako Hamas nimalo ne brine za sudbinu vlastitog naroda - Palestinaca te kako pripadnici tog terorističkog pokreta vode krvavu kampanju protiv Izraela. Istodobno, navečer su stigle vijesti o početku kopnene invazije IDF-a na Gazu.
Izraelski vojnici su prodrli u grad Beit Lahiya i Beit Hanoun na sjeveru pojasa Gaze u ranim jutarnjim satima. Prema izvještajima, 40 lokacija je napadnuto, uključujući skladište oružja i lokacije za lansiranje kasam raketa. Iako je vrhovni sud dopustio ograničen broj novinara u ratnu zonu, Izrael je odbio pustiti bilo kakve strane medije u pojas Gaze. IDF je objavio da je 30 njegovih vojnika ranjeno usred žestokog okršaja s pristašama Hamasa, ali da su uspijeli ubiti 50 militanata. U 5 sati ujutro, IDF vojnici su stigli u predgrađe al-Samouni te ušli silom u jednu kuću nakon što su bacili granatu u nju. Usred dima, vlasnik kuće, 45-godišnji Ateya al-Samouni, je istupio i približio se vojnicima se uzdignutim rukama, držeći iskaznicu. Vojnici su ga ubili te otvorili vatru na susjednu sobu u kojoj je bilo 20-ak pripadnika njegove obitelji. IDF vojnici su također upali u kuću Iyada al-Samouniija te ga pitali skriva li pripadnike militanata, što je on opovrgnuo. Kada su su mu stavili lisice i izveli van, jedan vojnik na krovu ga je upucao u nogu. Vojnici su naredili njegovoj obitelji da ga ostave i napuste to predgrađe. Palestinsko društvo crvenog polumjeseca je kasnije pronašlo Iyadin leš - iskrvario je na podu te je još imao lisice na sebi. Palestinsko ministarstvo zdravlja objavilo je da je barem 15 ljudi poginulo a 130 ozlijeđeno kada je izraelska granata pala kraj jedne škole u blizini tržnice u Gazi; tenkovska čahura ispaljena je i na sjeveru Gaze gdje je ubila 12 ljudi; jedan projektil je pogodio kuću u četvrti Shuja'iyya ubivši majku i njeno četvero djece a hitna kola iz bolnice Al Awda su granatirana pri čemu je ranjeno 4 medicinska osoblja. Trojica visokih dužnosnika Hamasa je ubijeno: Hussam Hamdan, Muhamed Hilou i Mohamed Shalpokh.S druge strane, 41 kasam raketa je izbačena iz Gaze na jug Izraela. Dvoje civila je ranjeno u Eškol regiji, dok je jedna žena ranjena u Sderotu.
U 10. danu sukoba, Gaza je sve dublje potonula u humanitarna krizu zbog blokade, tako da nema dovoljno hrane, lijekova ni struje. Novine The Times su objavile kako je Izrael upotrijebio bijeli fosfor nad civilnim metama tijekom svoje vojne operacije, no Jeruzalem je zanijekao tu tvrdnju.  Također su počele borbe izraelskih vojnika i Hamasovih militanata na ulicama grada Gaze - izraelski vojnici napreduju pretražujući kuću po kuću za Hamasovim ljudima. Izraelski ministar obrane Ehud Barak rekao je da "izraelska vojska neće stati s akcijom dok se ne postigne mir za stanovnike s juga države", ali i da je Hamas pretrpio jak udarac. Deseci tisuća ljudi pobjegli su pred izraelskom ofenzivom, više od 500 ljudi je poginulo, od čega veliki broj civila. Poginulo je i pet Izraelaca. Agencije za pomoć kažu da su Gazi prijeko potrebni hrana, lijekovi i vreće za poginuleJedan od značajnijih incidenata dogodio se u distriktu Zeitoun kada su, prema očevicima, Izraelci skupinu Palestinaca obitelji Samouni uputili da se sklone u sklonište zbog bombardiranja, a onda su istu zgradu gađali 24 sata kasnije, pri čemu je poginulo 40-ak osoba. Izrael je opovrgnuo tu tvrdnju jer tada njegove trupe još nisu niti bile na tom području te naveo da su barem tri pripadnika obitelji Samouni imali veze s palestinskim militantima.Hamas je objavio da šalje delegaciju u Egipat kako bi se nagodili oko primirja.
Izraelska vojska najavila je kako će svakog dana na tri sata prekinuti bombardiranje Pojasa Gaze. Službeni vojni izvori izvijestili su kako se želi omogućiti nesmetan pristup humanitarne pomoći preko već prije uspostavljenog koridora na teritoriju pod upravom Hamasa. Prekid vatre trebao bi biti svakog dana od 13 do 16 sati. Prema informacijama s terena, svjedoci javljaju kako su se izraelski tenkovi povukli iz Khan Yunisa, inače najvećeg grada na jugu pojasa Gaze. Više desetina tenkova napustilo to područje.  44 palestinske izbjeglice ubijene su nakon što je izraelska vojska tenkovima gađala školu Ujedinjenih naroda u Pojasu Gaze, javljaju agencije. Pokolj su izazvale dvije tenkovske granate koje su pale u dvorište škole u gradu Jebaliya, a koja služi kao utočište stotinama Palestinaca koji u njoj već danima traže spas od sukoba između izraelskih snaga i Hamasa. Od krhotina granata je i ranjen veći broj osoba, među kojima su većinom izbjeglice te lokalno stanovništvo, tvrde bolnički izvori. Navode o napadu i broju žrtava su kasnije potvrdili i djelatnici UN-a. John Ging, UN-ov dužnosnik je iz lokalne bolnice je izjavio kako "preklinje političke vođe da sve ovo zaustave" jer su "odgovorni za ove smrti".Hamas je pak u nekoliko prilika namjerno ugrozio civile kada je lansirao rakete na Izrael iz gusto naseljenih četvrti. Incident u kojem je IDF granatirao ulicu al-Fakhura odigrao se tek nakon što su militanti Hamasa izbacili rakete iz dvorišta obližnje škole. Jedan Palestinac iz četvrti Beit Lahia je naveo kako se nije usudio spriječiti militante od lansiranja raketa s njegovog dvorišta jer su prethodno upucali njegovog oca u nogu nakon što se taj usprotivio vojnim aktivnostima na svojoj zemlji.
12 Palestinaca poginulo je u novim vojnim akcijama na Gazu. S druge strane, barem 15 raketa je palo na jug Izrael, prouzročivši paniku i šok za lokalno stanovništvo, iako nije bilo žrtava. Izrael je zaustavio napade od 13 do 16 sati kako bi dopustio prolaz humanitarne pomoći u Gazu: 80 kamiona s hranom pušteno je u ratnu zonu a dovedeno je i gorivo za elektranu.
Međunarodni odbor Crvenog križa (ICRC) u četvrtak je u neuobičajeno oštrom priopćenju za tu neutralnu humanitarnu organizaciju optužio Izrael da krši međunarodne zakone u Gazi. Humanitarni radnici u jednoj su kući u dijelu grada Gaze, što su ga bombardirale izraelske vojne snage, pronašli četiri izgladnjela djeteta kako uplakani sjede pokraj svojih mrtvih majki i drugih tijela, izvijestio je u ICRC. Voditelj ICRC-a za Izrael i palestinska područja Pierre Wettach izjavio je: "Izraelska vojska morala je biti svjesna ozbiljnosti situacije, no nije pomogla ranjenima. Ni nama ni pripadnicima palestinskoga Crvenog polumjeseca nisu omogućili pristup i pomoć ranjenima". ICRC optužuje Izraelce da sprečavaju odlazak vozila hitne pomoći u pogođena područja te je zatražio da se omogući njihov brz i siguran pristup palestinskim ambulantama Crvenog polumjeseca kako bi se evakuiralo što više ozlijeđenih kojima je potrebna hitna medicinska pomoć. Agencija UNRWA, koja osigurava humanitarnu pomoć za 1,5 milijuna Palestinaca u Gazi, u četvrtak je prekinula operacije, nakon što je granata izraelskog tenka pogodila kamion u njezinom konvoju.Istodobno, zabrinutost o širenju sukoba je izazvao i incident na sjeveru, kada su iz Libanona lansirane dvije rakete koje su pale na sjever Izraela, iako nije bilo žrtava. Nitko nije preuzeo odgovornost za napad, dok je Hezbollah izjavio da će istražiti incident
Vijeće sigurnosti UN-a prihvatilo je u četvrtak navečer rezoluciju u kojoj poziva na hitan i trajan prekid vatre između Hamasa i izraelskih snaga u pojasu Gaze, na puno izraelsko povlačenje, nesmetanu dopremu humanitarne pomoći i jačanje međunarodnih napora protiv krijumčarenja oružja u Gazu, no borbe u tom području nastavljene su i u petak ujutro. Rezolucija naglašava da palestinsko i izraelsko civilno stanovništvo treba biti zaštićeno, izražava duboku zabrinutost zbog pogoršanja humanitarne krize u Gazi, te osuđuje svako nasilje i neprijateljstvo usmjereno protiv civila i sva djela terorizma. No, Izrael je u petak nastavio svoju kopnenu ofenzivu u Gazi, ignorirajući rezoluciju. Zrakoplovi su bombardirali predgrađe Gaze, rekli su očevici. Šestero Palestinaca je poginulo u napadu na Beit Lahiyju. U sukobu u Gazi do 9. siječnja 2009. je ubijeno 758 ljudi, a gotovo 50 posto žrtava su žene i djeca. Ranjeno je 3.100 ljudi, od čega 1.080 djece i 452 žena, prema palestinskim izvješćima koja kao vjerodostojna citiraju dužnosnici UN-a.
Istodobno, Belgija je objavila da prihvaća ranjenu djecu evakuiranu iz pojasa Gaze u bolnice i poziva zemlje Europske unije da se pridruže misiji.
Po prvi put, broj mrtvih u Gazi prešao je brojku od 800. S druge strane, IDF javlja o novim uspjesima vojne operacije, pošto su militanti Hamasa iscrpljeni, slabog morala i dezertiraju, dok je ubijen Amir Mansi, jedan od glavnih stručnjaka programa za lansiranje Grad raketa, a samo je 9 raketa palo na područje Izraela tijekom cijelog dana.  Teške borbe nastavljene su na obje strane. Izraelska ratna mornarica pucala je na Gazu sa Sredozemnog mora.
Izraelski ratni zrakoplovi tijekom akcija bombardiranja u Pojasu Gaze prelijetali su granicu te enklave i Egipta, rekli su svjedoci u nedjelju 11. siječnja. Svjedoci, koji su se nalazili blizu graničnog prijelaza Rafah, rekli su da su izraelski zrakoplovi u više navrata prelijetali a često na tako niskoj visini da je bilo jasno da lete iznad egipatskog teritorija. Tri svjedoka nisu željeli biti imenovani zbog osjetljivosti pitanja i nisu uključeni u sukob. Izraelski zrakoplovi bombardiraju područja Pojasa Gaze i na samo nekoliko stotina metara od Egipta gađajući tunele za koje Izrael tvrdi da Hamas koristi za krijumčarenje oružja u Gazu. Glasnogovornik izraelske vojske nije imao komentar a dužnosnici egipatskog ministarstva obrane nisu bili dostupni ili također nisu imali komentar te nije jasno je li Izrael na bilo koji način upozorio Egipat na letove. Po mirovnom sporazumu iz 1979. Izrael ima pravo letjeti vojnim zrakoplovima do međunarodne granice dok egipatski vojni zrakoplovi ne mogu letjeti istočno od zone koja otprilike pokriva zapadnu trećinu Sinajskog poluotoka.Izraelske snage ušle su u najnapučenije dijelove pojasa Gaze i ubile najmanje 27 Palestinaca jačajući tako ofenzivu unatoč međunarodnim pozivima na primirje. Uz podršku vojnih helikoptera, izraelski vojnici i tenkovi ušli su u istočne i južne dijelove grada Gaze sukobivši se s militantima Hamasa koji su ispaljivali protutenkovske i minobacačke granate.
Mala trupa IDF vojnika otkrila je i uništila tunel u Gazi koji je navodno trebao biti iskorišten za krijumčarenje bombaša samoubojica u Izrael. Tunel je otkriven nekih 300 metara od granice. Istodobno, četvero vojnika je ranjeno, jedan od njih ozbiljno.  Broj mrtvih Palestinaca prešao je brojku od 900.
SAD je bio primoran 13. siječnja otkazati predviđenu isporuku streljiva američkom vojnom skladištu u Izraelu iz grčke luke i to zbog protivljenja atenske vlade, objavio je  je je Geoff Morrell glasnogovornik Pentagona. "Grčka vlada nije suglasna s istovarom jednoga dijela roba u svojoj zemlji, pa tražimo druga rješenja kako bi dopremili kompletnu isporuku u pravcu Izraela", objasnio je Morrell na press konferenciji u Washingtonu dodavši kako nije pronađeno nikakvo rješenje. Morrell je naglasio da je pošiljka streljiva odobrena je još prije početka izraelske invazije na Pojas Gaze. Naveo je da mu nije poznato koje su točno grčke primjedbe o neprihvaćanju utovara.
Izraelska vojna ofenziva traje 20. dan. Izraelci su tijekom noći nastavili žestoke napade u kojima je poginulo najmanje sedam osoba. Izraelski tenkovi i pješaštvo prodrli su dublje u grad Gazu, približivši se njegovu središtu na 1,5 km. Izraelska je vojska vrlo blizu zgrade Islamskog sveučilišta i sjedišta UN-a u središtu Gaze, izvijestio je novinar agencije dpa. Izraelsko pješaštvo, uz potporu tenkova, koncentrirano je u četvrti Tel el-Hawa, koja se nalazi južno od središta grada. Svjedoci izvještavaju da se vode teške borbe. Stanovnici Tel el-Hawe preplašeni su, skrivaju se u kućama i pozivaju međunarodne humanitarne organizacije da ih evakuiraju. 
Dpa prenosi kako vozila hitne pomoći ne mogu stići do ranjenih zbog snažnih sukoba. Agencija ističe da je riječ o najžešćim sukobima od početka izraelske ofenzive 27. prosinca. U eksploziji koja je odjeknula u poslovnom neboderu u središtu Gaze, u kojem je smješteno i dopisništvo Reutersa te još nekoliko medijskih kuća, ranjen je novinar koji radi za televiziju Abu Dhabi. Novinari Reutersa izvijestili su kako je izraelska raketa ili granata pogodila 13. kat. Svi su Reutersovi dopisnici evakuirani. U tom su neboderu smješteni i uredi televizijskih kuća Fox, Sky, RTL, Al-Arabiya te MBC. CNN je javio da je u sukobima pogođena zgrada u kojoj je sjedište UNRWA, UN-ove agencije za pomoć Palestincima. Ranjene su tri osobe. Said Sejam, Hamasov ministar unutarnjih poslova, poginuo je u izraelskom napadu.
Palestinski militanti su izbacili 15 raketa na Izrael u petak, ranivši petero Izraelaca, među njima i jednu trudnu ženu u Aškelonu nakon što je jedna raketa direktno pala na njenu kuću. Istog dana trojica Izraelaca je ranjeno kada je Grad raketa pala u grad Kiryat Gat.
Preko 50 zračnih napada izvršeno je u Gazi tijekom noći, uoči očekivanog glasovanja izraelskog parlamenta o primirju. Snažne eksplozije odzvanjale su južno od grada Gaza. Po drugi put izraelski je tenk pogodio UN-ovu školu gdje se sklonilo stotine izbjeglica u Beit Lahiyji, ubivši dvoje djece. Glasnogovornik za UN, Chris Gunness, zatražio je "hitnu istragu kako bi se utvrdilo je li riječ o ratnom zločinu". Izraelski dužnosnici kasnije su procesuirali taj slučaj.
17. siječnja, u novinarskoj konferenciji, Ehud Olmert je objavio da Izrael proglašava jednostrani prekid vatre. Dodao je da je "Izrael pobjedio" te da su "svi važni ciljevi ostvareni jer je Hamas nakon sukoba jako oslabljen". Primirje se sastoji od dvije faze predložene od Ehuda Baraka: "Prvo se proglašava primirje. Ako Hamas prestane izbacivati rakete, Izrael će povući svoje snage iz Gaze. Ako se raketiranje nastavi, IDF će se vratiti, no ovog puta će međunarodna zajednica biti na našoj strani jer smo pokušali s primirjem".
Iako je Hamas isprva objavio da će se nastaviti boriti, te su u skladu s tim isprva lasnirali nekoliko raketa na Izrael tijekom Olmertovog govora, ubrzo su odlučili također prekinuti sukob. 18. siječnja i Hamas je objavio prekid vatre i proglasio "veliku pobjedu o kojoj će se pričati generacijama". Dao je IDF-u tjedan dana da napusti Gazu, što se i dogodilo.
Ipak, primirje je ostalo labavo. Već 18. siječnja palestinski farmer je ubijen od IDF-a kada se približavao teritoriju tada okupiranom. 20. siječnja militant iz Gaze je pucao na IDF patrolu u dva odvojena incidenta kraj graničnog prijelaza Kissufim. Povremeno izbacivanje raketa na Izrael također nije prekinuto s područja Gaze, ali je bitno smanjeno.
Prema palestinskom ministarstvu zdravstva i brojkama UN-a, do 19. siječnja u pojasu Gaze je poginulo preko 1.300 Palestinaca. Od preminulih, barem 670 su civili, od toga 4 pripadnika UN-a, 13 bolničara, 4 novinara, 437 djece mlađe od 16, 110 žena i 123 staraca Palestinski centar za ljudska prava pak stavlja broj poginulih na 1.417: od tog broja, 926 su bili civili (od toga 116 žena te 313 maloljetnika), 236 militanti a 255 pripadnici palestinskih sigurnosnih snaga. Prema BBC-u, 400.000 stanovnika Gaze je ostalo bez pitke vode, 4.000 zgrada je uništeno a 20.000 je teško oštećeno tijekom sukoba. Preko 50.000 Palestinaca je raseljeno.IDF je pak osporio te brojke te naveo da je broj poginulih manji nego ga predstavlja Hamasova vlada u Gazi. IDF je isprva objavio da je broj poginulih oko 1.200, a prema završnim, revidiranim računicama, taj broj još je manji i iznosi 1.166 žrtava, od čega su 295 identificirani kao civili, 709 kao militanti a dodatnih 162 Palestinaca je ostalo "nepoznato".Na izraelskoj strani, poginula su tri civila od pada raketa lansiranih iz Gaze. Deset vojnika je uz to poginulo tijekom rata: devet u Gazi a jedan izvan te enklave. 242 vojnika su ranjena. Uz to su ranjena 182 civila.
Prema međunarodnom pravu, sukobljene strane u ratu su zadužene razlikovati između ratnika i civila, osigurati da su napadi na legitimne vojne mete razmjerne i garantirati da je vojni uspjeh takvog napada veći od mogućeg ugrožavanja civila. Kršenje tih zakona se  smatraju ratnim zločinima.
27. prosinca 2008. UNHCR je objavio izvještaj Richarda Falka, profesora međunarodnog prava na sveučilištu Princeton, o „situaciji ljudskih prava na palestinskim teritorijima“. Falk je napisao da treba istražiti neke izraelske zapovjednike zbog mogućeg kršenja međunarodnog zakona. Izvještaj optužuje za tri kršenja zakona: „kolektivno kažnjavanje 1,5 milijuna ljudi u Gazi zbog nedjela nekolicine“; civilne žrtve zbog zračnih napada na „najgušće naseljeno područje na Bliskom istoku“ te neujednačen vojni odgovor pošto je IDF „uništio svaki policijski i sigurnosni ured vlade u Gazi i ubio i ranio stotine civila“Izraelski odgovor je da je vojna operacija samo pravo na samoobranu, a ne kolektivno kažnjavanje. Justus Weiner i Avi Bell od Jerusalem Center for Public Affairs naglašavaju kako ne može biti riječ o kolektivnom kažnjavanju jer nisu nametnute nikakve kriminalne kazne te da napadanje vojnih meta nije kršenje zakona pošto se one skrivaju među civilnim stanovništvom. Dodano je i da kada IDF odluči napasti kuće u kojima su skladišta oružja, da unaprijed obavijesti ukućane telefonskim pozivom te ih tako obavijesti da se od tamo odmah sklone ili evakuiraju kako bi izbjegli smrt nevinih.
IDF je kritiziran i stoga što je granata pala na UN-ovu školu i ubila 24 palestinskih izbjeglica, od strane Crvenog križa što se nije pobrinuo za evakuaciju ranjenih. 
Amnesty International i izvještaj Ujedinjenih naroda optužili su i IDF i Hamas za upotrebu palestinskih civila kao živog štita. Human Rights Watch optužio je Izrael za upotrebu bijelog fosfora tijekom ofenzive  . Izrael je zanijekao upotrebu bijelog fosfora tijekom rata.
Izrael se žali što Hamas briše liniju između civila i boraca u ratu, te je tako sam odgovoran za smrt nedužnih u Gazi, pogotovo zbog upotrebu ljudi kao „ljudskog štita“ i „namjernih vojnih operacija usred najgušče naseljenih područja“, što je izravno kršenje zakona. Također su optuženi za lansiranje raketa na jug Izraela, čime ugrožavaju i civilno stanovništvo i krše 
Ženevske konvencije, što je kritizirao u Human Rights Watch Hamas je optužen za „kukavičnu strategiju“ jer se skriva usred najvećih naselja u nadi da IDF jedinice neće napasti njegova skladišta.
Alan M. Dershowitz, profesor škole prava Harvarda, također je optužio Hamas za razne ratne zločine, prvenstveno zbog „ljudskog štita“ koji uključuje cijelu Gazu, te da ispaljuje rakete na civile Izraela.Istodobno, Hamas je oteo izraelskog vojnika Gilada Shalita. još 2006. te ga uzeo kao taoca, odbijajući dati pravo da ga posjeti Crveni križ, što isto neki smatraju kao ratnim zločinom.  IDF također sumnja da se visoki dužnosnici Hamasa skrivaju u bunkeru smještenom točno ispod Shifa, najveće bolnice u gradu Gazi, koji je sagrađen od Izraelaca tijekom okupacije tog područja, znajući da ga Izrael ne bi napao pošto su iznad njih pacijenti.
19. ožujka 2009. izbili su novi kontroverzni detalji o sukobu. Danny Zamir, šef predvojničke akademije Oranim Academic College u mjestu Kiryat Tivon u sjevernom Izraelu želio je da njegovi studenti neposredno saznaju nešto o izraelskoj operaciji "Lijevano olovo" izvršenoj u Gazi. Da bi polaznici akademije čuli nešto o najnovijim iskustvima ratovanja Zamir je pozvao neke od vojnika koji su u 22-dnevnoj operaciji sudjelovali, da pričaju o svojim iskustvima. Vojnici su studentima ispričali brojne šokantne stvari. I Zamir je bio šokiran onim što su vojnici tada - bilo je to 13. veljače - ispričali, kako su im zapovjednici izričito naređivali da ubijaju civile. O tome je nekoliko dana kasnije obavijestio izraelsku vojnu komandu, a nešto kasnije s transkriptima svjedočanstva otišao je u vrhovnu komandu izraelske vojske, kako bi se provela istraga. No, komanda nije ništa učinila, tako barem tvrdi izraelska štampa, koja je saznala za ta svjedočanstva, pa su ih dva izraelska dnevna lista Haaretz i Maariv i objavili.
Jedan od vojnika je rekao: "Vojnike ne bi baš pekla savjest ako bi ubili civila. Neki su mislili da su dobro uradili, jer su izvršili naredbu. A i opća atmosfera među vojnicima je bila, barem sam ja tako uočio razgovarajući s vojnicima, da su životi Palestinaca, mnogo manje vrijedni od izraelskih."
Tim povodom javio se i izraelski ministar obrane Ehud Barak, koji je vodio ovu operaciju u Gazi, a koji je bivši izraelski ratni heroj, komandos, a kasnije i šef izraelskog glavnog stožera: 
"Ja tvrdim da je od šefa glavnog stožera do zadnjeg izraelskog vojnika ovo najmoralnija vojska na svijetu, spremna da izvrši svaku naredbu izraelske vlade. Uopće ne sumnjam da će svaki od ovdje opisanih pojedinačnih slučajeva biti i pojedinačno istražen".
Uz granicu s Gazom, tijekom sukoba skupilo se nekolicina znatiželjnih "ratnih turista" koji su došli uživo promatrati događaj. "Želimo vidjeti svojim očima, ne preko televizije" - govorila je Karen Levi, jedna od brojnih turista koji su došli na obližnje brdo nedaleko od Gaze da uživaju u pogledu dok izraelske snage bombardiraju Gazu 11. siječnja. Ove snimke koje su obišle svijet je prenijela danska televizijska stanica TV2. Izraelski turisti uživaju u grickalicama i svježe skuhanoj kavi gledajući kako u Gazi gine na stotine ljudi.
"Oni su izabrali Hamas za vlast, njihova je krivnja za ovo što im se sad događa" - govorila je Izraelka koja uživa u pogledu na bombardiranje Gaze. "Zar ne misliš da će biti gore kada budu bombardirani?" - pitala je sugovornicu novinarka TV2 televizije. "Ne, ja mislim da je to jedino rješenje, msilim kako bi jednostavno trebali počistiti cijeli grad, jednostavno ga dignuti u zrak" - odgovorila je mlada Izraelka gledajući ratnu zonu.
Svijet je osudio novu eskalaciju nasilja na Bliskom istoku. Diljem muslimanskog svijeta 27. prosinca su održani prosvjedi protiv izraelske akcije na pojas Gaze. U Kairu je nekoliko tisuća Egipćana prosvjedovalo protiv izraelskog napada optuživši za suučesništvo egipatskog predsjednika Hosnija Moubaraka koji je 25. prosinca primio izraelsku ministricu vanjskih poslova Tzipi Livni. Moubarak je u službenom priopćenju naveo da "Egipat osuđuje izraelske vojne napade na pojas Gaze i ukazuje na odgovornost Izraela za poginule i ranjene". Na državnoj televiziji je ministar vanjskih poslova Ahmed Aboul-Gheit rekao da ne mogu dozvoliti nastavak tih napada. Egipat je uz Jordan jedna od dvije arapske zemlje koja je potpisala mirovni sporazum s Izraelom. 
Nekoliko tisuća prosvjednika okupilo se istog dana u Istanbulu kako bi prosvjedovalo protiv izraelskih zračnih napada u Gazi, javlja AFP. Oko 3.500 ljudi, prema podacima policije ili oko 10.000 prema organizatorima, okupilo se na poziv nekoliko stranaka, sindikata i islamističkih udruženja. Defilirali su glavnom trgovačkom avenijom Istanbula. 
U Ammanu, jordanskoj prijestolnici, u subotu su na poziv raznih nevladinih udruga i oporbenih stranaka održani prosvjedi protiv izraelske akcije u Gazi. Jordanski kralj Abdullah II., priopćio je njegov ured za odnose s javnošću, ulaže napore zajedno s drugim svjetskim čelnicima kako bi se zaustavila izraelska agresija. Agencije javljaju da su zbog izraelske akcije prosvjednici izašli i na ulice Rabata u Maroku, gdje ih se tijekom večeri okupilo više tisuća. Prosvjednici su se okupili na poziv nekoliko udruženja i osudili su "kolektive masakre" u Gazi koje je izveo Izrael, a Sjedinjene Države su nazvali "neprijateljem naroda". 
Nekoliko stotina osoba prosvjedovalo je protiv izraelske akcije u subotu predvečer i u Parizu, javlja AFP. Demonstranti su izvikivali da prosvjeduju i protiv šutnje Europske unije i Francuske na izraelsku akciju. Prema podacima organizatora okupilo se oko tisuću osoba, dok policija tvrdi da ih je bilo manje i da su se mirno razišli nakon dva sata prosvjeda.  
Tri osobe su uhićene u 28. prosinca zbog remećenja javnog reda na manifestaciji ispred veleposlanstva Izraela u Londonu, gdje se okupilo oko 700 ljudi, rekao je jedan glasnogovornik Scotland Yarda, prenosi AFP. Tu manifestaciju je hitno organizirala koalicija "Stop the war" u znak prosvjeda protiv izraelske operacije koja je počela u subotu, a nastavljena je i u nedjelju, kad su tijekom poslijepodneva bombardirani i tuneli između pojasa Gaze i Egipta, kao i sjeverni dio pojasa Gaze uz Jabaliyu. 
Britanski ministar vanjskih poslova David Miliband je pozvao istog dana na trenutačni prekid svih nasilja u Gazi. "Premijer Gordon Brown i ja zabrinuto pratimo razvoj događaja u Gazi. Raketni napadi na Izrael od 19. prosinca i veliki broj mrtvih trebali bi zabrinuti cijelu međunarodnu zajednicu", rekao je Miliband u priopćenju. Prosvjedovalo se i u Finskoj, Danskoj i Švedskoj. 
Prosvjedi solidarnosti održani su i u nekoliko muslimanskih zemalja. Prosvjedi su zabilježeni u Afganistanu, Džakarti, Istanbulu i nekoliko iranskih gradova, posebice u Teheranu. Iranski ministar vanjskih poslova Manušehr Mottaki zatražio je hitan prekid izraelskih napada.
Oko dvije tisuće gnjevnih prosvjednika u jordanskom su glavnom gradu Ammanu krenule prema izraelskom veleposlanstvu skandirajući "Bez židovskog veleposlanstva na arapskom tlu", nakon čega ih je policija rastjerala koristeći suzavac. Nekoliko prosvjednika pretučeno je i uhićeno. U središtu Ammana je oko 5 tisuća Palestinaca i Jordanaca pozvalo na džihad, nakon što se okupili na prosvjedima koje je sazvala radikalna skupina Muslimanske braće. 28. prosinca jordanski zastupnici zapalili su izraelsku zastavu na zasjedanju parlamenta u znak prosvjeda protiv vojne akcije u pojasu Gaze. Nezavisni zastupnik Halil Atiyeh, nekoliko provladinih i jedan radikalni poslanik zapalili su izraelsku zastavu i potom je izgazili u donjem domu parlamenta tijekom specijalne sjednice, da bi izrazili solidarnost s Palestincima. Nekoliko provladinih poslanika zatražilo je od Jordana da prekine diplomatske veze s Izraelom i protjera izraelskog veleposlanika iz svoje zemlje Venezueski predsjednik Hugo Chavez snažno je osudio vojnu ofenzivu i pozvao da se "predsjednicima Izraela i SAD-a sudi na Međunarodnom sudu". Bolivijski predsjednik Evo Morales 14. siječnja je objavio da njegova zemlja prekida diplomatske odnose s Izraelom zbog te vojne operacije.
No bilo je i prosvjeda u znak potpore Izraelu. U Tel Avivu skupina studenata prosvjedovalo je za nastavak vojne operacije u Gazi. Češka, koja je tada predsjedala Europskom unijom, je priopćila da Izrael ima pravo braniti se: "U ovome trenutku, s obzirom na proteklih nekoliko dana, mi ovaj korak smatramo obrambenom, a ne ofenzivnom akcijom", rekao je glasnogovornik češkoga predsjedatelja EU-om Jiri Potužnik. Njemačka kancelarka Angela Merkel također je dala potporu Izraelu i dodala kako je "teror sa strane Hamasa potpuno neprihvatljiv". Američki predsjednik Bush stao je na stranu Izraela i za sve optužio Hamas. 7. siječnja 2009. novoizabrani američki predsjednik Barack Obama prekinuo je šutnju te rekao svoje viđenje izraelske ofenzive koja već 11. dan traje u pojasu Gaze. Rekao je kako su veliki gubici civila "izvor njegove duboke zabrinutosti" te pozvao na rješenje izraelsko-palestinskoga sukoba. I Obama će sudjelovati u tome, ali tek nakon što službeno 20. siječnja postane predsjednik Amerike.Zbog sukoba, odnosi Turske i Izraela su zahladili.
Povjerenstvo Ujedinjenih naroda za istraživanje činjenica u Gazi predvođena sucem Richardom Goldstoneom, koja je utvrđena u travnju 2009. od strane UNHCR-a, objavila je izvještaj u rujnu u kojem tereti i izraelsku vojsku i palestinske militante da su počinili ratne zločine u ratu u Gazi, te predložila da se odgovorni odvedu pred sud. Komisija je preporučila Vijeću sigurnosti da uputi slučaj kršenja međunarodnog prava u ratu u Gazi stalnom Međunarodnom kaznenom sudu (ICC). U listopadu 2009. UN-ovo Vijeće za ljudska prava prihvatilo je izvještaj s 25 glasova za, 6 protiv te 16 odsutnih tijekom glasovanja. I izraelska vlada i Hamas objavili su da je izvještaj "nepravedan".Ministar za dijasporu i informiranje Yuli Edelstein izjavio je u siječnju 2010. da Izrael neće osnovati povjerenstvo za istragu navodnih ratnih zločina počinjenih tijekom rata u Gazi prošle zime, dodajući da je Goldstoneov izvještaj "antisemitski".
Amidror, Yakov (2011). Hamas, the Gaza war and accountability under international law, Jeruzalem: Jerusalem Ctr Public Affairs ISBN 9789652180902
Goldstone, Richard (25. rujna 2009). Report of the United Nations Fact-Finding Mission on the Gaza Conflict, Opća skupština Ujedinjenih naroda
Hroub, Khaled (2009). Hamas: a beginner's guide, Pluto Press ISBN 9780745329734

Rat u Iraku, znan i kao Irački rat i Drugi zaljevski rat, bila je vojna intervencija u svrhu okupacije Iraka od koalicije od 48 zemalja koju je predvodila SAD u trajanju od 2003. do 2010. 
Glavni povod za rat bilo je navodno oružje za masovno uništenje u posjedu iračkog diktatora Sadama Huseina koje se smatralo prijetnjom Americi. Drugi razlozi za rat, prema nekim službenicima SAD-a, bila je navodna suradnja Huseina i Al-Kaide, ali nijedan dokaz o ikakvoj suradnji ili vezi između njih nije nikada pronađen. Ostali razlozi bili su iračka financijska potpora palestinskim bombašima samoubojicama, kršenje ljudskih prava, širenje demokracije kao i bogate rezerve nafte, makar su službenici zanijekali tu zadnju opasku.Sama invazija je trajala od ožujka do svibnja 2003., u kojoj je koalicija okupirala Irak i svrgnula Sadama Huseina, dok su se od druge faze vodile borbe protiv napada pobunjenika koji su se borili protiv okupacije, građanskog rata između sunita i šijita te Al-Kaida suradnika koji su infiltrirali Irak, a koja je trajala preko šest godina. Sam rat izazvao je brojne kontroverze, iako američki političari tvrde da je legitiman te da je jedan u nizu njegovog rata protiv terorizma. Američki predsjednik George W. Bush je pri kraju svojeg mandata priznao neke greške, ali je isto tako izjavio da nije zažalio što je pokrenuo rat zbog uvođenja demokracije i eliminiranja Huseinovog režima u toj državi. U 2008., Irak se nalazio na petom mjestu na Indeksu propalih država svijeta, a 2009. na šestom mjestu. Nakon odlaska Busha s dužnosti predsjednika, njegov nasljednik Barack Obama je u kolovozu 2010. pokrenuo masovno povlačenje američkih vojnika iz Iraka, čime je nakon 7 i pol godina završen rat.Broj mrtvih u sukobu je nepoznat, no procjene sežu od najmanje 150.000 do najviše 1 milijun.
U rujnu 2002. pojavila se kriza zbog tvrdnje Američkog predsjednika Georgea W. Busha da Irak posjeduje oružja za masovno uništenje, pomaže teroristima (te je tako i implicirao da je Irak stajao iza napada 11. rujna 2001.) i da se nije razoružao prema rezolucijama UN-a. Još je ranije naveo da su "Irak, Iran i Sjeverna Koreja osovine zla". Irak je izjavio da ne posjeduje nikakva oružja za masovno uništenje. 
U studenom 2002. Vijeće sigurnosti UN-a odobrilo je rezoluciju 1441 kojom se zahtijeva da Irak surađuje sa svojim obavezama za razoružanje što je ta država prihvatila, na što su UNMOVIC inspektori počeli sa svojim pretragama. 
CIA je u veljači 2002. poslala veleposlanika Josepha Wilsona da istaži tvrdnje o izvještajima prema kojima Irak pokušava nabaviti uranij od Nigera. Wilson se vratio i informirao CIA da su izvještaji o prodaji uranija Iraku "potpuno krivi". Busheva administracija je, pak, tvrdokorno ustrajala na tom stajalištu, osobito u Bushevom obraćanju naciji u siječnju 2003. u kojem je izjavio da Irak kupuje uranij, citirajući britanske tajne službe. Naknadno, 1. svibnja 2005., "Bilješka s Downing Streeta" je objavljena u The Sunday Timesu. Sadržavala je pregled tajnog susreta između britanske vlade, Ministarstva obrane i britanske tajne službe 23. srpnja 2002. koje su raspravljale o nastanku rata u Iraku. Bilješka je navela da je "Bush htio maknuti Sadama, uz pomoć vojne akcije opravdane spojem terorizma i oružjima za masovno uništenje. Ali izvještaji i činjenice su se "uređivale" oko te politike."
2003. vođa inspektora Hans Blix otišao je u Irak i nije našao nikakve tragove zabranjenih oružja. Iako je u veljači 2003. iznio razmjerno negativno izvješće o suradnji Iraka s međunarodnim inspektorima, ipak je izjavio da nije našao "nikakav dokaz da Irak skriva ili posjeduje oružje za masovno uništenje". U intervjuu u rujnu 2003. Blix je čak iznio procjenu da je "Irak uništio svoja oružja za masovno uništenje još prije 10 godina".No američki predsjednik George W. Bush nije bio zadovoljan, ustvrdivši da Irak skriva svoj arsenal od inspektora i da pomaže teroristima. Državni sekretar SAD-a Colin Powell čak je održao prezentaciju u Vijeću sigurnosti UN-a i predstavio navodne dokaze o tome kako Irak posjeduje pokretne kamione/laboratorije u kojima proizvodi antraks te da planira nabaviti nuklearno oružje . I britanski premijer Tony Blair je snažno zagovarao vojnu intervenciju, navodeći kako se pod Huseinovim režimom kršilo humanitarno pravo te je nastradalo oko 400.000 ljudi te kako Irak ima oružje koje je sposobno doseći i Veliku Britaniju. Nakon neuspjelog pokušaja da se u UN-u dobije rezolucija koja podržava upotrebu vojne intervencije, SAD je 17. ožujka 2003. objavio ultimatum - Saddam Hussein mora "napustiti Irak u roku od 48 sati ili će biti rata". Kada se to nije dogodilo, SAD i Velika Britanija započeli su s Koalicijom drugih država rat s Irakom, navodno kako bi se riješili diktatora Sadama Huseina i stabilizirali regiju.
Koalicija od 48 država koju je predvodila SAD, a uključivala je i države kao što su Japan, Australija, Poljska, Danska, Južna Koreja, Filipini, Afganistan (pod kontrolom SAD-a), Italija i Španjolska, imala je oko 315.000 vojnika, dok je Irak imao snagu od 375.000, ali je bio oslabljen zbog dugogodišnjih sankcija. Pošto koalicija nije dobila dozvolu napasti Irak s Turske, invazija je krenula 20. ožujka 2003. s teritorija Kuvajta, nazvana "Operacija sloboda Iraku". Tog datuma su se čule eksplozije u Bagdadu, nedugo nakon isteka ultimatuma, a prva meta je bio sam Saddam Hussein i njegovi visoki dužnosnici u njegovom bunkeru kojega su gađale rakete s vojnih brodova u Perzijskom zaljevu. Idućeg jutra Hussein se pojavio na televiziji živ te je održao govor svojem narodu, makar su neki britanski stručnjaci zaključili da se radi o njegovom dvojniku. Irak je prvih dana vodio popriličan otpor na jugu zemlje te je zapalio izvore nafte uz granicu s Kuvajtom kako bi izveo kaos, dok su na sjeveru Kurdi već odavno izmakli autoritetu zemlje pa je Turska poslala dodatne vojnike kako bi čuvali granicu. 
No s vremenom je Koalicija postizala sve veće uspjehe, a vojnici Iraka počeli su masovno dezertirati. Osvojeni su gradovi Basra, Umm Kasr i Nassiriya, dok je istodobno Arapska liga 24. ožujka izglasala jednoglasnu rezoluciju kojom se poziva na prestanak invazije - izuzev Kuvajta koji je htio da se rat nastavi. Ubrzo je Koalicija stigla i do grada i Nadžafa a SAD je optužio Siriju da je sakrila iračko oružje za masovno uništenje, što je ta država snažno osporila. 4. travnja osvojen je aerodrom u Bagdadu, a sam grad je opkoljen. 9. travnja 2003. pao je Bagdad uz simbolično emitiranje rušenja Huseinovog kipa na središtu trga koje je popraćeno ovacijama iračana koji su kip udarali svojim cipelama a 10. travnja su Kurdi osvojili Kirkuk na sjeveru. Time je završena 24-godišnja vladavina Huseina.
Bush je 1. svibnja održao govor na vojnom brodu USS Abraham Lincoln te proglasio kraj vojnih operacija, uz transparent "Misija izvršena!". Koalicija je objavila da je do svibnja 2003. poginulo tek 139 američkih vojnika te 33 britanska. Sama invazija trajala je tek nešto više od mjesec dana, a suočeni s nestankom Huseinovog režima, Iračani su isprva spontano s oduševljenjem dočekali Amerikance. Međutim, tako je nastao i vakuum u moći koji je prouzročio kaos i pljačku, te razaranja vrijednih povijesnih spomenika usred općeg nereda diljem države. Isto tako, ubrzo su počeli gerilski napadi pobunjenika na vojnike Koalicije koji su postali puno smrtonosniji nego izravne bitke. 
Bivši irački diktator Sadam Husein, koji je pobjegao nakon pada Bagdada, uhićen je 13. prosinca 2003., no napadi pobunjenika i militanata protiv američkih vojnika i civila nisu prestali, a nasilje u Iraku je narednih godina gotovo postala rutina, a kasnije su se pojavili i sukobi Šijita i Sunita, što je mnoge navelo da bi mogao izbiti građanski rat. Iako su sankcije skinute s Iraka, životni standard se nije značajno poboljšao, a radovi na obnovi infrastrukture su se odužili. SAD je odbio predati Irak snagama UN-a usprkos napadima. 2. srpnja Bush je na upit o tome kako bi se američki vojnici trebali povući iz Iraka zbog otpora odgovorio da se to neće dogoditi. Čak ni nakon uspostavljene nove vlade i prvih slobodnih izbora u Iraku situacija je ostala problematična.
2004. je isprva označila početak smanjivanja nasilja. Snage pobunjenika su se preorganizirale tijekom ovog vremena, proučavajući taktike vojnika Koalicije tako da su se gerilski napadi smanjili. No krajem godine strani borci su ušli u Irak, među njima i Al-Kaida koju je u toj državi počeo voditi Abu Musab al-Zarqawi. Napadi su se potom ponovno proširili. U seriji bombardiranja po državi napadani su i vojnici Koalicije, i vojnici iračke sigurnosne službe i obični civili. Prema jednoj hipotezi, uklanjanje Huseina je ojačalo radikalne islamiste tako da je organizirani ustanak Sunita sve više jačao. Južni i središnji dijelovi Iraka potonuli su u kaosu i krvavim gerilskim napadima dok su koalicijske snage pokušavale uvesti red i održati kontrolu.
Koalicija je stoga odlučila napasti grad Faludža, središte „Muhamedove vojske Al-Ansara“, te Nadžaf, središte važne džamije koja je postala sjedište Mahdijeve vojske i njihovih aktivnosti. 31. ožujka 2004. dogodio se jeziv prizor; pobunjenici su u Faludži napali konvoj s četiri američka radnika tvrtke Blackwater USA koji su vršili dobavu hrane za ESS. Četiri radnika; Scott Helvenston, Jerko Zovko, Wesley Batalone i Michael Teague, su izvučeni iz njihovih automobila, pretučeni i završno ubijeni. Njihove leševe su zapalili i objesili na mostu iznad rijeke Eufrat. Slike tog incidenta su obišle i zgrozile svijet .
Nakon tog događaja, Koalicija je počela razmišljati o ponovnoj uspostavi prisutnosti u gradu Faludži. 4. travnja 2004. međunarodne snage su počele napad na pobunjenike te je tako započela Druga bitka za Faludžu. 9. travnja dopušteno je ženama, djeci i starcima da napuste grad. Idući dan snage su objavile primirje kako bi omogućile ulazak opskrbe namirnicama u grad. Trupe su se povukle do ruba grada. Onda je krenula bitka za osvajanje grada. Kada je vladajuće vijeće Iraka protestiralo, američki vojnici su zaustavili ofenzivu. Koalicija je ubila oko 600 pobunjenika i jedan dio civila, dok je 40 Amerikanaca poginulo. Postignut je kompromis i primirje s pobunjenicima. No primirje se brzo raspalo i napadi su se nastavili, tako da su američki vojnici počeli planirati drugu ofenzivu na jesen. Nakon druge borbe, Faludža je ponovno osvojena a navodno je poginulo oko 1.300 pobunjenika i 95 američkih vojnika. I stotine civila je poginulo, a dobar dio grada je oštećen. Tijekom ofenzive korišten je bijeli fosfor što je izazvalo svojevrsne kritike.
31. siječnja 2005. održati su prvi poslijeratni izbori kako bi se izabrali predstavnici za prijelazno novo iračko vijeće od 275 članova koje bi trebalo donijeti stalni ustav. Usprkos tome što je na biračkim mjestima bilo nasilja, a Suniti su bojkotirali izbore, većina Kurda i Šijita je sudjelovalo i izbori su bili razmjerno uspješni. Oko 8,4 milijuna ljudi je glasovalo u, kako je ocijenjeno, „prvim demokratskim izborima Iraka“ 4. veljače Paul Wolfowitz je objavio da će se oko 15.000 američkih vojnika, koji su osiguravali red na izborima, vratiti natrag kući. Veljača, ožujak i travanj su bili relativno mirni mjeseci u usporedbi s krvavim studenim i siječnjom, s prosječno 30 napada pobunjenika na dan u usporedbi s prethodnih 70 na dan. 9. travnja tisuće demonstranata vjernih Šijitskom kleriku Muqtadu Sadru protestiralo je u Bagdadu protiv američke okupacije. 20. travnja irački ministar unutrašnjih poslova Iyad Allawi jedva je preživio pokušaj atentata kada je bombaš samoubojica napao njegov konvoj blizu njegove kuće.
Nade za skoro povlačenje vojnika iz Iraka su nestale kada je u svibnju nastala prava poplava terorističkih napada pobunjenih Sirijaca, Saudijaca i Sunita. Njihove glavne mete bila su okupljališta civila Šijita, poput tržnica ili škola. Tog mjeseca SAD je pokrenuo Operaciju Matador na zapadnom Iraku kako bi zaustavio protok pobunjenika i oružja iz Sirije. Irački predsjednik Jalal Talabani je 13. studenog za britansku televiziju izjavio da bi iračke snage mogle zamijeniti britanske vojnike do kraja iduće godine. 15. listopada, nakon ratifikacije ustava Iraka, održani su izbori za stalno iračko vijeće 15. prosinca. Pobijedila je šijitska Ujedinjena iračka alijansa sa 128 od 275 sjedala, a drugo mjesto je iznenađujuće zauzela Demokratska patriotska alijansa Kurdistana s 53 sjedala. Sekularna stranka Iračka lista dobila je samo 25 sjedala.Napadi pobunjenika povećali su se u 2005., skočivši na 34,131 zabilježen incident, što je povećanje za 30 % od 26,496 incidenata prošle godine.
22. veljače 2006. dvije bombe su postavljene u džamiju Al Askri od sedmorice ljudi odjevenih u uniforme iračkih specijalnih postrojbi. Eksplozija je uništila zlatnu kupolu i oštetila džamiju. Šijiti su na to diljem Iraka protestirali i izrazili bijes napadajući 168 džamije sunita, a ubijeno je i 10 imama, dok je 15 oteto. Religiozni vođe na obje strane pokušali su smiriti situaciju i umanjiti strah od sunitsko-šijitskog civilnog rata u Iraku. U neredima su se počele i nizati kritike na račun vlade SAD-a, ali i strah da bi civilni rat mogao rezultirati raspadom Iraka. SAD je za napad na džamiju optužio Al-Kaidu i Abu Musaba al-Zarqawija. Ministar Ibrahim al-Jaafari je pozvao na mir i jedinstvo, dodajući kako je napad pokušaj da se rasplamsa nasilje. 
Istodobno, trajalo je suđenje Sadamu Huseinu u skrivenoj bazi u Iraku. Bio je optužen za genocid i ubijanje Kurda na sjeveru 1988. kada je pokrenuta Al-Anfal kampanja. Husein je često osporavao smisao suda, zakonitost sudskog postupka, štrajkao glađu i prosvjedovao, pozivajući na pobunu protiv Koalicije, a mnogi njegovi odvjetnici su ubijeni i prije nego što je suđenje završilo. Proglašen je krivim i, na iznenađenje svijeta koji je očekivao da će samo dobiti doživotnu kaznu u zatvoru, osuđen na smrt vješanjem. 30. prosinca 2006. Sadam Husein je obješen, a video njegovog pogubljenja emitiran je diljem svijeta.  Mnogi su bili zadovoljni takvim ishodom, a među njima i Iran zbog dugog Iračko-iranskog rata, ali je bilo i protivnika u samom Iraku, a i pojavila se kontroverza zbog video snimke njegova pogubljenja koje je ocijenjeno nedostojanstveno i neprimjereno, tako da su se razmirice između sunita i šijita produbile.
UN je objavio da se bilo 34.452 nasilnih smrti u Iraku u 2006., zasnovano na podatcima po mrtvačnicama, bolnicama i mjesnim autoritetima.
10. siječnja 2007., u televizijskom prijenosu naciji, Bush je predložio dodatnih 21.500 vojnika u Iraku, plan razvoja poslova za Iračane, više prijedloga za rekonstrukciju te 1.2 milijarde $ za te programe. 15. siječnja Awad Hamed al-Bandar, bivši vođa Iračkog revolucionarnog suda, i Barzan Ibrahim, Huseinov polubrat, su smaknuti vješanjem u Bagdadu. U veljači, pobunjenici su po prvi put upotrijebili klor u terorističkom napadu a najmanje tucet ljudi je poginulo. U konvencionalnom terorističkom napadu, dvije auto bombe su eksplodirale u tržnici u Bagdadu te ubila 88 ljudi a ranila 160.
3. veljače snažna kamionska eksplozija odjeknula je u tržnici u Bagdadu te ubila 135 ljudi a ranila 339. Bomba je srušila 10 zgrada i kafića. Par tjedana nakon toga, koalicija je započela operaciju "Zakon i red" kako bi stabilizirala glavni grad Iraka. Još nekoliko auto bombi s kanistrima s klorom je detoniralo i ubilo nekolicinu civila. 7. ožujka BBC i još tri organizacije za vijesti su izveli anketu nad 2.000 Iračana. 51 % ispitanika izjavilo je da smatra "prihvatljivim" da se vrše napadi nad koalcijskom vojskom, što je veliko povećanje u usporedbi s 2004. kada je to smatralo samo 17 % ljudi. Uz to, 64 % ispitanika je izjavilo da smatra ekonomsku situaciju svoje obitelji "vrlo lošom". 22. ožujka Ban Ki-moon, Glavni tajnik UN-a, posjetio je Bagdad te se zatresao od eksplozije uzrokovane od napada raketom od militanata u zelenoj zoni, koja je pala u blizini. 12. travnja kamion bomba uništila je al-Sarafiya most iznad rijeke Tigris, koji je bio star preko 75 godina. 8. svibnja je više od polovice članova u iračkom parlamentu odbacilo nastavak okupacije od koalicije po prvi put, a zatražen je i plan povlačenja.
U 2006. u izborima za kongres su pobijedili Demokrati i zamijenili Republikance, te su zatražili od Busha da odredi rok za povlačenje američkih trupa iz Iraka. U travnju 2007. kongres je izglasao zakon o trošenju u Iraku koji postavlja rok za povlačenje trupa, ali predsjednik Bush je odmah stavio veto te je izjavio da bi rok bio znak slabosti jer bi samo "omogućio teroristima da označe datum odlaska trupa". Ipak, 14. rujna Bush je promijenio izjavu i najavio da će ipak biti djelomično povlačenje trupa, tako da će 5.700 ljudi stići na Božić 2007.16. rujna dogodio se značajan incident kada su petorica zaštitara zaštitarske tvrtke Blackwater, koja je zadužena za sigurnost političara i diplomata u Iraku, pokrenula krvavu pucnjavu u kojoj je u Bagdadu ubijeno 17 Iračana civila, za koje se kasnije ispostavilo da su bili nenaoružani, dok je još 24 osobe ranjeno. New York Times prenosi kako je do incidenta došlo nakon što je zaštitar "Blackwatera" otvorio vatru na automobil jednog liječnika koji je vozio majku u kupovinu, a stjecajem okolnosti zatekao se u blizini diplomatskog konvoja koji je trebalo štititi. Zaštitari su počeli pucati u svim smjerovima jer se automobil nije zaustavio, pri čemu su na mjestu događaja smrtno stradali liječnik i njegova majka te mnogi Iračani koji su se ondje slučajno zatekli. Nedugo nakon prve pucnjave, zaštitari su ponovno otvorili vatru nekoliko stotina metara od mjesta prvog incidenta. Ta je informacija prvi put izašla u javnost tek mjesec dana kasnije. Ta su ubojstva pojačala antiameričko raspoloženje u Iraku. Tri godine kasnije američki sudac odbacio je optužbe protiv počinitelja, što je potaknulo iračku vladu da donese odluku u kojoj naređuje "Blackwaterovim" djelatnicima napustiti zemlju.Istovremeno, pojavio se novi problem: sa sjevera Iraka, naseljenom Kurdima, koji je cijelo vrijeme bio najstabilnija regija, militanti grupe PKK su počeli prelaziti u Tursku kako bi pomogli turskim Kurdima koji se bore za neosvisni Kurdistan na tom području. Turski parlament je odorio svojoj vojsci ulazak u sjever Iraka kako bi se militanti zaustavili.. U prosincu oko 50 turskih ratnih aviona je napalo mete u regiji Qandil, Zap, Avashin i Hakurk.
2007. označila je pad nasilja i polaganu stabilizaciju stanja u državi, ali je prema izvještaju Iraq Body Count (IBC) ipak poginulo oko 24.000 civila u toj godini13. listopada general Ricardo Sanchez, koji je zapovijedao koalicijskim snagama u Iraku od lipnja 2003. do lipnja 2004. godine, naveo je niz političkih i vojnih promašaja u Iraku koji su pomogli otvoriti put pobuni - poput raspuštanja vojske iz Sadamova razdoblja, zanemarivanja utjecaja plemenskih vođa, kao i sporosti u obnovi civilne vlasti nakon svrgavanja Sadama Huseina. Sadašnja strategija, uključujući i slanje pojačanja od 30.000 vojnika početkom godine, prema njegovoj je ocjeni samo očajnički pokušaj da se nadoknade godine loše vođene politike u Iraku. "Nema sumnje da Amerika proživljava noćnu moru kojoj se ne vidi kraja".
Početkom siječnja stanje u Iraku nastavilo se stabilizirati i smirivati. Ipak, nasilje se ubrzo ponovno rasplamsalo: 24. siječnja dogodio se još jedan krvavi samoubilački napad u kojem je bombaš ubio visoko rangiranog policijskog šefa i dva oficira u Mosulu, točno na mjestu na kojem je poginulo 34 osobe i ranjeno još 217 prethodnog dana 1. veljače bomba na Bagdadskoj tržnici ubila je 99 ljudi i ranila više od 200. Iračka vlada objavila je da je bombu nosila žena.Početkom siječnja, Malikijeva vlada je počela s raspravama o novom zakonu koji bi rehabilitirao bivše članove partije Baath. 8. siječnja je pokrenuta Operacija Phantom Pheonix čiji je cilj bio uhvatiti preostalih 200 ekstremista Al Kaide u provinciji Diyala. Operacije je također obuhvatila napade na pobunjenike u Salah ad-Din provinciji. Samo 29 američkih vojnika poginulo je u veljači 2008., što je bio treći najniži rezultat u proteklih 5 godina. Istodobno, Međunarodni odbor Crvenog križa objavio je da je Irak na rubu humanitarne krize pošto milijuni građana još uvijek nemaju pristup pitkoj vodi, sanitaciji ili zdravstvenoj zaštiti.Sukob Turske i PKK ponovno se rasplamsao kada je Ankara pokrenula kopneni napad na sjever Iraka 21. veljače. Operacija, koja je trajala 9 dana, obuhvaćala je 10.000 turskih vojnika koji su prodrli 25 km duboko u Irak.8. ožujka pronađena je masovna grobnica sa stotinjak leševa u blizini Diyala guvernata, sjeverno od Bakube.
Predsjednik Bush poručio je na petoj godišnjici rata kako se "rat mora nastaviti usprkos visoke cijene." Dodao je kako su ti "troškovi opravdani uzme li se u obzir cijena strateške pobjede nad neprijateljima u Iraku".18. travnja zamjenik vođe Al-Kaide Ayman al-Zawahri oglasio se u audio poruci postavljenoj na internetu o petogodišnjoj američkoj intervenciji u Iraku, navodeći kako je "donijela samo poraz te da će predsjednik George W. Bush biti biti prisiljen ostaviti taj problem svom nasljedniku". Al-Zawahri također navodi da slušajući savjete svojih zapovjednika u Iraku i jamčeći veliku američku vojnu nazočnost u toj zemlji nakon srpnja, Bush "zataškava neuspjeh" svoje politike u Iraku: "Ako američke snage napuste zemlju sve će izgubiti. A ako ostanu iskrvarit će do smrti", kazao je. Također je pozvao na muslimansku potporu džihadu i Al-Kaidi u Iraku te ponovio navodnu nedavnu izjavu Osame bin Ladena da će mudžahedini iz Iraka pokrenuti borbu za "oslobađanje" Jeruzalema.
26. listopada 2008. američke vojne postrojbe su s Iraka nakratko ušle u teritorij Sirije. Sirija je u ponedjeljak osudila američki napad u kojem je poginulo najmanje osam osoba na istoku zemlje, u blizini granice s Irakom, tvrdeći da se radi o činu "ozbiljne agresije". Prema sirijskoj državnoj televiziji i novinskoj agenciji Sani, četiri američka helikoptera su povrijedila sirijski zračni prostor u nedjelju oko 14,45 sati po srednjoeuropskome vremenu. Američki vojnici nakon iskrcavanja iz helikoptera na juriš su zauzeli civilnu zgradu u izgradnji i pucali na radnike u njoj, pri čemu je osam osoba poginulo u selu Al-Sukkarija, 8 kilometara udaljenog od iračke granice. Damask je izjavio da razmišlja o odgovoru na ovaj napad, kazao je glasnogovornik sirijskog ministarstva informacija Reem Haddad za Al-Jazeeru. 
SAD, navodi Al-Jazeera, za sada nisu službeno odgovorili na sirijske optužbe, ali neimenovani američki vojni izvor kazao je za AP da su cilj napada posebnih američkih snaga bili strani borci Al-Kaide koji iz Sirije ulaze u Irak. SAD i iračka vlada često su optuživali Damask da ne čini dovoljno kako bi zaustavio protu-američke borce. Prema američkim obavještajnim procjenama, 90 posto stranih boraca ulazi u Irak preko Sirije. Britanski BBC ističe kako se radi o prvom poznatom napadu američkih snaga unutar sirijskog teritorija, te dodaje da je Sirija pozvala američkog i iračkog otpravnika poslova tražeći od njih da osude "čin agresije". Irački političari su nazvali incident "vrijednim žaljenja".
4. studenog 2008. održani su predsjednički izbori u SAD-u na kojima su po prvi put od početka rata u Iraku Republikanci izgubili predstavnika u Bijeloj kući. Pobijedio je demokratski kandidat Barack Obama koji se od početka protivio ratu te je privukao velik broj birača nezadovoljnih Bushovom administracijom obečanjem da će povući američke vojnike iz Iraka, najkasnije do 2010. "Ne postoji vojno rješenje za Irak. Nikad nije ni postojalo. Najbolji način da se zaštitimo i primoramo iračke čelnike da okončaju svoj građanski rat jest da odmah počnemo povlačiti svoje borbene jedinice. Ne za šest mjeseci, nego sad", izjavio je Obama. Ipak, američki i irački dužnosnici u Bagdadu izjavili su da pobjeda demokratskog kandidata Obame neće utjecati na pregovore o američkoj vojnoj nazočnosti u Iraku. "Želimo zaključiti sporazum sa sadašnjom administracijom", rekao je irački ministar vanjskih poslova Hoshyar Zebari u američkome veleposlanstvu u Bagdadu prigodom predsjedničkih izbora. "Novoizabrani predsjednik i njegova ekipa upoznati su s razgovorima o planu sporazuma i razumiju potrebu njegova zaključivanja", dodao je. SAD i Irak od početka 2008. pregovaraju o sporazumu koji bi odredio američko raspoređivanje u Iraku nakon 31. prosinca te godine. Tog datuma istječe mandat UN-a pod kojim djeluju Multinacionalne snage pod vodstvom SAD-a.
14. prosinca 2008. George W. Bush je nenajavljeno posjetio Irak i održao novinarsku konferenciju u Bagdadu zajedno s premijerom Nurijem al-Malikijem. No situacija je ubrzo nenadano prerasla u skandal: Mountazer al-Zaidi, novinar televizijske kuće al-Bagdadia, uz uvredljive je povike "Ovo je oproštajni pozdrav Iraka, psu!" gađao objema svojim cipelama američkog predsjednika Busha. Iako se Bush uspio izmaknuti i pokušao sve preokrenuti u šalu, događaj je imao veliki odjek u svijetu i ponovno vratio središte pozornosti na Irak. Al-Zaidija su uhitile iračke službe sigurnosti i, prema riječima njegovog brata Maithama, u zatvoru teško pretukle, zbog čega je završio u bolnici sa slomljenom rukom i rebrima.
Drugi Mountazerov brat, Udaj, izrazio je strah da će se s njegovim bratom loše postupati dok je u pritvoru, ali i odbio poziv venezuelanskog predsjednika Huga Chaveza da cijela obitelj dođe živjeti u Venezuelu. 'Zahvalni smo predsjedniku Hugu Chavezu. No, mi smo Iračani i živimo u Iraku', rekao je Udaj u ime obitelji. Libija je čak Al-Zaidiju odlučila isporučiti odličje.Palestinska oružana skupina "Odbori narodnog otpora" uputila je javni zahtjev odvjetnicima u cijelom svijetu da se mobiliziraju za obranu 'velikog junaka' al-Zaidija. "Izražavamo punu potporu tom velikom junaku i zahtijevamo od svih odvjetnika na svijetu da se mobiliziraju za njegovu obranu", izjavio je glasnogovornik skupine Abu Abir na konferenciji za novinare u Gazi. "Bacanje cipela bilo je 'prirodni odgovor zločincu i velikom demonu koje utjelovljuje Bush", dodao je. Halil Dulaimi, bivši odvjetnik Sadama Huseina, rekao je kako priprema al-Zaidijevu obranu i kako mu je besplatnu pomoć već ponudilo najmanje 200 odvjetnika. Iračka je vlada osudila "sramni postupak", a uprava tv Al-Bagdadiye traži njegovo hitno oslobađanje. Al-Zaidija su pripadnici sigurnosnih službi, nakon incidenta odmah udaljili s konferencije, a potom je odveden u pritvor. Njegovi kolege novinarima stranih agencija ispričali u kako je Al-Zaidi svoj čin detaljno predvidio. "Mountazer je ovo predvidio prije nekoliko mjeseci, najmanje šest. Odlučio je baciti cipele u glavu Bushu pred kolegama novinarima čim mu se ukaže pogodna prilika", rekao je jedan od njegovih kolega iz Al-Bagdadiye, iračke tv-mreže čije je sjedište u Kairu. "Kad se zakleo da će to učiniti, mislili smo da su to samo prijetnje. No Mountazer mrzi Busha", rekao je jedan od kolega. "On je veliki domoljub kada je riječ o svim stvarima povezanim s Irakom"
27. veljače 2009. novi američki predsjednik Barack Obama održao je govor u vojnoj bazi Camp Lejeune u Sjevernoj Karolini te objavio da će američka borbena misija u Iraku završiti do 31. kolovoza 2010. "Prijelazna vojska" od oko 50.000 vojnika će ostati trenirati iračke sigurnosne snage te obavljati pojedine anti-terorističke operacije do 2011. Obama je time najavio završetak rata čije je trajanje prešlo 6 godina, obećao iračanima "potpuni prijenos ovlasti" te im čestitao na njihovoj suradnji i pomoći.
30. travnja 2009. Velika Britanija je službeno objavila da završava rat u Iraku te je počela s povlačenjem vojnika uz napomenu da je ostvarena misija nove prijelazne vlade u Bagdadu. 4. lipnja i Rumunjska je službeno povukla svoje vojne snage iz zemlje a 28. srpnja isto je učinila i Australija.
U 2009. nastavljen je trend smirivanja i stabilizacije Iraka. Ipak, bombaški napadi i nasilje sporadično su se ipak i dalje javljali. U siječnju je poginuo 191 Iračanin, a u veljači broj žrtava se popeo na 258, što je povećanje od 35 % od prethodnog mjeseca, ponajviše zbog bombaškog samoubilačkog napada u Iskandiriyahi 13. veljače kada je poginulo 35 šijita na putu za hodočašće u Karbalu. U ožujku je poginulo oko 250 ljudi, a travanj je bio treći najsmrtonosniji mjesec te godine: poginulo je 355 ljudi, od toga skoro 160 u zadnjem tjednu u mjesecu kada je zabilježen val automobila-bombi, ponajviše u Bagdadu, što je oko 40 % mrtvih više nego prethodnog mjeseca. U svibnju je smrtnost ponovno spala kada je poginulo 124 osoba (ne uključujući 24 poginula vojnika Koalicije), lipanj je postao drugi najsmrtonosniji mjesec s 373 poginulih a u srpnju je bilo 275 žrtava. U kolovozu je bilo zabilježeno 456 žrtava, dok je s druge strane u rujnu broj mrtvih spao na najnižu razinu od početka rata, pošto je poginulo 125 ljudi.Listopad je označio ponovan trend rasta nasilja: u tom mjesecu poginulo je 410 osoba diljem Iraka. Smrtnost je bila veća zbog dvije eksplozije bombaša samoubojica 25. listopada zbog kojih je poginulo više od 150 ljudi, označavajući najsmrtnonosniji dan nasilja u Iraku u prethodne dvije godine. Također, 1.275 civila, 135 policajaca i 90 vojnika je ranjeno tog mjeseca, dok je 38 pobunjenika ubijeno a 585 uhićeno U studenom je poginulo 122 ljudi, a u prosincu je, prema iračkom Ministarstvu unutrašnjih poslova, poginulo 319 osoba (306 civila i 13 policajaca), a najznakovitije je što je to bio prvi mjesec u kojem nije poginuo nijedan američki vojnik od početka rata. Iako je 2009. bila najmirnija i najstabilnija godina od početka rata, ipak je u njoj zabilježeno oko 3.300 žrtava.
U lipnju se američka vojska po prvi put povukla iz urbanih dijelova Iraka a 38 vojnih baza predano je iračkim vlastima.
Siječanj 2010. nastavio je trend smirivanja stanja u Iraku. Nakon mjesec dana mira, Bagdad je 25. siječnja ponovno uzdrmala auto bomba koja je eksplodirala između hotela Sheraton i Palestine te ubila 36 ljudi i ranila 80-ak. Detonacija je odjeknula gotovo paralelno sa smaknućem Ali Hassana al-Majida, jednog od najzloglasnijih sudionika Huseinovog režima, znanog i kao "Kemijski Ali" 27. siječnja Barack Obama održao je svoje prvo obraćanje naciji otkad je postao predsjednik, te je, između ostalog, najavio povlaćenje velikog broja američkih vojnika iz Iraka te da je "rat gotov".
7. ožujka održani su novi parlamentarni izbori u zemlji u kojima je pobjedio Ayad Allawi, ali bez apsolutne većine, što je prouzročio kratkotrajan kaos i probleme u formiranju vlade.5. travnja internet stranica Wikileaks objavila je 39 minuta procurene video snimke zračnog napada američkog borbenog helikoptera na ulicu u Bagdadu 12. srpnja 2007., u kojem je ubijeno 18 civila nakon što su vojnici zamjenili novinara Reutersa za terorista. Naime, novinar je držao teleobjektiv i hodao po ulici, na što su vojnici zaključili da nosi oružje te otvorili vatru. Ubijeno je 12 osoba, a još šestero je također upucano kada je drugi put otvorena vatra na ljude u kombiju koji su stali na cesti kako bi pomogli ranjenima. Dok vojnik puca na ljude na cesti, na snimci se također čuje glas još jedne vojne osobe, vjerojatno zapovjednika, koji mu naređuje: "Pucaj. Samo nastavi pucati, samo nastavi pucati". Snimka je ponovno izazvala neugodnosti za američku vladu.4. travnja, odigrao se u međuvremenu 33. bombaški napad u Bagdadu u kojem je preminulo 42 a ranjeno preko 200 ljudi. Napad je bio usmjeren protiv stranih veleposlanstava. Islamska država Iraka preuzela je odgovornost za isti. Dva dana kasnije sličan se napad auto bombama ponovno odigrao u glavnom gradu Iraka. 23. i 24. travnja odigrala se serija posebno strašnih bombaških napada u kojima je ubijeno 85 ljudi a ranjeno 145. Napad je bio usmjeren protiv Šijita koji su odlazili svojim kućama nakon molitve petkom te jedna tržnica u šijitskoj četvrti u Bagdadu i Sadr Cityju.10. svibnja dogodio se još jedan val koordiniranih bombaških napada protiv policijskih i vojnih kontrolnih točaka, tržnice, ureda gradonačelnika Bagdada te jedne tvornice tekstila. U napadima je ubijeno preko 100 osoba, vjerojatno u znak odmazde zbog teških gubitaka Al Kaide u Iraku tijekom 2010. 18. kolovoza, bombaški napad ubio je 50-ak ljudi u Bagdadu koji su čekali u redu kako bi pronašli posao u iračkoj vojsci.19. kolovoza započeto je masovno povlačenje američkih vojnika iz Iraka. 31. kolovoza, Barack Obama proglasio je kraj rata. U obraćanju naciji, Obama je objavio kraj borbenih misija u toj zemlji te da će "Amerika nastaviti podupirati iračku vladu, dok će usmjeriti svoju energiju na vlastitu ekonomiju i rat u Afganistanu".  Obama je izjavio: 
"SAD je platila veliku cijenu kako bi budućnost Iraka predala u ruke njegovim građanima...U ovom znamenitom poglavlju u povijesti Iraka i SAD-a, mi smo ispunili našu obavezu. Sada je vrijeme da se okrene nova stranica povijesti".Službeno, američki angažman je završio u utorak, 31. kolovoza, u 17:00 sati. Otprilike 50.000 vojnika je ostalo u Iraku do kraja 2011. kako bi pomagalo u obuci tamošnjih snaga.
23. listopada 2010. Wikileaks je objavila 391.832 povjerljivih ratnih dokumenata o ratu u Iraku u, kako je časopis The Independent napisao, "najvećem curenju podataka u povijesti". Dokumenti objavljuju bogati izvor informacija o stanju od 2004. do 2009.: o tome kako su iračke snage mučile stotine osoba dok su američki vojnici samo gledali; kako je američki borbeni helikopter otvorio vatru na pobunjenike koji su se predali; kako je jedan doktor prodavao Al-Kaidi popis pacijenata s mentalnim poteškoćama kako bi ih ta organizacija mogla lako manipulirati da postanu bombaši samoubojice; kako su dva britanska vojnika pretukla dvojicu civila no nije pokrenuta istraga i dr. Također, otkriveno je da je američka vlada itekako pravila popis ubijenih u ratu, iako je tvrdila suprotno. Pentagon je sastavio popis dokumentiranih 109.032 smrti, od kojih su 66.081 bili civili. Nakon te informacije i analize 860 dokumenata, Iraq Body Count je objavio da je revidirao svoj broj ubijenih u ratu, koji je porastao s 107.000 and 150.000, od kojih su 80 % bili civili. Zaštitnička tvrtka Blackwater, koja je zaradila 1,5 milijarde $ od početka rata, je često otvarala vatru na civile, jednom čak i na bolnička kola koja su pokušala stići do ranjenih. Američki vojnici ubili su ukupno 834 ljudi na kontrolnim točkama, od kojih su 80 % bili civili. Također, ispostavilo se da je Iran obučavao iračke militante te ih poticao u ubijanju iračkih dužnosnika.
Iako je američki predsjednik Bush izjavio da je rat u Iraku "dio rata protiv terorizma", mnogi stručnjaci smatraju da je invazija bila motivirana drugim razlozima, pogotovo kada oružje za masovno uništenje nikada nije pronađeno. Neki smatraju da je glavni razlog bio kontrola bogatog izvora nafte u Iraku". Tome u prilog, indikativan je potez Paula Bremera, američkog upravitelja Privremene koalicijske vlade u Iraku, koji je 19. rujna 2003. objavio četiri odluke koje uključuju "punu privatizaciju javih poduzeća, puna vlasnička prava stranih tvrtki nad iračkim poduzećima, punu reparaciju stranih profita (...) otvaranje iračkih banaka stranom preuzimanju, ravnopravan status stranih kompanija s domaćima te (...) eliminaciju gotovo svih zapreka slobodnoj trgovini". Uz to pojavile su se i optužbe raznih udruga protiv koalicije zbog kršenja ljudskih prava, iako su američki vojnici trebali "osvojiti srca i umove Iračana", poput u zatvoru Abu Ghraib u kojem su se pojavile slike američkih vojnika kako ponižavaju Iračane, te Incident u Mahmudiyji u kojem je navodno silovana i ubijena 14-godišnja djevojčica ili ubojstva u Hadithu u kojem su navodno ubijena 24 civila, većinom djeca i žene. U intervjuu 2009., Tony Blair je priznao da bi "ionako pokrenuo invaziju na Irak, čak i da nije bilo nikakvih dokaza o oružju za masovno uništenje".Iako su mnogi tražili da se zbog toga skandala smjeni Donald Rumsfeld, to se nije dogodilo. Uz to, protesti diljem svijeta pratili su rat u Iraku, a i mnoge slavne ličnosti u SAD-u su kritizirale vladine odluke; među njima su i filmski glumci Sean Penn i Tim Robbins, te dokumentarni filmaš Michael Moore koji je sukob opisao u dokumentarcu "Fahrenheit 9/11". Među državama koje su bile izričito protiv rata su bile i Francuska, Njemačka, Rusija, Egipat i Kina, koje su upozorile da će on samo povećati terorizam umjesto da ga smanji.
12. siječnja 2010. Willibrord Davids, predsjednik nezavisnog nizozemskog istražnog povjerenstva koje je pretresalo ulogu vojnih snaga Nizozemske u američkoj vojnoj intervenciji u Iraku, izjavio je kako je ta intervencija bila protuzakonita. Povjerenstvo je u svojem izvješću, koje je službeno predstavljeno u Den Haagu, zaključilo da rezolucije Vijeća sigurnosti UN-a o Iraku 90-ih godina nisu dopuštale američko-britansku intervenciju, te da je ona, prema odredbama međunarodnog prava, bila ilegalna. Nizozemska je 2003. godine pružila političku podršku iračkoj invaziji, no vojnu prisutnost u toj je zemlji godinama negirala. Izvještaj je potvrdio kako nema relevantnih dokaza da je Nizozemska doista pružila aktivnu vojnu potporu invaziji.29. siječnja 2010. Tony Blair je svjedočio pred istražnim povjerenstvom o sudjelovanju Velike Britanije u ratu u Iraku, dok su diljem Londona organizirani prosvjedi protiv rata koji je izazvao najviše prijepora u njegova tri mandata. Saslušanje bivšeg britanskog premijera trajalo je oko šest sati, tijekom kojih je obrazložio svoju odluku da 2003. zemlju, zajedno sa Sjedinjenim Državama, gurne u rat protiv režima Sadama Huseina. Gotovo sedam godina poslije, Blair je i dalje na meti kritika zbog toga što je oko 45.000 britanskih vojnika poslao u taj sukob, premda UN nije donio nikakvu rezoluciju o tome i unatoč otporu najvećeg dijela domaće javnosti. Prema njegovim riječima, "nije postojao tajni sporazum", samo je ustvrdio da je Bushu rekao da će 'biti uz njega' ako ne uspije diplomacija. Dodao je da je "Husein za njega čudovište" te da je "čvrsto vjerovao da Irak posjeduje oružje za masovno uništenje". Tijekom saslušanja, prosvjednici su ga nazvali "ratnim zločincem" te mu dali pogrdno ime "Bliar" (igra riječi "lažac").
SAD je do 1. listopada 2006. potrošio 379 milijardi $ na rat u Iraku, a do 1. listopada 2009. brojka je prešla 690 milijardi $, što je oko 2.300 $ troškova po američkom stanovniku, tj. prosječno 2.200 milijuna $ tjedno ili oko 8.8 milijardi $ mjesečno. Velika Britanija potrošila je pak oko 9,24 milijardi funti u ratu.Joseph Stiglitz, bivši ekonomist Svjetske banke i dobitnik Nobelove nagrade, je izjavio da je rat u Iraku glavni krivac za slabljenje ekonomije SAD-a. Po njemu, rat kojeg su isprva neki nazvali "ratom koji će isplatiti sam sebe", je koštao Ameriku direktno 845 milijardi $ u prvih pet godina. U svojoj knjizi "Rat od 3 bilijuna dolara" procjenjuje da bi pravi troškovi rata mogli biti i 3 bilijuna $, čime bi mogao biti drugi najskuplji američki rat nakon Drugog svjetskog rata, koji je koštao 5 bilijuna $ prilagođeno po inflaciji. Izravni troškovi po njegovoj računici nisu ubrojili kamate na kredit iskorišten da bi se financirao rat, zdravstvena skrb za ratne veterane te obnova za uništenje prouzročenu ratom. Kako bi ilustrirala kako se novac mogao iskoristiti na drugi način, Linda Blimes, koautorica knjige, je citirala da SAD godišnje izdvaja 108 milijuna $ na istraživanje autizma - svota koja se potroši svakih 4 sata u ratu u Iraku. Stiglitz je također objavio detaljnu studiju o trošku rata.
Do 1. svibnja 2003., kada je Bush izjavio da je većina vojnih operacija završena, poginuo je 171 vojnik Koalicije te oko 9.200 iračkih vojnika i 7.299 civila. Do 31. kolovoza 2010., kada je Obama objavio završetak rata, poginulo je 4.804 vojnika koalicije (od toga 4.484 američkih vojnika, 179 britanskih, 33 talijanskih, 23 poljskih te 85 ostalih) dok je broj poginulih civila još uvijek upitan.
U siječnju 2008., irački ministar zdravstva Dr. Salih Mahdi Motlab Al-Hasanawi je objavio rezultate "Ankete zdravstva obitelji Iraka" koja je pokrila 9.345 domaćinstava diljem te države tijekom 2006. i 2007. Procjenila je da je u prosjeku bilo 151.000 nasilnih smrti u Iraku (95 % razmjera nesigurnosti, između 104.000 minimalno i 223.000 maksimalno) od početka rata 2003. do ljeta 2006. Zaposlenici Iračkog ministarstva zdravstva proveli su anketu..Opinion Research Business (ORB) procjenio je da je bilo 1.033.000 nasilnih smrti uzrokovanih ratom. Razmjer je između 946.000 žrtava minimalno i 1.120.000 maksimalno. Uzorak nacije od 1.720 iračkih osoba odgovorilo je da li je ijedan član njihove obitelji (koji živi pod njihovim krovom) ubijen tijekom rata. 22 % ispitanika odgovorilo je da je izgubilo jednog ili više članova obitelji. ORB je objavio da je 48 % poginulo od pucnjave, 20 % od auto-bombe, 9 % od zračnog napada, 6 % od nesreće a 6 % od ostalog uzrokaIraq Body Count objavljuje da je broj mrtvih od ožujka 2003. do 31. kolovoza 2010. između 98.000 i 106.000. Međutim, nakon curenja dokumenata sa Wikileaks 22. listopada 2010., Iraq Body Count je povećao broj poginulih na 150.726. Prema navodima organizacije, od ukupnog broja poginulih, ugrubo 80 % su bili civili. Kada se doda broj poginulih vojnika koalicije, 4.744, ukupan broj poginulih penje se na 155.470.Lancelot je objavio je da broj mrtvih u Iraku od početka rata do ljeta 2006. 654.965, zasnovano na podacima provedene ankete po domaćinstvima. Anketu je organiziralo sveučilište Mustansiriya a obuhvatila je 1.849 nasumice odabranih kućanstava koje su imale u prosjeku sedam članova. Svaki član odgovarao je na pitanje o smrtnosti 14 mjeseci prije i nakon rata. Procjena se odnosi na sve prekomjerne smrti uzrokovane nasiljem i nenasiljem (što uključuje povećano bezakonje, degradiranu infrastrukturu, lošiju zdravstvenu skrb itd.). 601.027 smrti (razmjer od 426.369 do 793.663) je pripisano izravnoj posljedici nasilja. 31 % od tih su pripisani koaliciji, 24 % ostalima a 46 % je uzrok nepoznat. Uzroci nasilnih smrti su pucnjava (56 %), auto-bombe (13 %), ostale eksplozije (14 %), zračni napadi (13 %), nesreće (2 %) i nepoznato (2 %). Kopija osmrtnice je bila dostupna visokoj proporciji prijavljenih smrti.Kao i kod prijašnjih studija, i ovdje se navodi da su statistički rezultati ovih metoda nedovoljno precizni, makar je više ljudi poginulo nego što se do sada mislilo. Bijela kuća je odbacila te brojke, tvrdeći da su iznimno pretjerana. Bush je izjavio da je poginulo oko 30.000 Iračana od početka rata do 2005.
Među pozitivnim posljedicama su svrgavanje diktature Huseina, uvođenje demokracije, zaštita vojnika koalicije i ukidanje sankcija. Međutim, pojavile su se i mnoge negativne posljedice: zdravstveno stanje u Iraku propalo je na razinu koja nije zabilježena u toj državi još od 1950-ih, tvrdi Joseph Charmie, bivši ravnatelj UN-ove divizije stanovništva, koji je dodao da "nakon rata Irak izgleda kao neka država u Subsaharskoj Africi". Pothranjenost među djecom je porasla s 19 % prije rata 2003. na prosječno 28 % do godine 2007., a oko 70 % stanovništva nema pristup pitkoj vodi. U prosjeku, 60-70 % djece u Iraku boluje od psihičkih problema. Uzrok izbijanje epidemije kolere među 5.000 ljudi u sjevernom Iraku se smatra rezultatom slabe kvalitete vode, a skoro polovica svih doktora napustilo je državu od 2003.2007., sud u Maleziji je otvorio sudski postupak protiv Georgea W. Busha, Tonyja Blaira i drugih zbog mogućih ratnih zločina u ratu u Iraku i Afganistanu. Četiri i pol godina kasnije, Bush, Dick Cheney, Donald Rumsfeld i njihovi pravni savjetnici Alberto Gonzales, David Addington, William Haynes, Jay Bybee i John Yoo, su osuđeni u odsutnosti te proglašeni krivim za mučenje, okrutno postupanje, zločin protiv mira i kršenje Ženevske konvencije. Među saslušanim svjedocima su bili britanski državljanin Moazzam Begg, bivši zatočenik u Guantanamu te iračka žena Jameelah Abbas Hameedi koja je zlostavljana u Abu Ghraibu. Iako su presude simbolične, peteročlano vijeće sudaca je dokumente proslijedilo Međunarodnom kaznenom sudu.Pojavio se i problem iračkih izbjeglica. U 2007., oko četiri milijuna Iračana su bili raseljeni ili izbjeglice, što je oko 16 % ukupnog stanovništva te države: 2.256.000 ljudi je bilo raseljeno unutar samog Iraka, dok su ostali otišli u neku drugu zemlju, ponajprije Siriju (od 1,2 do 1,4 milijuna izbjeglica), Jordan (pola milijuna izbjeglica) i Egipat (70.000 izbjeglica). Kao glavni uzroci navodi se sukobi, visoko povećanje cijena namirnica i benzina, te nezaposlenost koja je negdje između 50 i 70 %. UNHCR je procijenio da od 2006. skoro 100.000 Iračana bježi u susjednu Siriju i Jordan svaki mjesec. Prema procjenama organizacije Human Rights Watch, 331 profesor je ubijen u prvih 4 mjeseca 2006., a barem 2.000 doktora je likvidirano a 250 oteto od rata 2003. Prema procjenama, samo u Siriji se nalazi 50.000 žena i djevojaka iz Iraka koje su se okrenule prostituciji samo kako bi preživjele i imale prihod zarade.SAD je primio oko 800 izbjeglica, dok je Švedska primila čak 18.000, a Australija 6.000. Iako kršćani čine samo 5 % stanovništva Iraka, njihov udio među izbjeglicama je skoro 40 %.
