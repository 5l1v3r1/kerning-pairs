
Perzijski zaljev (perz. خلیج فارس; Halīdž-e Fārs) je morska površina u Jugozapadnoj Aziji smještena između Iranske visoravni, Mezopotamije i Arapskog poluotoka. Najsjeverniji je ogranak Indijskog oceana i s otvorenim morem povezan je Hormuškim tjesnacom na krajnjem jugoistoku. U strogom hidrografskom smislu Perzijski zaljev nadovezuje se na Omanski zaljev, a usprkos uvriježenim nazivima obje se vodene površine na temelju veličine stručno klasificiraju kao mora. Perzijski zaljev ima površinu od 239.000 km² i oplakuje obale osam suverenih država: Irana , Iraka, Kuvajta, Saudijske Arabije, Bahreina, Katara, Ujedinjenih Arapskih Emirata i Omana.
U zaljev se na krajnjem sjeverozapadu ulijeva rijeka Šat al-Arab koja nastaje spajanjem Eufrata i Tigrisa, a ostali pritoci uglavnom su sezonskog tipa što zajedno s prevladavajućom vrućom pustinjskom klimom rezultira prosječnim salinitetom od čak 39,5 ‰, ekstremom karakterističnim još samo za Crveno more. Bazen Perzijskog zaljeva i Mezopotamija zajednički su se oblikovali od kasne krede do pleistocena prvenstveno zbog sudaranja euroazijske i arapske ploče, a južni se dio ove geološke cjeline pod morem našao prije 7 – 14,5 tisuća godina zbog transgresije. Prosječna dubina od 36 m odnosno maksimalna od 102 m čine Perzijski zaljev jednim od najplićih mora svijeta. Jedan od produkta geološke povijesti jest i masovna akumulacija ugljikovodika zbog čega Perzijski zaljev s okolicom predstavlja najbogatiju svjetsku regiju naftom i prirodnim plinom.
Perzijski zaljev ima dugu i turbulentnu povijest − na njegovim su obalama rođene neke od prvih ljudskih civilizacija, kroz stari i srednji vijek bio je važnom karikom u pomorskom lancu između Orijenta i Zapada, tijekom novog vijeka postao je poprištem sukoba Iranaca, Osmanlija i europskih kolonijalnih sila poput Portugala i Britanije, a suvremena povijest također mu je začinjena brojnim sukobima zbog geostrateške kontrole nad zalihama i izvozom fosilnih goriva. Perzijski zaljev imenovan je prema drevnoj regiji Perziji i pod takvim je nazivom diljem svijeta poznat duže od 2500 godina. Koncem 20. stoljeća neke članice Arapske lige zbog političkih razloga počele su lokalno koristiti nazive Arapski zaljev ili Zaljev što nije naišlo na veći odjek kod međunarodnih i hidrografskih institucija.
Obale Perzijskog zaljeva danas naseljava desetak milijuna ljudi, a najveći gradovi su Dubai, Doha, Abu Zabi i Damam. Do 1970-ih godina gospodarstva obalnih naselja bila su orijentirana na ribarstvo i vađenje bisera, no zahvaljujući otkrićima ležišta nafte preobrazili su se u važne međunarodne luke odnosno odredišta za elitni turizam. Golemi građevinski projekti usmjereni k novim gospodarskim granama ozbiljno ugrožavaju biljni i životinjski svijet koji se sastoji od oko 700 vrsta riba, ugroženih sisavaca poput dugonga, te široko rasprostranjenih šuma mangrova.
Perzijski zaljev je poluzatvoreno more kojeg omeđuju Arapski poluotok na jugozapadu, Mezopotamija na sjeverozapadu i Iranska visoravan na sjeveroistoku. Obala se također u političkom smislu dijeli na iransku i arapsku, a razdvojena je Šat al-Arabom (ili Arvand-Rudom): Iran je smješten na sjevernom, dok se Irak, Kuvajt, Saudijska Arabija, Bahrein, Katar, Ujedinjeni Arapski Emirati i Oman nalaze na južnom dijelu. Perzijski zaljev na istoku se preko 56 km širokog Hormuškog tjesnaca spaja s Omanskim zaljevom, a granicu između dviju vodenih površina Međunarodna hidrografska organizacija određuje točkama Ras-Lima (25°57'N) na južnoj (omanskoj) obali odnosno Ras-Kuhom (25°48'N) na sjevernoj (iranskoj) obali. Sukladno navedenim hidrografskim parametrima, Perzijski zaljev proteže se duljinom do 990 km u smjeru sjeverozapad-jugoistok odnosno širinom do 370 km. Najsjevernija točka smještena je pokraj iranske luke Bandar-e Homeini (30°25'N) i ujedno predstavlja najsjeverniju točku Indijskog oceana kao šireg pojma. Površina Perzijskog zaljeva iznosi oko 239.000 km² što je približno četiri puta veće od površine Hrvatske.
Uzdužna os Perzijskog zaljeva razdvaja dvije potpuno različite geomorfološke strukture koje tektonski uvelike ovise jedna o drugoj. Sjeveroistočna odnosno iranska obala tektonski je nestabilna za razliku od arapske na jugozapadu, oblikom je konkavna prema kopnenoj unutrašnjosti i dalmatinskog je tipa odnosno pruža se usporedno s linearnim reljefnim oblicima gorja Zagros. Manja odstupanja u ovoj litoralnoj strukturi postoje zbog riječnih delti Zohre, Hele, Manda i Mehrana, dok estuarija nema jer morske mijene nisu izražene. Prekambrijska arapska obala na jugozapadu tektonski je stabilna, relativno je usporedna s radijalnom iranskom obalom na suprotnoj strani i ima oblik slova L. Usprkos izuzetno niskim reljefnim oblicima i nepostojanju rijeka, arapska je obala izuzetno je asimetrična u užem smislu što implicra i visoki koeficijent razvedenosti. Ovo je osobito izraženo na tzv. Piratskoj obali današnjih Ujedinjenih Arapskih Emirata na koje otpada oko 1300 od 5500 km obalne linije. U južnom dijelu Perzijskog zaljeva raspoređena je i većina otoka među kojima su najveći:
Država Katar najveći je poluotok (11.500 km²) i proteže se oko 160 km prema sjeveru zatvarajući pritom Bahreinski zaljev odnosno njegov južni odvojak poznat kao Salvaški zaljev. Veći dio obale Perzijskog zaljeva pješčanog je sastava i blagog nagiba što je produkt djelovanja plime i oseke, a uključuje i sjevernu aluvijalnu obalu uz Mezopotamiju odnosno močvarna područja u Horanskom (Clarenceovom) kanalu između Kešma i kopna. Stjenovita obala s klifovima nastala je abrazijom strmijih antiklinala što je karakteristika na iranskoj strani, osobito između Kangana i Asaluje odnosno u okolici Gerze. Još kompleksnija stjenovita obala pojavljuje uz planinski lanac Hadžar na krajnjem istoku arapske obale gdje postoji niz manjih poluotoka i uskih zaljeva. Potonji se ponekad nazivaju i fjordovima što nije ispravno u geomorfološkom smislu s obzirom da nisu nastali djelovanjem ledenjaka već tektonikom.
Prosječna dubina Perzijskog zaljeva iznosi 36 m, dok je najveća izmjerena dubina 102 m. Iako je površinom gotovo dvostruko veći od Jadranskog mora, zapremnina morske vode mu je približno četiri puta manja i iznosi 9100 km³. Pojas tzv. južne pličine zauzima trećinu zaljeva i proteže se od saudijskog Džubaila preko krajnjih sjevernih točaka Bahreina i Katara do omanskog Musandama širinom do 200 km, a maksimalna dubina mu je svega 20 m. Područja sličnih batimetrijskih karakteristika pojavljuju se i uz saudijsku obalu širinom od 50 km, zatim uz mezopotamsku obalu širinom do 100 km (sjeverno od poteza Kiran – Dejlam) zbog aluvijalnih nanosa velikih rijeka, te oko iranskog otoka Kešma. Pojas čija je dubina veća od prosječne (>36 m) proteže se sjeverno od središnje osi odnosno radijalno uz iransku obalu sve do Hormuškog tjesnaca, te sadržava tri kotline dublje od 70 m.
Izobate sjeverne kotline okvirno se protežu uz epikontinentalne granice Irana sa Saudijskom Arabijom i Bahreinom odnosno od otoka Farsi prema jugoistoku, a najveća izmjerena dubina iznosi 77 m. Izraženije tektonsko djelovanje primjetno je kod dublje i prostranije južne kotline koja se duljinom od približno 250 km pruža od Bani Forura prema sjeverozapadu. Dvadesetak kilometara zapadno od spomenutog otoka izmjereno je 102 m što je najveća kotlinska dubina u cijelom zaljevu. Treća kotlina smještena je na krajnjem istoku odnosno u Hormuškom tjesnacu gdje su također izmjerene dubine veće od 100 metara (maksimalno 110 m), no takve nisu kotlinskog karaktera već su dijelom kosine koja se spušta prema dubljem Omanskom zaljevu odnosno nalaze se podno same granice Perzijskog zaljeva proizvoljno određenoj prema Međunarodnoj hidrografskoj organizaciji (IHO).
Perzijski zaljev hlapi 2,0 m godišnje (po jedinici površine) što je daleko više od riječnog dotoka odnosno količine oborina. Najvažniji pritjecaj predstavlja Šat al-Arab na krajnjem sjeveru na čiji se slijev nadovezuju Eufrat, Tigris, Karun i Dez. Sredinom 20. stoljeća, ukupan istjek ovog slijeva procjenjivao se između 35 i 45 km³ odnosno između 0,15 i 0,19 m/god. raspoređeno prema ukupnoj površini zaljeva, no danas se takve vrijednosti smatraju precjenjenima s obzirom da su na navedenim rijekama izgrađene brojne goleme brane, osobito u Iranu i Turskoj. Osim površinskih voda, diljem istočne obale zaljeva postoji i oko 200 podvodnih krških izvora. Perzijskozaljevski slijev odvojak je indijskooceanskog i površina mu je približno 1,400.000 km². Razvodnica je određena turskim gorjem Taurus na sjeveru, pustinjama Sirije, Iraka i Saudijske Arabije na zapadu, te iranskim gorjem Zagros na istoku. Potonja razvodnica nije strogo orografski određena tj. ne prati planinske vrhove već je smještena istočnije i proteže se od Hamadana kroz suhe doline prema jugu. Ova hidrološka anomalija rezultat je geomorfološke strukture orogena koji preusmjerava otjecanje u smjeru suprotnom od njihovih površinskih korita i provodi ga do Perzijskog zaljeva
Zbog izraženog hlapljenja, u Perzijskom zaljevu primjetna je obrnuta ljevkasta cirkulacija koja zahvaljujući geostrofijskim strujama provodi gusti gonji odljev uz obalu Emirata, odnosno priljevne vode Indijskog oceana uz iransku obalu. Prema određenim tezama, najgušća voda usmjerava donji odljev prema pličinama na jugu zaljeva. Nasuprot tome, postoje i teze da se gusta voda oblikuje u središtu zaljeva odnosno da su vodene mase južnih pličina zimi prevruće i nedovoljno guste za jači utjecaj na donji odljev. Spomenuti fenomeni još su 2000-ih godina bili nedovoljno istraženi zbog ograničenog broja znanstvenih mjerenja. Prema dostupnim podatcima, brzina protoka prema sjeverozapadu uz iransku obalu iznosi između 10 i 30 cm/s (mjereno na 52°E), dok je na saudijskoj oko 5 cm/s. Brzina protoka može drastično varirati ovisno o sezonskim šamalima, snažnim vjetrovima sa sjeverozapada.
Salinitet u Perzijskom zaljevu podložan je značajnim sezonskim varijacijama. Iz nepoznatih razloga, termohalinski dotok indijskooceanskih voda jača u kasno proljeće i ljeti, te protječe uz iransku obalu odnosno obrnuto od smjera kazaljke na satu. Ljetno protjecanje izaziva izrazito visok stupanj saliniteta od 39,5 ‰ sve do dubine od 40 m, dok vrijednosti mogu varirati ±2 ‰ na udaljenosti od 50 − 100 km. Najviši salinitet zabilježen je u južnim pličinama uz UAE odnosno u Bahreinskom zaljevu gdje se vrijednosti penju i iznad 45 ‰, a u izoliranim lagunama Katarskog poluotoka izmjereno je čak 70 ‰. Cirkulacija indijskooceanskih voda nije karakteristična za cijeli Perzijski zaljev već se ljeti proteže do 52°E odnosno katarske obale, dok se zimi barijera pomiče oko 200 km prema istoku (55°30'E). Kao rezultat toga, površinske vode Perzijskog zaljeva slanije su zimi nego ljeti što je fenomen koji je dugi niz desetljeća predstavljao zagonetku za oceanografe. Početkom 20. stoljeća tvrdilo se da je riječ o ishodu razlika u količini riječnog istjeka, potom se pripisivao sezonskim promjenama u stupnju hlapljenja, a zatim i utjecaju zimskih vjetrova. Prema najnovijim hidrološkim istraživanjima, gušći odljev je stabilan i nije u korelaciji s varijacijama dotoka indijskooceanskih voda već hlapljenjem i morskim mijenama.
Procjenjeno vrijeme izmjene cjelokupne vode Perzijskog zaljeva iznosi manje od dvije godine što je vrlo kratko razdoblje s obzirom da npr. Jadranskom treba 3 − 4 odnosno Crnom moru 500 godina. Brzina dotoka vodoravno se kreće između 0,35 i 0,45 m/s odnosno okomito do 0,04 m/s. Razlike među morskim mjenama kreću se od 0,8 − 1,25 m duž većeg dijela obale, a najizraženije su uz mezopotamsku obalu i u Horanskom kanalu gdje se kreću i iznad 2,0 m. Mjerenja kod luke Asaluje uz Najbandski zaljev tijekom jeseni 2011. godine pokazala su rekordne amplitudne oscilacije morskih mijena od čak 3,0 m. U Perzijskom zaljevu postoje tri amfidromijske točke: donja se nalazi približno 50 km sjeveroistočno od katarskog otoka Halul, središnja iznad Bahreina, a gornja oko 100 km od najjužnije točke kuvajtske obale. Prosječna izmjerena temperatura na površini zaljeva je 20 °C zimi (2 °C niža nego u Hormuškom tjesnacu), 25 °C tijekom proljeća, zatim iznad 32 °C tijekom ljeta, te 27 °C tijekom jeseni.
Područjem Perzijskog zaljeva prema uvriježenoj Köppenovoj klasifikaciji u potpunosti prevladava vruća pustinjska klima (BSh). Najvažniji čimbenik koji utječe na klimu svakako je zemljopisni položaj odnosno „dodirivanje” Rakove obratnice na jugu zbog čega su ljetne temperature izuzetno visoke. U gradovima na jugu poput Abu Zabija i Dubaija prosječne temperature ljeti dosežu vrijednosti iznad 45 °C, dok se na krajnjem sjeveru zaljeva (npr. Abadan) tijekom zimskih mjeseci prosječno spuštaju ispod 12 °C odnosno povremeno čak i ispod nule. Diljem Perzijskog zaljeva javlja se fenomen morske magle zbog čega je izražena visoka relativna vlažnost zraka. Oborine su rijetkost i pojavljuju se uglavnom na sjeveroistoku kroz kratkotrajne pljuskove između studenog i travnja, dok na jugozapadu prosječna količina padalina ne prelazi 100 mm.
Ljeti se nad Perzijskim zaljevom pojavljuju neke od najsnažnijih ciklona na Zemlji (994 hPa) i imaju presudan utjecaj na vrijeme. Ove ciklone rezultiraju šamalima (dosl. sjeverni vjetar) koju pušu sa sjeverozapada odnosno iz pravca Mezopotamije prosječnom jačinom od 20 čvorova (oko 10 m/s), iako ponekad dosegnu i olujnu jačinu. Također, prisutni su i vjetrovi iz pravca Arabije koji pušu preko Perzijskog zaljeva i protuteža su šamalima. Nastaju u pustinjama kao vruć i suh zapadni vjetar natovaren prašinom i pijeskom, no prelaskom preko mora se vlaže pa stvaraju izrazito neugodan osjet na istočnoj obali.
Područje Perzijskog zaljeva još je tijekom paleozoika bilo izloženo drevnom oceanu Paleotetis, odnosno tijekom mezozoika Neotetisu. Veći dijelovi Perzijskog zaljeva, Arapskog poluotoka, jugozapadnog Irana i istočne Mezopotamije tijekom mezozoika zajedno su tvorili Arapsku ploču. Glavni čimbenici koji su uvjetovali sužavanje ove platforme odnosno oblikovanje današnje geološko-geomorfološke strukture Perzijskog zaljeva uključuju deformaciju poluotoka Musandam zbog subdukcije od istoka prema jugozapadu tijekom kasne krede i srednjeg tercijara, zatim sudaranje euroazijske i arapske litosferne ploče tijekom oligocena ili ranog miocena, te konsolidaciju gorja Zagros zbog gravitacijskog klizanja tijekom neogena i pleistocena. Sporedni čimbenici pak uključuju izdizanje Arapskog poluotoka prema Crvenom moru tijekom tercijara, tektonska pomicanja prekambrijskih naslaga soli oko Hormuza, izdizanje površinske platforme zbog tektonske nestabilnosti sedimenata i soli, te propadanje iste 400 − 600 m tijekom krede. Seizmičke aktivnosti danas su ograničene u planinskim predjelima Hadžara i Zagrosa koji zemljopisno omeđuju Perzijski zaljev s istočne strane. U užem geomorfološkom smislu, Perzijski zaljev predstavlja depresiju koja se ispod razine mora našla prije 7 − 14,5 tisuća godina zbog transgresije.
Perzijski zaljev i Mezopotamijom kao geološka cjelina predstavljaju područje najvećih ležišta ugljikovodika u svijetu. Ovisno o procjenama iz sredine 2000-ih godina, regija sadrži između 55 – 68 % ukupnih svjetskih zaliha nafte odnosno 40 % zaliha prirodnog plina. Kolosalne zalihe navedenih fosilnih goriva rezultat su akumulacije debelih slojeva sedimenata (debljine 12 – 13 km), osobito karbonata i evaporita odnosno vapnenca i lapora bogatih silikatima.
Flora i fauna u Perzijskom zaljevu su raznolike i jedinstvene zbog zemljopisnih karakteristika, prevladavajućih pličina i relativne izolacije od otvorenog mora, te utjecaja različitih ekozona. Zaljev je stanište stotina međusobno ovisnih vrsta biljaka i životinja među kojima ima i na desetke endema, a neke od njih zbog raznih su čimbenika izloženi su ozbiljnoj opasnosti od izumiranja. U biogeografskom kontekstu, Perzijski zaljev većim dijelom pripada afrotropskoj odnosno manjim dijelom paleoarktičkoj zoni, dok je primjetan utjecaj i susjedne indomalajske zone s istoka. Prevladavajuće biljno kraljevstvo zaljeva jest paleotropis kojeg obronci Zagrosa odvajaju od holarktika na sjeveru. Ova raznolika geobotanička struktura ishod je geološkog razvoja koji započinje s orogenima stvoreni tijekom miocena. Oni su rezultirali temeljnom promjenom u diobi more i kopna odnosno drastičnim ekološkim razlikama u regiji što je utjecalo na evoluciju vrsta. Afrotropski elementi migrirali su na područje Perzijskog zaljeva preko kopnenih mostova između današnje Afrike i Azije, a indomalajski elementi zbog klimatskih su se razloga počeli povlačiti nauštrb paleoarktičkih. Sažimanje voda Tetisa dovelo je do stvaranje velikog bazena sastavljenog od Mezopotamije i Perzijskog zaljeva koji je nadalje bio zaprekom širenju holarktičkih elemenata prema paleotropisu na jugu.
Bočate obalne močvare najbogatija su biogeografska područja i azonalno se pojavljuju na krajnjem aluvijalnom sjeveru Perzijskog zaljeva, između kopna i otoka Kešm, te na riječnim ušćima. Močvarno područje oko Šat al-Araba odnosno ušća Eufrata i Tigrisa u južnoj Mezopotamiji prostire se na približno 20.000 km² i predstavlja jedno od najvećih takve vrste u svijetu. Šume mangrova koje zahvaćaju plime i oseke karakterističan su primjer simbioze diljem obale Perzijskog zaljeva i stanište su brojnim rakovima, manjim ribama i kukcima koji su pak hrana raznim vrstama morskih ptica. Najstariji povijesni tekst koji spominje mangrove su zabilješke Aleksandrovog admirala Nearha koji je prilikom pomorskih istraživanja od Suze do Indije u 4. stoljeću pr. Kr. plovio upravo Perzijskim zaljevom. Mangrovi većinom pripadaju rodu Avicennia, u izoliranim područjima pojavljuje se Rhizophora, a na većim visinama i Halocnemum strobilaceum. Neposredno uz ovaj pojas pojavluju se i druge biljne vrste otporne na sol kao što su Chenopodiaceae, Zygophyllum, Frankenia, Spergularia i Atriplex. Uz kopnena područja duž Perzijskog zaljeva prevladava polupustinjsko nisko raslinje uključujući afričke tropske kserofite (npr. Tamarix) među koje se zbog niskih fizionomskih karakteristika ubrajaju i rodovi Acer odnosno Pistacia. Područja također obiluju i invazivnim vrstama polupustinjskih grmova iz nubijsko-sindske regije kao što su Acacia nubica, Acacia sejal, Euphorbia larica, Periploca aphylla, Stocksia brahuica, Salvadora persica, te grmoviti Ziziphus. Zbog kratkotrajnih obilnih kiša tijekom kasne zime i proljeća, grmovita područja poprimaju kontrastnu zelenu boju. Pojas kserofitskih grmova prema nižim visinama susjednog Zagrosa i Mezopotamiji omeđen je ili se prožima sa šumama hrasta (npr. Quercus brantii).
Fauna Perzijskog zaljeva vrlo je srodna onoj u Mezopotamiji odnosno sjevernoj Arabiji, a najutjecajnija prirodna granica između različitih taksona je rijeka Tigris. Fauna zemljopisno nije jednoliko raspoređena i neke se vrste pojavljuju isključivo u vrlo vlažnim obalnim područjima, no čitavo se područje zajedno s nedovoljno istraženim otocima može svrstati u saharo-sindsku (ili saharo-arapsku) regiju. Lokalni kontrasti odnosno prožimanje ekozona osobito je primjetno kod leptira; dok s omanske strane 30 % vrsta pripada afrotropiku odnosno 15 % paleoarktiku, na susjednoj iranskoj strani pojavljuju se četiri orijentalne, devet eremijskih (pustinjskih), te sedam paleotropskih vrsta.
Najveći sisavci u Perzijskom zaljevu su kitovi, dupini, pliskavice i sirene. Vrste kitova koje redovito obitavaju zaljevom uključuju ulješure, grbavog, Brydeovog i perajastog kita, dok u njegove istočnije krajeve koji su više izloženi Indijskom oceanu ponekad zalazi i plavetni kit, najveća živuća životinja na Zemlji. Ostale prisutne vrste iz reda Cetacea su orke, zatim crni, tamnoleđi, Rissov, dugokljuni tropski, šiljatoglavi bjeloprsi, dugokljuni obični, prugasti i indopacifički grbavi dupin, te bezperajasta pliskavica. Niti jedna od navedenih vrsta nije endem već su rasprostranjene diljem svjetskih mora ili pak Indijskog oceana. Jedna od jedinstvenih vrsta morskih sisavaca u zaljevu je dugong iz reda sirena. Broj jedinki dugonga procjenjuje na oko 7300 što Perzijski zaljev čini drugim najvećim staništem nakon obala Australije. Rasprostranjeni su isključivo uz jugozapadnu obalu odnosno u pličinama Bahreinskog zaljeva odnosno uvalama Emirata i hrane se morskim travama. O dugoj prisutnosti ovih životinja svjedoče najstarije ikad pronađene kosti dugonga na otoku Akab koje se datiraju u kasno 5. tisućljeće pr. Kr. Reptili Perzijskog zaljeva uključuju izuzetno opasne morske zmije, te vrste morskih kornjača kao što su Caretta caretta, Chelonia mydas, Eretmochelys imbricata, Lepidochelys olivacea i Dermochelys coriacea. U močvarama na mezopotamskoj obali odnosno ušćima istočnih rijeka također je prisutna i mekooklopna kornjača Rafetus euphraticus.
Perzijski zaljev stanište je stotinama vrsta riba: prema stručnim procjenama iz 1940-ih bilo ih je 336 raspoređenih u 107 porodica, dok podatci iz 2000-ih govore o više od 700 vrsta. Okvirno se mogu podijeliti na zrakoperke (>63 porodice) i hrskavičnjače (>7 porodica), a endemske vrste uključuju Diplodus noct, Doryrhamphus excisus abbreviatus i Rhabdosargus haffara. Najznačajnije vrste za komercijalni ribolov su srdela, grboglavka, španjolska skuša, tuna i plosnatice, a njihov izlov pa tako i broj bitno ovisi o lokalnim šijitskim ili sunitskim svjetonazorima prema kojima jedne spadaju u halal odnosno druge u haram. Hrskavičnjače su najveće ribe u Perzijskom zaljevu i broje 28 vrsta: četiri ražopsa, po dvije drhtulje i pilašice, te 20 plavetnih pasa. Goleme ali bezopasne kitopsine redovita su pojava u istočnom dijelu zaljeva, a najopasniji među morskim psima je Carcharhinus leucas (tzv. pas bik). Osim što napada ribare i sakupljače bisera na moru, redovito ulazi u sjeverne rijeke poput Karuna ili Tigrisa te bez provociranja napada plivače, djecu i perače odjeće. Deseci napada i smrtni slučajevi zabilježeni su duž 420 km Karunovog toka s iranske strane, a s iračke čak do Bagdada. Među ostalim ribljim vrstama opasnim za ljude je i egzotična Heteropneustes fossilis iz reda somovki koja se pojavljuje u bočatim močvarama Huzestana.
Oko 80 % ribljih vrsta usko je vezano uz koralje koji su rasprostranjeni u svim dijelovima Perzijskog zaljeva. Uz emiratsku obalu nalazi se 34 vrsta koralja, uz saudijsku 50, a najviše uz iransku. Među vrstama nema endema već su sve usko povezane s onima u Indijskom oceanu. Vrste meduza uključuju Aequorea aequorea, Aequorea rnacrodactyla i Aequorea pensilis iz reda Leptomedusae, zatim Olindias singularís iz reda Limnomedusae, te Tamoya gargantua, Pelagia noctiluca, Sanderia malayensis, Crambionella orsini i Catostylus perezi. Potonja je najveća među nabrojanima i prosječni promjer joj je 160 mm.
Na području Perzijskog zaljeva također je rasprostranjen i velik broj vrsta ptica, stanarica i selica. Prevladavajuće vrste pripadaju indomalajskoj ekozoni, dok ostatak pripada afrotropskoj odnosno paleoarktičkoj. Tijekom proljetnih i jesenskih sezona migracija, u močvarama Perzijskog zaljeva zaustavlja se veliki broj rodarica i drugih selica kao što su sive čaplje, bijele čaplje, ružičasti plamenci, dalmatinski pelikani, vranci, mlakuše, čigre, itd. Neke od navedenih vrsta u zaljevu se pojavljuju isključivo zimi. Ptice se gnijezde na raznim mjestima: u močvarama, šumama mangrova, pješčanim plažama, stjenovitim obalama i na klifovima. Brojni manji pusti otoci pružaju idealno utočište za kolonije morskih ptica među kojima su prevladavaju čigre S. bergii, S. bengalensis, S. repressa, S. anaethetus i S. saundersi, tropičarke P. aethereus, endemski vranci P. nigrogularis, te zovoji P. lherminieri persicus.
Zbog relativno visoke bioraznolikosti, u Perzijskom zaljevu odnosno njegovim obalnim područjima postoji dvadesetak većih zaštićenih područja. U iranskom Huzestanu, Bušeherskoj pokrajini i Hormuzganu nalaze se 22 zaštićenih područja od čega je polovica priobalnog karaktera. Nacionalni park Hara-je Horan između Kešma i iranskog kopna odnosno u Horanskom kanalu najveće je zaštićeno područje i obuhvaća približno 400 km² šuma mangrova ispresjecanih brojnim plimnim kanalima, a zajedno sa susjednim močvarama prostire se na oko 860 km². Od 1976. godine Hara-je Horan nalazi se na UNESCO-vom popisu rezervata biosfere. Duž iranske obale postoji još pet zaštićenih područja šuma mangrova (uglavnom uz riječna ušća): Hara-je Rud-e Gaz, Hara-je Tiab-Minab, Najband, Nahilu-Dajer, Mand i Hele. Na krajnjem sjeveru Perzijskog zaljeva nalazi se i močvarno utočište za divljač Šadegan. Ekološka svjesnost i potreba za zaštitom ovih područja godine 1971. rezultirala je međunarodnom Ramsarskom konvencijom o zaštiti močvara. Manje zaštićene zone s iranske strane uključuju otoke Forur, Šidvar i Harku koji su usputna stanica brojnim pticama selicama.
Na arapskoj strani obale najznačajnije zaštićeno područje jest Musalamijski zaljev u Saudijskoj Arabiji kojeg karakterizira izuzetna bioraznolikost. Osim šuma mangrova, ono uključuje i močvare, koraljne grebene, klifove, pješčane dine, itd. Musalamijski zaljev zaštićen je 1998. godine inicijativom europskih znanstvenika i s 127 stručnih publikacija predstavlja najbolje obrađenu ekozonu Perzijskog zaljeva. Druga velika zaštićena područja su Salvaški zaljev između Saudijske Arabije i Katara odnosno Maravah u emiratu Abu Zabiju, dok se diljem UAE nalazi još desetak manjih zaštićenih morskih zona i to uglavnom na otocima (npr. Bu Tinah). Slične manje zone postoje i u Kataru, a jedinstvene primjere predstavljaju gradska zaštićena područja poput Ras Sanada na Bahreinu i Ras al-Kora u Dubaiju. Potonji predstavlja veliko prirodno stanište ružičastog plamenca, a u njegovoj neposrednoj blizini nalaze se golema industrijska zona i poslovne novogradnje. Na krajnjem istoku arapske obale odnosno omanskom Musandamu nalazi se prirodni rezervat Džabal Letub koji je pretežito planinskog karaktera, ali zonom obuhvaća i dijelove priobalja.
Perzijskom zaljevu prijeti velika opasnost od zagađenja zbog jedinstvenih energetskih, prometnih i geopolitičkih uvjeta. S obzirom da se radi o području s najbogatijim zalihama fosilnih goriva na svijetu i da su najveći potrošači udaljeni tisućama kilometara, prijevoz nafte odvija se prvenstveno pomorskim putem i 30 % svih tankera redovito prometuje zaljevom. Rutinska crpljenja, prijevoz i manji incidenti godišnje rezultiraju izlijevanjem 1,2 milijuna barela nafte u more. Dodatne povezane probleme stvara i nestabilna geopolitička situacija zbog koje su od 1980. godine vođena tri velika rata. Tijekom iransko-iračkog rata (1980. – 1988.) obje su strane gađale suparničke tankere u cilju izazivanja gospodarske štete, dok je američka vojska također napadala i iranske naftne platforme. Jedna od posljedica ovog rata su i veća kemijska zagađenja u priobalnom Huzestanu. Najveća ekološka katastrofa dogodila se 1991. godine prilikom iračkog povlačenja iz Kuvajta nakon poraza u Zaljevskom ratu: brojne naftne bušotine na kopnu su zapaljene što je izazvalo veliko zagađenje zraka, dok je u more ispušteno između 240.000 i 480.000 m³ sirove nafte. Potencijalnu opasnost od ranih 2010-ih godina predstavljaju i američki ratni brodovi na nuklearni pogon odnosno iranska nuklearna elektrana u obalnom Bušeheru koji se spominju kao glavne mete u mogućem oružanom sukobu Irana i SAD-a. Iranske močvare na sjeveru Perzijskog zaljeva ugrožene su industrijskim zagađenjima, a hidrološku neravnotežu u ovim krajevima pospješuje i izgradnja golemih brana u Iranu i Turskoj. Neki od jedinstvenih primjera zagađenja posljedica su kolosalnih građevinskih projekata u Dubaiju i Kataru: izgradnja najvećih umjetnih otoka svijeta bitno je narušila podvodna staništa i broj pridnenih riba sveden je na 5 % u odnosu na 1978. godinu. Projekti također uništavaju i morsku travu čime se sužava stanište dugonga. S druge strane, pozitivna posljedica izgradnje umjetnih otoka jest širenje staništa za određene vrste koralja.
Arheološka nalazišta uz obale Arapskog poluotoka, Mezopotamije i Iranske visoravni svjedoče o dugoj prisutnosti ljudi na području Perzijskog zaljeva. Na arapskoj obali pronađeni su deseci lokaliteta koje karakteriziraju fino izrađene strelice zbog čega se skupno nazivaju Arabijskom dvostranom kulturom. Na temelju pronađenih ostataka domesticiranih ovaca i koza kultura se definitivno razlikuje od epipaleolitičkih lovaca-sakupljača i klasificira se neolitičkom, iako nisu pronađeni dokazi o domesticiranu biljaka. Najstariji primjeri ove kulture nađeni su uz otoke kod Abu Zabija i datiraju se između 5800. i 5300. pr. Kr., a pretpostavlja se da je stočarstvo usvojeno posredstvom pretkeramičkih neolitičkih kultura s krajnjeg zapada Plodnog polumjeseca odnosno južnog Levanta. Osim uzgoja ovaca i koza, za prehranu stanovništva na ovim područjima od izuzetne važnosti bile su i školjke, ribe, te dugonzi.
Na iranskoj strani obale neolitička nalazišta nisu pronađena, a prapovijesni lokaliteti poput Halile (15-ak km jugoistočno od Bušehera) datiraju se između 5500. i 5000. pr. Kr. i povezuju se s eneolitičkom Ubaidskom kulturom u Mezopotamiji. Ubaidski lokaliteti kao što su Eridu, Ur, Larsa, Girsu i Nina-Sirara danas su od Perzijskog zaljeva udaljeni 200 - 250 km, no tijekom prapovijesti nalazili su se na samoj obali o čemu svjedoče kasniji sumerski klinopisi kao i suvremene arheološke i geološke studije. Naime, prilikom punjenja perzijskozaljevskog bazena razina mora dosegnula je današnju oko 5000. pr. Kr., potom je oko 4000. pr. Kr. dodatno porasla na +2,0 m, te se konačno počela spuštati za 0,4 m svakih tisuću godina. Vrhunac holocenske transgresije koincidira s ubaidskim razdobljem i odigrao je drastičnu ulogu na oscilacije obalnih linija s obzirom da se navedeni lokaliteti nalaze na vrlo niskoj nadmorskoj visini (od +3,0 do +5,0 m). Fenomen je prema mišljenjima stručnjaka imao dalekosežne kulturne posljedice: podizanje mora odnosno katastrofalna potapanja velikih područja ostala su duboko utkana u sjećanjima drevnih mezopotamskih naroda i izravno su utjecali na kasniju sumersku književnost i mitologiju (božanstva Enki i Oannes). Ep o Gilgamešu, najstarije sačuvano književno djelo koje opisuje opći potop, utjecalo je i na biblijsku priču o Noi. Činjenica da je prije 8000. pr. Kr. većina dna današnjeg Perzijskog zaljeva bilo suho odnosno plodno aluvijalno i močvarno područje natopljeno rukavcima Eufrata i Tigrisa predstavlja enigmu za antropologe i arheologe koji istražuju ljudske migracije odnosno podrijetlo prvih civilizacija.
Pisana povijest započinje upravo na sjevernim obalama Perzijskog zaljeva gdje se koncem 4. tisućljeća pr. Kr. u Sumeru i Elamu javljaju prva poznata pisma (uz Egipat). Brojni klinopisi navode pomorsku trgovinu između sumerskih gradova smještenih na porječju Eufrata i Tigrisa s elamskim gradovima na porječju Karuna i Karhea, a činjenica da je današnji Šat al-Arab tada bio pod morem podrazumijeva i plovidbu Perzijskim zaljevom. Sumerani su bili prvi pomorci u zaljevu, no zbog nedostatka arheoloških artefakata danas nije moguće detaljno rekonstruirati izgled sumerskih i elamskih brodova. Ipak, zahvaljujući klinopisima danas je poznato da je Perzijski zaljev nazivan Južnim morem, a poznata su imena nekih drevnih pomorskih regija poput Dilmuna (istočna Arabija s Bahreinom) i Magana (omanski Musandam) koje su bile važne stanice za trgovinu bakrom i srebrom. Najudaljenije luke s kojoma se trgovalo u ranom starom vijeku bile su smještene u Meluhi, regiji koju se poistovjećuje s civilizacijom Doline Inda odnosno Harappom. Osim plemenitih metala, arheološka istraživanja pokazuju da je u zaljevu bila razvijena trgovina ribom, školjkama i bitumenom. Etnička slika na obalama Perzijskog zaljeva bitno će se promijeniti kroz 2. tisućljeća pr. Kr. kada sjeverozapad naseljavaju semitski odnosno istok iranski narodi uključujući Perzijance po kojima je vodena površina dobila današnje ime.
Od sredine 6. stoljeća pr. Kr. čitavim Perzijskim zaljevom i njegovim obalama vladati će iranske dinastije Ahemenida, Arsakida i Sasanida. Za razliku od starih Grka koji su zamišljali da poznati svijet okružuje zajednički ocean, Iranci su istovremeno vjerovali da postoje dvije odvojene vodene mase − istočno more koje je uključivalo Perzijski zaljev i Crveno more, odnosno zapadno more tj. Sredozemlje. Istočni pomorski putevi bili su dobro poznati Irancima o čemu svjedoči Herodotov zapis u kojem Darije I. Veliki (vl. 522. – 486. pr. Kr.) zapošljava karijskog moreplovca Skilaka zbog istraživanja mora od Perzijskog zaljeva do Inda. Nakon što su pomorski putevi bili pomno istraženi, Darije se otisnuo brodovljem iz Perzijskog zaljeva i pokorio zapadnu Indiju. Većina ahemenidskog brodovlja izgrađena je u Feniciji, dok su među mornarima osim Feničana također služili i Egipćani, Ciprani i Grci. Brodovi iz ovog razdoblja bili su do 40 m duljine, prevozili su do 300 ljudi, a mornarički stožer bio im je smješten u Huzestanu. Na otoku Hargu u Perzijskom zaljevu pronađeni su epigrafski perzijski klinopisi koji govore o ugodnom životu uz korištenje bunara. O važnosti pomorskog prometa svjedoči stela iz Sueza koja ovjerava Darijevu gradnju prvog Sueskog kanala odnosno plovidbu od Nila do Perzije, a značajna je i kao najstariji pisani dokument koji Perzijski zaljev spominje današnjim nazivom − vodena površina imenovana je „Perzijskim morem” ili „Morem koje počinje u Perziji” (stperz. Draja tja hacâ Pârsâ). Ovaj su hidronim kasnije preuzeli i Grci i Rimljani pa se proširio i među svim jezicima Zapadnog svijeta. Navedeni podatci također upućuju i da je u starovjekovnom Iranu postojala znanstvena zemljopisna perspektiva u globalnim okvirima. Iranski koncept dvaju svjetskih mora kasnije je preuzet u Kuranu (Ar Rahman 19.-22.), a islamski geografi i kartografi koristili su ga sve do 14. stoljeća. Neposredno nakon pada ahemenidskog Perzijskog Carstva, pomorskim putevima koje je 300 godine ranije istražio Skilak prolazio je i Aleksandrov admiral Nearh predvodeći pritom makedonsku vojsku od Inda preko Arapskog mora i Perzijskog zaljeva do Suze na rijeci Karun. Iako Nearhova knjiga Indika nije začuvana, brojne njegove zabilješke danas su poznate zahvaljujući djelima Strabona, Arijana Nikomedijskog i Diodora Sicilskog, a uključuju detaljne opise rijeka, životinja, biljaka ljudi i njihovih običaja uz obale Karmanije i Perzije. Iz kasnijeg seleukidskog i partskog razdoblja o Perzijskog zaljevu postoji mali broj podataka, a jedno od njih je knjiga „Putovanje Eritrejskim morem” nepoznatog autora koja u XXVII. i XXXVI. odlomku spominje perzijsku luku Ommanu bogatu zlatom, datuljama, vinom, odjećom, grimizom i biserima. Međutim, suvremeni povjesničari nisu usuglašeni radi li se o luci na iranskoj ili arapskoj strani obale. Ostale neidentificirane luke su Gerha koju spominje Strabon, te Karaks-Spasinu koju Plinije Stariji smješta na sjever Perzijskog zaljeva.
Transazijske prometne rute bitno su dobile na značaju na prijelazu iz 3. u 4. stoljeće prilikom stabilizacije dvaju velikih carstava – Sasanidskog Perzijskog na istoku odnosno Rimskog Carstva na zapadu. Zbog njihovih političkih tenzija odnosno povremenih sukoba trgovci su nerijetko preferirali pomorske prometne rute nauštrb kontinentalnih, a dva važna odvojka bili su Crveno more i Perzijski zaljev odakle se roba otpremala na zapad preko Mezopotamije. U 4. stoljeću Amijan Marcelin opisuje Perzijski zaljev kao more prepuno brodovima odnosno njegove obale ispunjene gradovima i selima, a Mojsije Horenski piše o izuzetnoj kvaliteti zaljevskih bisera koji su vrlo cijenjeni na sasanidskom dvoru. S obzirom da ograničen broj primarnih izvora spominje sasanidsku mornaricu, pretpostavlja se da su iranske luke bile uglavnom trgovačkog karaktera. Rev-Ardašir (suvremeni Rišaher) bio je glavna sasanidska luka iz koje je roba opskrbljivala Firuzabad, Bišapur i Istahr. Drugi važni lučki grad bio je Siraf koji je gravitirao prema Širazu i Firuzabadu, a njegovo osnivanje datira se u vrijeme vladavine Šapura II. Sasanidi su imali kolonije na Šri Lanki i u Maleziji, no one nisu bile vojnog već trgovačkog tipa. Prisutnost kineskih pomorskih trgovaca u Perzijskom zaljevu ovjerena je još u 4. stoljeću, dok su također na obali južne Kine pronađeni sasanidski srebrenjaci što svjedoči o aktivnoj iransko-kineskoj pomorskoj trgovini. Sasanidske umjetnine poput stakla pronađene su i u Koreji i Japanu, ali danas nije moguće sa sigurnošću utvrditi jesu li tamo stizale izravnim pomorskim putem iz Perzijskog zaljeva ili pak kopnenim karavanama. Glavni sasanidski izvozni proizvodi bili su platno, vuna, pamuk, parfemi i osobito sagovi, a iz Indije i Kine prvenstveno je uvožena svila. Rimsko-perzijski ratovi i visoki sasanidski porezi na svilu nagnali su Rimljane da potraže nove pomorske rute preko Crvenog i Arapskog mora, što je pak za posljedicu imalo jačanje prometa u zapadnoj Arabiji odnosno naglo bogaćenje gradova poput Meke. Iz arapskih izvora saznajemo da su u kasnom sasanidskom razdoblju odnosno starom vijeku većinu stanovništva na obali zaljeva činili Perzijanci, dok su Arapi živjeli u okolnim pustinjama
Srednji vijek na području Perzijskog zaljeva započinje s arapskim pohodima i širenjem islama od sredine 7. stoljeća. Osvajanje zaljevskih luka bilo je od vitalnog značaja zbog prometnih i gospodarskih veza s bogatim orijentalnim državama tog vremena. Neki od lučko-prometnih čvorišta u ranom srednjem vijeku bili su otok Hormuz odakle se roba otpremala na sjever prema Džulfaru i Sirdžanu, zatim Bandar-e Lenge koji je gravitirao Darabu u Farsu, te otok Harg koji je imao stratešku važnost još u ahemenidskom i sasanidskom razdoblju. Siraf, mali lučki grad koji je ranije bio sasanidskom vojnom lukom i obalnom promatračnicom, u islamskom se razdoblju preobrazio u trgovačku luku i veleban grad s kojim se prema pisanju Perzijanca Istahrija oko 850. godine mogao mjeriti isključivo farski Širaz. Isti autor također navodi da su gradske kuće građene od drva iz Indije i Zanzibara, a arheološka istraživanja u gradu su među ostalim otkrila i kineski porculan, te kovanice iz srednjovjekovne Španjolske, Rusije i Sirije. Kao i u starom vijeku, Perzijski zaljev bio je jedino svjetsko more iz kojeg su vađeni biseri. Istahri je u svom djelu „Knjiga tradicija zemalja” (arap. Kitāb al-masālik va’l-mamālik) iscrtao zemljovid Perzijskog zaljeva u preciznom radijalnom obliku, dok su istovremeno njegovi europski suvremenici slijedili Ptolemejevu ili bizantsku kartografsku tradiciju prikazivajući ga u nepravilnom pravokutnom ili izduženom obliku. Iranska regija Fars (Perzija) tijekom srednjeg vijeka obuhvaćala je čitavu istočnu obalu Perzijskog zaljeva uključujući pripadajuće otoke, a arapski zemljopisci dijelili su je na dva dijela − Sardsir ili „hladnu zemlju” (kontinentalna unutrašnjost) odnosno Garmsir ili „toplu zemlju” uz morsku obalu. Osim istočnih i mezopotamskih luka uključujući abasidsku prijestolnicu Bagdad, važna pomorska čvorišta nalazila su se i na Bahreinu i poluotoku Musandam. S Bahreina je oko 900. godine pokrenuta šijitskih Karmata pobuna protiv abasidskih kalifa, a na Musandamu je rođena dinastija koja je oko 1100. godine osnovala obalno Hormuško kraljevstvo. Općenito, golemi srednjovjekovni kalifat stvorio je još stabilnije političko okruženje od onog u rimsko-sasanidsko doba zahvaljujući kojem je trgovina u zaljevu cvala više nego ikad, no takva idilična situacija naprasno je prekinuta u 13. stoljeću kada su Mongoli poharali ne samo lučke gradove već i prijestolnicu Bagdad, pa čak i najudaljenije trgovačke partnere poput Kine. U kasnom srednjem vijeku, neki od europskih putopisaca koji su putovali obalom Perzijskog zaljeva bili su bl. Odorik i Marko Polo.
Početak novog vijeka na prostorima Perzijskog zaljeva obilježen je ponovnom uspostavom iranske dominacije pod safavidskom dinastijom, širenjem Osmanskog Carstva u pomorski povezanoj Mezopotamiji, te pojavom kolonijalnih sila što je posljedica velikih pomorskih otkrića odnosno uspostave Puta začina. Ova je ruta spajala Indiju i Malajski arhipelag s Europom opkoljavajući pritom Afriku, a Perzijski zaljev je zahvaljujući zemljopisnom položaju predstavljao idealno utočište odnosno stanicu za trgovinu s državama Jugozapadne Azije. Prvi Europljani koji su se pojavili u Perzijskom zaljevu bili su Portugalci − njihova flota iskrcala se 1501. godine na otoku Hormuz, pokorila lokalno kraljevstvo, te tijekom sljedećih sedam godina izgradila veliku utvrdu. Izuzevši glavnu, manje utvrde također su izgrađene i u Bandar-e Abasu, Džulfaru, Katifu, te na otocima Bahreinu i Tarutu. Usprkos prvotnom negodovanju, iranski Safavidi kroz 15. stoljeće tolerirali su portugalsku prisutnost na obalama s obzirom da im nisu u stanju parirati na moru, niti su Portugalci imali pretenzija prema iranskoj kontinentalnoj unutrašnjosti, a osobito zato što su u Osmanlijama vidjeli zajedničkog neprijatelja. Osmanlije su 1552. i 1581. godine pokušale zaposjesti Hormuz, no ekspedicije završavaju neuspjehom i portugalska pomorska dominacija u Perzijskom zaljevu nastavlja se sve do 1620-ih godina. Osim portugalskih, važne luke iz ovog razdoblja uključuju i iransku Bandar-e Kong pokraj današnje Bandar-e Lenge odnosno osmanlijsku Basru na Šat al-Arabu.
Nakon što je početkom 17. stoljeća konsolidirao kontinentalne granice prema Osmanlijama i Uzbecima, iranski vladar Abas Veliki pokreće niz pomorskih operacija protiv portugalskih kolonija u Pezijskom zaljevu. Godine 1602. Portugalci su protjerani iz Bahreina, a 1622. unajmljuje flotu Britanske Istočnoindijske kompanije koja iskrcava iransku vojsku na otok Hormuz. Opsada portugalske utvrde završava uspješno uz minimalne ljudske gubitke među kojima je bio i slavni engleski pomorac W. Baffin. Ovim pohodima okončana je portugalska prisutnost, a sljedeće stoljeće i pol proteklo je bez političke prisutnosti europskih sila odnosno u znaku suparništva safavidskog Irana, Osmanlija i arapskog Omana. Međutim, s obzirom da niti jedna od navedenih strana nije raspolagala s većom flotom, promet u Perzijskom zaljevu predvodili su Britanci, Francuzi, Španjolci i Nizozemci kojima su ovisno o političkim uvjetima davane razne trgovačke privilegije. Regionalni sukobi kulminirali su sredinom 18. stoljeća kada iranski vladar Nader-šah protjeruje Osmanlije s juga Mezopotamije, a potom u Bušeheru gradi novu vojnu luku odakle pokreće i uspješne pohode protiv Omanaca na južnoj obali zaljeva. Ipak, potpuna iranska kontrola nad zaljevom bila je kratkog vijeka jer slabosti proizišle Naderovim pohodima po Indiji i Omanu odnosno dinastijskim sukobima u samom Iranu tijekom 1750-ih i 1760-ih godina iskorištavaju Britanci koji zaposjedaju mogulsku Indiju, odakle potom vode pohode i na obale Perzijskog zaljeva.
Zauzimanjem Bušehera 1763. godine započinje dvostoljetno razdoblje britanske prevlasti na obalama Perzijskog zaljeva. Koncem 18. stoljeća uspostavljena je trgovačka kontrola i nad Omanom, a zbog učestalih piratskih napada vehabijskih Arapa godine 1809. pokrenuta je pomorska ekspedicija kojom su prisvojeni obalni dijelovi Arabije od Bahreina do Musandama. Obalni dijelovi današnjih UAE ranije su često bili nazivani Piratskom obalom, dok se nakon britanskog sklapanja primirja s lokalnim šeicima počela nazivati Obalom primirja (engl. Trucial coast). Potpisivanje ugovora o britansko-arapskom savezništvu na neograničeno vrijeme bio je jedan od povoda kratkotrajnog rata između Britanaca i Iranaca, no sukob nije doveo do ikakvih teritorijalnih promjena. Daljnjim jačanjem Britanskog Carstva koncem 19. stoljeća arapske državice postale su protektoratima, a početkom 20. stoljeća prisvojena je i osmanlijska Mezopotamija čime je Perzijski zaljev u potpunosti bio politički podijeljen između Britanije i Irana.
Prisutnost Europljana na ovim područjima tijekom novog vijeka rezultirala je napretkom u kartografiji Perzijskog zaljeva. Jedan od prvih većih pomaka bio je zemljovid J. B. B. d’Anvillea iz 1712. godine koji je izrađen na temelju britanskim istraživanja i podataka prikupljenih od E. Kaempfera još 1712. godine. Opsežna istraživanja obale i otoka Perzijskog zaljeva između 1820. i 1829. godine proveo je britanski Bombay Marine (indijski ogranak kraljevske ratne mornarice) i rezultirao izradom 31 zemljovida i lučkih nacrta poznatih kao „Istočnoindijske karte Perzijskog zaljeva” (engl. East India Company Charts of the Persian Gulf). Ovi zemljovidi odnosno nacrti bili su popraćeni tekstualnim opisima i obojenim prikazima priobalja.
Potreba za određivanjem središnje granice Perzijskog zaljeva pojavila se 1965. godine kada su je Teheran i London okvirno definirali na temelju epikontinentalnih pojaseva između Irana na istoku odnosno britanskih protektorata na Arapskom poluotoku, a upotpunjena je tri godine kasnije kada je Iran sklopio i sličan bilateralni ugovor sa Saudijskom Arabijom. Prilikom postizanja potonjeg sporazuma presudnu ulogu odigrala su bogata naftna polja odnosno otoci Farsi i Arabi zbog kojih iransko-saudijska granica djelomično odstupa od epikontinentalne linije. Tijekom 1960-ih godina započela su i razgraničenja na sjeveru zaljeva s osamostaljenim Kuvajtom, no precizne morske granice nisu definirane do današnjeg dana zbog trostranih političkih nesuglasica na razini Iran – Irak – Kuvajt. U zemljopisnom smislu, najveći problem predstavljali su iranski otok Harg odnosno kuvajtski otok Failaka s obzirom da obje strane potraživale da njihov otok bude temeljnom točkom za određivanje središnje linije, dok su istovremeno drugoj strani negirali to pravo. Iako su se 1970. godine Iran i Kuvajt usuglasili da prihvaćaju relevantnost oba otoka, ratificiranje sporazuma je odgođeno do daljnjeg.
Pomorsko razgraničenje posebno se zakompliciralo 1971. godine kada su nezavisnost od Britanije proglasili Katar, Bahrein i UAE. Iran je iste godine potpisao pomorski granični ugovor s Katarom i dvije zemlje nisu imale daljnjih nesporazuma, no u žarištu spora našli su se otoci Veliki i Mali Tunb odnosno cijeli Bahrein koje je Iran potraživao od Britanije još od 1930-ih godina. Ubrzo su Iranci prihvatili samostalnost Bahreina, a otoke Veliki i Mali Tunb zaposjeli su vojskom čime je započeo dugogodišnji spor s Emiratima. Godine 1975. sklopljen je i bilateralni ugovor Irana i Omana čime je određena granica u strateški važnom Hormuškom tjesnacu. Pomorske granice bivših britanskih protektorata uglavnom su bile određene sporazumima lokalnih vlasti prije njihovog osamostaljenja, s izuzetkom Katara i Bahreina koji se i danas spore oko Zubaraha i Havara s pripadajućim otočjem. Irak i Kuvajt također imaju otočne sporove oko Bubiyana i Warbaha koji su se rasplamsali tijekom rata s početka 1990-ih, no 1993. godine prihvatili su smjernice UN-ove komisije. Godine 2010. Kuvajt je sklopio bilateralni sporazum sa Saudijskom Arabijom čime je riješen status epikontinentalnog pojasa. Nakon trodesetljetnih sporova zbog Musandama, godine 2003. Oman i UAE potpisali su tajni sporazum o pomorskom razgraničenju, no nije poznat niti jedan njegov detalj. Sukladno UN-ovoj konvenciji o pravu mora, teritorijalne vode država Perzijskog zaljeva obuhvaćaju obalni pojas širine 12 morskih milja uz jednako širok vanjski pojas.
Oružane snage Irana raspolažu s najviše vojnih baza i postrojenja, a glavna luka i mornarički stožer nalazi im se u Bandar-e Abasu. Sporedne baze koncentrirane uz Hormuški tjesnac također uključuju Bandar-e Lenge i one na otocima Kešmu, Laraku, Siriju i Abu Musi. Ostale mornaričke baze su Bušeher s obližnjim Hargom, te Bandar-e Homeini, Bandar-e Mahšaher i Horamšaher na krajnjem sjeveru. Kao u slučaju potonje luke, u Šat al-Arabu smješteni su Um Kasr i Basra koji služe kao baze maloj iračkoj mornarici. Oko 56 km južno od grada Kuwaita nalazi se Ras al-Kulajah, jedina pomorska baza u Kuvajtu. Saudijska ratna mornarica djeluje iz Džubaila koji je sjedište cjelokupnoj Istočnoj floti. Mornaričke baze ostalih država su Mina Salman i Manama u Bahreinu, Doha i otok Halul u Kataru, Abu Zabi u Emiratima, te otok Ganam kod Musandama u Omanu.
U Perzijskom zaljevu također su stalno prisutne mornarice zapadnih sila i to zbog strateške kontrole nad kolosalnim zalihama nafte i plina. Bahreinska luka Mina Salman sjedište je cijeloj Petoj floti američke ratne mornarice koja se također redovito služi i emiratskom lukom Džabal Ali u Dubaiju. Oko 50 km od Abu Zabija nalazi se i stalna francuska mornaričko-zračna baza Camp de la Paix.
Etimologija Perzijskog zaljeva temelji se na drevnoj iranskoj regiji Perziji (Farsu) odnosno Perzijancima koji su naselili njegove obale još početkom 1. tisućljeća pr. Kr., a najstariji povijesni dokument koji spominje taj hidronim su Darijevi natpisi iz Sueza (oko 500. pr. Kr.). Naziv Perzijski zaljev (lat. Sinus Persicus) ubrzo se uvriježio i diljem Zapadnog svijeta o čemu svjedoče brojna djela starogrčkih, helenističkih i rimskih autora koji su istovremeno Crveno more nazivali „Arapskim zaljevom” (lat. Sinus Arabicus). Apolitički i povijesni naziv zadržao se i nakon pada Sasanidskog Perzijskog Carstva što je vidljivo iz djela muslimanskih zemljopisaca i kartografa koji su vodenu površinu nazivali „Perzijskim morem” (arap. Baḥr Fāris) odnosno „Perzijskim zaljevom” (arap. Ḫalīǧ Fāris).
Europski zemljopisci i kartografi tijekom srednjeg i novog vijeka također su u velikoj mjeri koristili naziv „Perzijski zaljev”, iako postoji manji broj izuzetaka što je uvjetovano problemima u identifikaciji zemljopisnih podataka odnosno miješanja imena Perzijskog zaljeva, Arapskog i Crvenog mora. Primjerice, G. Mercator i njegovi nasljednici J. Hondius i J. Janssonius u 16. stoljeću na istim su zemljovidima Crveno more i Perzijski zaljev imenovali kao „Arapski zaljev” (lat. Sinus Arabicus), iako je Janssonius kasnije za potonji koristio isključivo „Perzijski zaljev” (lat. Sinus Persicus). S druge strane, kartografi poput E. Bowena ispravno su koristili naziv „Perzijski zaljev” dok su na istim zemljovidima pogrešno označavali susjedno Arapsko more „Perzijskim morem”. Ostala imena kojim se ponekad nazivao sjever Perzijskog zaljev auključuju „Katifski zaljev” i „Basrin zaljev” − prvi se pojavljuje na nekim europskim zemljovidima, a drugi se pojavio u Osmanskom Carstvu nakon osvajanja južne Mezopotamije i lokalno se koristi u Turskoj i dan danas (tur. Basra Körfezi). Sveukupno, do 1890. godine među 6000 različitih povijesnih zemljovida pronađen je mali broj izuzetaka u nazivlju. Nakon pobjeda britanske mornarice u Perzijskom zaljevu 1840. godine, londonski časopis The Times u jednom ga je članku slavodobitno nazvao „Britanskim morem”, no takvo ime nije zaživjelo niti u Britaniji. Općenito, alternativna imena nisu imala ikakvog utjecaja na opću uporabu u svijetu i povijesni naziv Perzijski zaljev aktivno je korišten u portugalskim, britanskim, osmanlijskim i arapskim dokumentima bez obzira na političke okolnosti.
Kontroverzije oko imena Perzijskog zaljeva pojavljuju se nakon Drugog svjetskog rata odnosno usponom arapskog nacionalizma u regiji kada ga zemlje arapskog svijeta počinju nazivati Arapskim zaljevom. Korijeni spora datiraju se u rane 1950-e odnosno iransko-britanski politički sukob oko koncesija za vađenje nafte. C. Belgrave, britanski povjerenik za arapske protektorate, prvi je otvoreno propagirao korištenje „Arapskog zaljeva” kao novog imena što je ubrzo postalo općeprihvaćeno u arapskim nacionalističkim krugovima. Arapska liga prihvatila je novo ime kao službeno pa je tijekom 1960-ih godina ušao u sve dokumente i školske udžbenike diljem arapskog svijeta. Tenzije su se još jače rasplamsale 1970-ih prilikom osamostaljenja Bahreina, Katara i Ujedinjenih Arapskih Emirata koje inzistiraju da naziv „Perzijski zaljev” ima političku konotaciju. Teritorijalni spor UAE s Iranom u konačnici je rezultirao zakonskom zabranom korištenja „Perzijskog zaljeva” u zemlji, pa čak i brisanja tog naziva na povijesnim zemljovidima u emiratskim muzejima. Iranska vlada od početka je prosvjedovala međunarodnim institucijama zbog arapskih poteza, a iranski predsjednik M. Ahmadinežad pokušaje mijenjanja nazivlja opisao je „neciviliziranim”. Arapsko politiziranje povijesnog nazivlja djelomično se odrazilo i na pojedina zapadnjačka kartografska izdanjima pa se primjerice posvojni pridjev „perzijski” izostavlja u The Times Atlasu odnosno pojavjuje samo kao „Zaljev” (engl. The Gulf), no povijesni naziv „Perzijski zaljev” ipak je ostao nedirnut u većini renomiranih izdanja kao npr. National Geographic Atlasu.
Ujedinjeni narodi i vodeći kartografski i hidrografski instituti svijeta nisu podlegli arapskoj politizaciji nomenklature pa se i dalje službeno služe uvriježenim povijesnim nazivom. Skupina stručnjaka za toponime pri UN-u proglasila je Perzijski zaljev jedinim ispravnim nazivom, uz napomenu da se naziv „Arapski zaljev” zbog povijesnih okolnosti može koristiti isključivo za Crveno more. Međunarodna hidrografska organizacija (IHO) koristi dva službena naziva − „Iranski zaljev” i „Perzijski zaljev”. U hrvatskoj mjerodavnoj literaturi poput Hrvatskog enciklopedijskog rječnika, Opće i nacionalne enciklopedije i Hrvatskog obiteljskog leksikona primarni je naziv vodene površine također − „Perzijski zaljev”.
Energetika predstavlja najznačajniju gospodarsku granu u okolici Perzijskog zaljeva s obzirom da šira geološka regija sadrži između 55 – 68 % ukupnih svjetskih zaliha nafte odnosno 40 % zaliha prirodnog plina. Velika ležišta nafte prvo su otkrivena u Iranu koncem 1900-ih, potom u Iraku neposredno nakon svršetka Prvog svjetskog rata, te u Saudijskoj Arabiji i britanskim protektoratima ranih 1930-ih godina. S obzirom da su sva nalazišta imala zajedničke geološke osobine, ranih 1960-ih započela su i opsežnija bušenja u pličinama Perzijskog zaljeva gdje su također pronađena velika ležišta nafte i plina. 
Naftna polja prevladavaju u sjevernom, a plinska u središnjem dijelu Perzijskog zaljeva. Naftno polje Safanija u saudijskim vodama najveće je pučinsko ležište u svijetu i sadržava 37 milijardi barela nafte. Između obala Irana i Katara smješteno je i najveće svjetsko plinsko polje Sjeverna kupola − Južni Pars koje sadržava 51 milijardi m³ plina.
Energetika je uvelike preobrazila arapska gospodarstva na jugozapadnim obalama, a zbog jedinstvenih zemljopisnih, demografskih i gospodarskih karakteristika ove su države poznate pod zajedničkim nazivom − arapske zemlje Perzijskog zaljeva (skraćeno − zaljevske zemlje). Prema procjenama Međunarodnog monetarnog fonda iz 2010. godine, prihodi od nafte i plina čine 61 % udjela u iračkom, 52 % u katarskom, 37 % u kuvajtskom, 34 % u omanskom, 28 % u saudijskom, 22 % u emiratskom, 13 % u bahreinskom, te 8 % u iranskom BDP-u.
Na obalama Perzijskog zaljeva nalazi se dvadesetak međunarodnih luka koje su prvenstveno orijentirane na izvoz nafte i međunarodni kontejnerski promet između Europe i Istočne Azije. Dubai je prema tonaži tereta, broju kontejnera i putnika najprometniji grad zaljeva, a obuhvaća dvije luke − staru Rašid i novu Džabal Ali. Obje su usko povezane sa zračnim lukama golemih teretnih kapaciteta što emiratu omogućava prometni prosperitet bez obzira na potpunu kopnenu izoliranost od ostatka svijeta. Godine 2010. u međunarodnom kontejnterskom prometu Dubai je kotirao kao osmi grad u svijetu. Na saudijskoj obali najvažnija teretna čvorišta su Luka kralja Abdula Aziza u Damamu, te Trgovačka luka i Industrijska luka kralja Fahda u Džubailu. Saudijski tankerski promet usmjeren je na Ras Tanuru, najveći naftni terminal na svijetu s dnevnim kapacitetom od 8,18 milijuna barela. Veći iranski lučki kompleksi na istočnoj obali su Bandar-e Homeini sa susjednim Mahšaherom koji je orijentiran na naftni promet, te Bandar-e Abas na krajnjem jugu koji se sastoji od dvije odvojene luke − Šahida Bahonara i Šahida Radžaija. Manje luke nalaze se u Iraku, Kuvajtu, Bahreinu, Kataru i Omanu, a s obzirom da batimetrijske karakteristike ne pogoduju golemim tankerima dubokog gaza, sve države također se koriste i pučinskim naftnim terminalima. Kroz Hormuški tjesnac prolazi između 20 i 35 % ukupnog svjetskog prometa naftom. Nepomorska prometna infrastruktura u regiji općenito se smatra vrlo kvalitetnom i suvremenom. Saudijska Arabija i Bahrein povezani su mostom duljine 25 km, dok je u planu sličan most između Bahreina i Katara duljine 40 km.
Turizam u regiji Perzijskog zaljeva ubrzano se počeo razvijati sredinom 1990-ih godina prilikom geopolitičke stabilizacije u regiji odnosno kao posljedica opsežnih razvojnih planova o preobrazbi naftaških državica u turističke meke. Zbog ograničenih prirodnih atrakcija i relativno velike udaljenosti od glavnih turističkih polazišta, manje arapske države orijentirale su se na elitni turizam. Gradovi tih država turiste privlače ultramodernom arhitekturom i građevinskim projektima koji se odlikuju superlativima na svjetskoj razini − jedan od takvih primjera su i najveći umjetni otoci s obalama duljine od nekoliko desetaka kilometara. U takvim projektima prednjače UAE, Katar, Bahrein i Kuvajt, a jedna od nuspojava prilagođavanja svjetskom turističkom tržištu je i liberalizacija zakona. Najpopularnije turističko odredište Perzijskog zaljeva jest Dubai kojeg godišnje posjeti 8,3 milijuna stranih turista, a slijedi ga Doha s 1,8 milijuna. Na iranskoj strani obale odredište za masovni turizam jest otok Kiš, dok u Iraku i Saudijskoj Arabiji turizam nije razvijen zbog nestabilne političke situacije odnosno strogih vjerskih zakona.
Ribarstvo uz Perzijski zaljev ima tisućljetnu tradiciju i povijesno je bilo od velike važnosti za prehranu i trgovinu. Još u 4. stoljeću pr. Kr. pomorac Nearh opisao je takvu podređenost životnih navika i prehrane lokalnog stanovništva koje naziva „ribojedima”. Zbog rasprostranjenih koralja u prevladavajućim pličinama, Perzijski zaljev također je stoljećima bio svjetskim žarištem za sakupljače bisera, no potpuni ove gospodarske grane nastupio je 1930-ih godina zbog pojave uzgojenih bisera u Japanu koji i danas čine 99 % tržišta. Obalno stanovništvo Perzijskog zaljeva početkom 20. stoljeća nazivalo je ribu i datulje „kraljevskom hranom”. Gospodarski uspon zaljevskih država i tradicionalna popularnost ribe kao dijetetske namirnice rezultirali su aktivnijim iskorištavanjem cjelokupnog ribolovnog bogatstva s izuzetkom haringi za koje postoji ograničena potražnja. Najznačajnije vrste za komercijalni ribolov su srdela, grboglavka, španjolska skuša, tuna i plosnatice, a njihov izlov bitno ovisi o lokalnim šijitskim ili sunitskim svjetonazorima prema kojima jedne spadaju u halal odnosno druge u haram. Izlov plave ribe prevladava u Hormuškom tjesnacu. Ribari se uglavnom koriste jedrenjacima (uključujući tradicionalne sambuke) i drvenim brodicama, te u manjoj mjeri i većim ribarskim brodovima. Zabrane kočarenja u potpunosti su na snazi u vodama Emirata, dok se u iranskim primjenjuju sezonski. 
Najveći regionalni proizvođač ribe je Iran, država s najdužom obalom odnosno najvećim epikontinentalnim pojasom čiji ukupni godišnji izlov (uključujući Arapsko more i Kaspijsko jezero) UN-ova Organizacija za prehranu i poljoprivredu procjenjuje na 443.650 tona. Na Perzijski zaljev tj. obalni Huzestan, Bušehersku pokrajinu i Hormuzgan otpada približno polovica odnosno 214.319 tona, a u navedenim pokrajinama zaposleno je 78.031 ribara koji raspolažu sa 6358 brodica, 2230 ribarskih barkasi i 57 većih brodova. Usprkos ribolovnoj prevlasti u Perzijskom zaljevu, ribarstvo sačinjava manje od 0,2 % iranskog BDP-a i konzumacija ribe također je manja od svjetskog prosjeka. Drugi veći proizvođači ribe su UAE i Oman koji tradicionalno raspolažu ribarskim flotama, dok su katarska, bahreinska, saudijska i kuvajtska ribarstva uglavnom obrtničkog karaktera. Zajednički izlov navedenih država u zaljevu procjenjen je na oko 50.000 tona u 2010. godini.

Petar Stipetić (Ogulin, 24. listopada 1937. – Zagreb, 14. ožujka 2018.), hrvatski general, bivši načelnik Glavnog stožera Oružanih snaga Republike Hrvatske.
Stožerni general Petar Stipetić je rođen 24. listopada 1937. godine u Ogulinu u radničko-seljačkoj obitelji. Njegov je otac radio na gradilištima za slabu plaću, a majka se bavila poljoprivredom. General Stipetić pohađao je i završio osnovnu školu i gimnaziju u Ogulinu. Poslije završene gimnazije, 1956. godine prijavio se sa skupinom ogulinskih maturanata na natječaj za Vojnu akademiju Kopnene vojske JNA. Na prijavu ga je privukao natječaj koji je bio vizualno vrlo privlačan i u kojemu su nuđene određene pogodnosti te – što je bilo najvažnije – besplatno školovanje. Mladi Petar Stipetić odlučio se za vojnu karijeru budući da su mu pokušaji da se upiše na fakultet građevinarstva u Zagrebu propali jer nije uspio osigurati stipendiju, a roditelji nisu imali novaca da mu financiraju studij. Stipetić je pod broj jedan na upitniku odabrao pohađanje Vojno-pomorske akademije Jugoslavenske ratne mornarice, a pod broj dva Vojnu akademiju Kopnene vojske JNA. Iako nije očekivao da će biti primljen, 1956. upisan je na Vojnu akademiju Kopnene vojske JNA u Beogradu, koju je 1959. uspješno završio s činom potporučnika.
Prva dužnost generala Stipetića je bila dužnost zapovjednika voda "Inženjerijskog puka Jugoslavenske narodne armije" (JNA) u Trebinju. Vod generala Stipetića je izvodio razne građevinske radove, od dubrovačkog aerodroma, do radova na Zelengori, Čvrsnici, Velebitu, Boki kotorskoj i Brijunima. Bio je zapovjednik voda u Trebinju pune tri godine. Nije bio blag zapovjednik, ali je bio pravičan, nikada se nije iživljavao na vojnicima, uvijek je vojniku prilazio kao čovjeku, i vojnici su ga zbog toga cijenili. 
S generalom Stipetićem je u to vrijeme u Trebinju bio poznati hrvatski glumac Vanja Drach, koji je također bio zapovjednik voda. 1967. general Stipetić je, kao uzorit časnik JNA, predložen za polaznika "Više vojne akademije Kopnene vojske JNA" u Beogradu. Uspješno je položio prijemni ispit, te je akademiju završio 1969. godine sa odličnim uspjehom. Nakon toga je postavljen na dužnost zapovjednika bojne u Lovranu, sa činom kapetana I. klase. U vrijeme Hrvatskog proljeća, 1971. godine, general Stipetić je bio na službovanju u Lovranu. U pulskom "Domu armije" je slušao govor generala Ivana Šibla o zastupljenosti nacija u JNA. General Stipetić je, godinu dana prije roka, promaknut u čin majora, a nakon dvije godine službovanja u Lovranu predložen je za načelnika štaba "Inženjerijskog puka JNA" u Karlovcu. General Stipetić u Karlovcu ostaje mjesec dana, nakon čega se zajedno sa svojim pukom seli u Zagreb. 1975. je predložen za "Ratnu školu JNA" u Beogradu. U njegovoj klasi se tada također školovao admiral Petar Šimić. Završio je školovanje godinu dana kasnije s odličnim uspjehom. Poslije toga je postavljen za zapovjednika "Nastavnog inženjerijskog puka JNA" u Karlovcu. U Karlovcu je bio optužen za nacionalističko-defetistički istup, te je po nalogu Savezu komunista Hrvatske (SKH) smijenjen s mjesta zapovjednika puka. 
Nakon smjene postavljen je na dužnost načelnika "Katedre taktike u Školskom centru JNA" u Karlovcu. Nakon godinu i pol dana, general Stipetić je tražio odlazak i premještaj u "Republički štab Teritorijalne obrane Zagreb", na mjesto voditelja tečajeva za pričuvne časnike JNA. Na toj poziciji je bio od 1979. godine. Poslije toga je postavljen za načelnika "Inženjerije u 5. armijskoj oblasti JNA", potom za pomoćnika operativca u "5. armijskoj oblasti JNA". Od 1986. do 1989. general Stipetić je bio zapovjednik obrane grada Zagreba, a od 1989. bio je na dužnosti načelnika "Operativnog odjela 5. vojne oblasti JNA". Ukazom Predsjedništva SFRJ 1989. je promoviran u čin general-majora.Tijekom Desetodnevnog rat u Sloveniji, 1991. godine, Načelnik Generalštaba Jugoslavenske narodne armije general-pukovnik Blagoje Adžić je došao u Zagreb i oštro kritizirao vodeće generale "5. armijske oblasti JNA" optuživši ih da "traljavo" vode vojsku, nakon što nisu proveli njegove naredbe vezano uz sukob u Sloveniji. Ubrzo poslije general Stipetić je odlučio napustiti JNA i pridružiti se Hrvatskoj vojsci (HV) u nastajanju. U to je vrijeme general Stipetić već bio u kontaktu s generalom Martinom Špegeljem, koji je tada bio hrvatski ministar obrane.
Na poziv predsjednika Franje Tuđmana, tj. razgovora u strogoj ilegali, u rujnu 1991. godine, general Stipetić prelazi u HV s dužnosti načelnika "Operativnog odjela 5. vojne oblasti JNA". Odmah je raspoređen na najviše zapovijedne dužnosti tj. na dužnost zamjenika generala Antona Tusa, načelnika Glavnog stožera Oružanih snaga Republike Hrvatske (GS). Iz čina general-majora JNA preveden je u čin general bojnika HV-a 1991. godine. General Stipetić je jedan od hrvatskih generala koji su došli u sukob s ministrom obrane Gojkom Šuškom i to zbog čvrstog ustrajanja na vlastitim stavovima, odnosno na stručnosti u donošenju pojedinih odluka. Prema tvrdnjama generala Stipetića, HV je već 1991. godine bio spreman za ofenzivno djelovanje. Operacije su počele na Bilogori i Papuku Operacijom Otkos 10, no sve je zaustavljeno Sarajevskim primirjem. Početkom 1992. povjerenik Vlade RH Ante Karić, pukovnik Nikola Rendulić i general Stipetić su upučeni, po naredbi predsjednika Tuđmana, u Gospić gdje su trebali smijeniti zapovjednika 128. brigade HV-a generala Mirka Norca, i to zbog niza primjedaba na stanje u Gospiću. General Stipetić je pročitao generalu Norcu zapovijed predsjednika Tuđmana po kojoj se smjenjuje sa mjesta zapovjednika, te da se na njegovo mjesto postavlja pukovnik Nikola Rendulić. General Norac je odbio izvršiti zapovijed, te je tom prilikom generalu Stipetiću izjavio "da je za njega jedini general Vjekoslav "Maks" Luburić". General Stipetić je po povratku u Zagreb izvijestio predsjednika Tuđmana o Norčevom odbijanju izvršenja zapovijedi, na što je predsjednik Tuđman vrlo žestoko reagirao, te je zapovjedio određenim ljudima da to riješe, međutim ništa nije promijenjeno. U srpnju 1992. godine general Stipetić postaje zapovjednika Zbornog područja (ZP) Osijek i slavonskog bojišta, a u prosincu iste godine postavljen je za zapovjednika ZP Zagreb.General Stipetić je za pad Bosanske Posavine, 1992. godine, prozvao političko rukovodstvo Slavonskog Broda, gradonačelnika Jozu Metera, Franu Piplovića i Zdravka Sočkovića, za izravno miješanje u zapovijedanje "Operativne grupe Posavina", a što je imalo za posljedicu pad većeg dijela bosanske Posavine. General Stipetić je to nazvao otvorenom diverzijom i izdajom, jer je isto rukovodstvo imalo izravan utjecaj na 108. brigadu Zbora narodne garde Republike Hrvatske koja se bez znanja i dopuštenja generala Stipetića povukla preko Save u Slavonski Brod 5.-6. listopada 1992. godine. To je dovelo do potpunog rasula na bojištu i rezultiralo povlačenjem drugih postrojbi. General Stipetić je prozvao i generala Slobodana Praljka (tadašnji pomoćnik ministra obrane Šuška) za širenje defetizma i panike među vojnicima, ministra obrane Šuška zbog njegove zapovijedi da u kritičnom trenutku rata u Bosnu i Hercegovinu mogu ići samo dragovoljci kao i činjenicu da su djelatnici Sigurnosno informativne službe Ministarstva obrane Hrvatske podčinjeni ministru Šušku, te da su djelatnici Uprave za političku djelatnost MORH-a bili odvojeni od zapovjedništva slavonskog bojišta što je onemogućilo otkrivanje neprijateljskih djelovanja unutar hrvatskih postrojbi. General Stipetić je htio presijecanjem koridora u Bosanskoj posavini, a koji je služio za opskrbljivanje srpskih snaga oružjem, naftom i streljivom, oslabiti srpsku moć ne samo u BiH već i na okupiranim područjima u Hrvatskoj. Politička odluka da se koridor presiječe nikad nije donesena, a kad je general Stipetić to dva puta pokušao učiniti bio je spriječen i sabotiran, a drugi put nakon pokušaja odmah i smijenjen. 2009. godine, general Stipetić se pred 400 posjetitelja na predstavljanju knjige Jerka Zovka "Rat u Bosanskoj Posavini 1992." ispričao zapovjednicima i pripadnicima 108. brigade zbora narodne garde Republike Hrvatske i 3. gardijske brigade "Kune", kao i 101. brigade HVO-a (bosanskobrodske), jer je u svome izvješću predsjedniku Tuđmanu 1992. napisao da su za pad Bosanske Posavine krive ove postrojbe koje su kukavički napustile bojišnicu, te da tada znao stanje na bojištu niti stanje brigade, kao ni činjenicu da je odnos snaga bio takav da hrvatska obrana nije imala nikakve šanse.General Stipetić je bio stalni član komisije koja je pregovarala s mirovnim snagama Ujedinjenih naroda (UN) i srpskim pobunjenicima sa okupiranog teritorija Hrvatske. Sa Operacijom Medački džep general Stipetić, kao aktualni zapovjednik ZP Zagreb, u početku nije bio pobliže upoznat, te je više doživljavao njezine posljedice, a to su bila učestala granatiranja Siska i Karlovca što je bila njegova zona odgovornosti. General Stipetić je operaciju Medački džep u početku smatrao operacijom manjeg obima. 9. rujna 1993., na putu za Sisak, generalu Stipetiću je načelnik GS-a general Janko Bobetko naredio da se hitno vrati u Zagreb. U Zagrebu je general Bobetko, po naređenju predsjednika Tuđmana, uz prisustvo četvorice časnika mirovnih snaga UN-a dočekao generala Stipetića, te mu naredio da potpiše sporazum o zaustavljanju napada i povlačenju HV-a. Kada je general Stipetić došao s potpisivanjem do trećeg ili četvrtog primjerka sporazuma, general Bobetku mu je napomenuo da on to osobno "ne bih nikada potpisao", na što mu je general Stipetić u ljutnji odgovorio da "kakav ste Vi to čovjek koji meni naređuje ono što ne bi Vi učinili". Inače, sporazumom je bilo predviđeno povlačenje u samo jednom danu, na što je general Stipetić reagirao i rekao kako je to nemoguće, pa je dogovoreno da se povlačenje obavi u tri dana. Nakon potpisivanja sporazuma o povlačenju, general Stipetić se prema naredbi generala Bobetka uputio prema Gospiću gdje je potpisano trebao ostvariti na terenu. Kada je došao u Gospić naišao je na negodovanje vojnika što ga nije iznenadilo, pa je zamolio generala Rahima Ademija da smiri situaciju, dok mu je general Mladen Markač rekao da ne dolazi u njegov sektor, jer bi ga njegovi ljudi mogli likvidirati zbog potpisanog sporazuma.Malo je poznato da je general Stipetić prvi hrvatski časnik koji je u svečanoj odori HV-a prošetao Kninom i to dok je još bio okupiran od strane srpskih pobunjenika. Za vrijeme pregovora vođenih u Kninu, pod vodstvom dvojice mirovnih posrednika lorda Davida Owena i Thorvalda Stoltenberga, u hrvatskoj pregovaračkoj delegaciji su bili general Stipetić kao predstavnik vojske i pomoćnik ministra policije Joško Morić. Njih dvojica su se dogovorili da u Knin dođu u svečanim odorama HV-a na kojima će biti sva pripadajuća hrvatska obilježja, uključujući i odlikovanja. Takav potez iživcirao je lorda Owena koji je odmah na početku pregovora upitao generala Stipetića i pomoćnik ministra Morića, jesu li oni normalni i kako su mogli doći u odorama u Knin.General Stipetić je obnašao dužnost zapovjednik ZP Zagreb do kolovoza 1994. godine, kada je smijenjen i poslan u GS bez ikakvog rasporeda. 19. svibnja 1995. general Stipetić je promoviran u čin general pukovnika. U vrijeme Operacije Bljesak, 1995. godine, general Stipetić je bio koordinator borbenih djelovanja na pravcu Stara Gradiška-Okučani.Tokom razrade plana za Operaciju Oluja, general Stipetić je obnašao dužnost pomoćnik načelnika GS-a za borbeni sektor. Aktivno je sudjelovao u razradi plana, a 3. kolovoza 1995. bio je član hrvatske delegacije u Ženevi na pregovorima sa Milanom Babićem i ostalim vođama pobunjenih Srba. General Stipetić je imao zadatak da okonča te razgovore na način da Srbi pristanu na mirnu reintegraciju, te da dobiju široku autonomiju. Nakon što je srpsko vodstvo odbilo mirnu reintergraciju, predsjednik Tuđman je donio odluku o pokretanju operacije Oluja. General Stipetić je po naredbi načelnika GS-a, generala Zvonimira Červenka, upučen da zapovijeda obrambenim sektorom Istok. 5. kolovoza ujutro, generala Stipetića je nazvao predsjednik Tuđman i naredio mu da zbog zastoja operacije preuzme zapovijedanje sektorom Sjever kod Petrinje od generala Ivana Basarca. General Stipetić je upozorio predsjednika Tuđmana da nije uputno u toku operacije vršiti smjenu zapovjednika, ali je predsjednik Tuđman inzistirao rekavši "Vi ste vojnik i ovo je zapovijed", poručivši mu još da mora uvesti red na bojištu.Dne 6. kolovoza general Stipetić je zapovijedio napad na cijelom bojištu prema postojećim planovima. Rezultata toga je bio da je HV već sutradan ujutro 7. kolovoza ušao u Petrinju, zatim oko podne u Kostajnicu i na večer u Glinu. Nakon oslobođenja Gline generalu Stipetiću se obratio general UN-ovih snaga Peters sa viješću da se srpske snage namjeravaju predati, te da se zaustavi napredovanje HV-a. General Stipetić nije vjerovao tim vjestima, te je samo naredio usporavanje napredovanja svoje jedinice. Predaja srpskih snaga je bila dogovorena 8. kolovoza u 10 sati u bazi UN-a u Glini. No kako se predstavnici srpskih snaga tada nisu pojavili, general Stipetić je zaprijetio da će u 13 sati započeti topničku pripremu za daljnji napad iako su jedinice pod zapovjedništvom generala Stipetića do tada već bile ušle u Dvor. 21. kordunski korpus srpskih snaga se predao HV-u 8. kolovoza u 14 sati, predaju generalu Stipetiću je izvršio pukovnik Čedo Bulat. Sastavljajući dokument o predaji general Stipetić je pukovniku Bulatu sugerirao da civili koji žele ići put Srbije idu naprijed u koloni, a da poražena vojska čak i u predaji čuva zaleđe naroda koji je povukla za sobom. Međutim, pukovnik Bulat nije poslušao savjet generala Stipetića nego se striktno držao uputa iz Beograda i odlučio da se najprije povlače vojska i oficiri, a narod neka ostane za njima. Na to je general Stipetić reagirao rekavši pukovniku Bulatu neka radi što hoće kad očito nije svjestan povijesne odgovornosti pred kojom se nalazi. Da bi zapamtio ovu časnu pobjedu HV-a, pukovniku Bulatu i svim njegovim oficirima general Stipetić nije oduzeo osobno naoružanje. Zadnji puta u povijesti je sličan slučaj predaje zabilježen tokom Drugog svjetskog rata u bitci za Staljingrad.Usporedno s operacijom Oluja na Banovini, prekinuta je i trogodišnja opsada Bihaća, koja je bila koordinirana s vojnom akcijom V. korpusa Armije Republike Bosne i Hercegovine pod zapovjedništvom Atifa Dudakovića. Dudaković je prigodom pozdravljanja s pripadnicima Hrvatske vojske na granici kod Bihaća izjavio: "trebali smo "Operaciju Oluju" jednako kao i Hrvatska".
Nakon operacije Oluja general Stipetić se 10. kolovoza 1995. vratio u Zagreb, gdje je postavljen na novu dužnost unutar GS-a. Iako je bio zapovjednik Sjevernog sektora u operaciji Oluja, general Stipetić nikada nikome nije predao prijavak o svom sudjelovanju u operaciji, nikoga nije zanimalo ništa ni o predaji pukovnika Bulata, niti je ikada itko od generala Stipetića tražio pismeni zapisnik o tome. Kada je general Stipetić odlazio u mirovinu, taj je zapisnik predao arhivi Ministarstva obrane Republike Hrvatske (MORH), koji su ga zaprimili.
Dne 10. ožujka 2000. godine, predsjednik Stjepan Mesić je imenovao generala Stipetić načelnikom GS-a, te je na toj dužnosti ostao do 16. siječnja 2003.Godine 2001., istražitelji Međunarodnog suda za ratne zločine počinjene na području bivše Jugoslavije u Haagu su tražili razgovor sa generalom Stipetićem u statusu osumnjičenika. Kada je general Stipetić dobio poziv za razgovor, odmah je pristao na razgovor sa istražiteljima iako ga je potpredsjednik Vlade Goran Granić stalno odgovarao od toga, govoreći mu da se ne žuri. General Stipetić je bio ispitivan dva dana tj. ukupno više od 12 sati. Haaški istražitelji su htjeli rasvijetliti brojne detalje vezane uz rat u Hrvatskoj, posebno ključne operacije Medački džep, te Bljesak i Oluja. Ime generala Stipetića se po prvi put spomenulo glede istražnih radnji suda još u studenom 2000. godine. U kratkoj izjavi nakon dvodnevnog ispitivanja general Stipetić je rekao da su istražitelji bili korektni i da je zadovoljan sa razgovorima s istražiteljima suda u Haagu.General Stipetić, zajedno sa generalom Antonom Tusom, je jedini bivši zapovjednik JNA kojemu je u Beogradu suđeno u odsutnosti zbog veleizdaje i dezerterstva.General Stipetić je 8. rujna 1998. godine proglašen počasnim građaninom grada Ogulina, a 2. kolovoza 2012. godine proglašen je počasnim građaninom grada Gline.Citati:

Peter Paul Rubens je bio značajna osoba baroknog slikarstva 17. stoljeća i pokretač novog slikarstva pokreta, boja i senzualnosti. Najpoznatiji je po svojim protureformatorskim oltarnim slikama, portretima, pejzažima, i povijesnim slikama mitoloških i alegorijskih tema. 
Uz veliki studio u Antwerpenu gdje je stvarao slike popularne kod plemstva i kolekcionara cijele Europe, Rubens je bio klasično obrazovan u humanističkoj školi, sakupljač umjetnina i diplomat koji je proglašen vitezom od kraljeva Filipa IV. Španjolskog i Karla I. Engleskog.
Rubens je rođen u Siegenu, Njemačka, od roditelja Jana Rubensa i Marije Pypelincks. Njegov otac i majka kalvinisti pobjegli su iz Antwerpena u Köln 1568. godine nakon pojačanih vjerskih previranja i progona protestanata za vrijeme španjolske vladavine Nizozemskom Fernanda Álvareza od Toleda, trećeg vojvode od Albe. Jan Rubens je postao pravnim savjetnikom (i ljubavnikom) Anne Saske, druge žene Williama I. te se doselio u njen dvor u Siegenu 1570. godine. Uslijedilo je pritvaranje zbog preljuba, a Peter Paul Rubens se rodio 1577. godine. Obitelj se vratila u Kӧln sljedeće godine. Godine 1589., dvije godine nakon očeve smrti, Rubens se s majkom vratio u Antwerpen gdje je primljen u katoličku školu. Religija je odigrala važnu ulogu u njegovom kasnijem radu i Rubens je kasnije postao vodeći glas katoličkog protureformatorskog slikarstva.U Antwerpenu, Rubens je završio humanističko obrazovanje, učio latinski i klasičnu literaturu. S četrnaest godina započeo je umjetničku naobrazbu kod ponajboljih gradskih slikara tog doba. Većina njegovog obrazovanja sastojao se u kopiranju ranijih djela, kao što su drvorezi Hansa Holbeina mlađeg i grafike Marcantonia Raimondija prema Rafaelu. Rubens je završio svoje naukovanje 1598. u vrijeme kada je primljen u “Ceh sv. Luke” kao neovisan majstor.
Godine 1600. Rubens je putovao u Italiju, najprije u Veneciju, gdje je vidio djela Tiziana, Veronesea i Tintoretta prije no što se smjestio u Mantovi na dvoru vojvode Vincenza I. Gonzage. Odabir boje i kompozicije Veronesea i Tintoretta imale su direktan učinak na Rubensovo slikarstvo, a na njegov kasniji, zreli stil utjecao je više Tizian. S vojvodinom financijskom podrškom Rubens je otputovao do Rima i Firence 1601. godine, gdje je proučavao djela klasične grčke i rimske umjetnosti i kopirao djela talijanskih majstora. Helenistička skulptura Laokontova skupina je imala osobit utjecaj na njega, kao i umjetnost Michelangela, Rafaela i Leonarda. Na njega su također utjecale i iznimno naturalističke slike Caravaggia. Kasnije je čak napravio kopiju njegova Polaganja u grob, te je predložio svom meceni, vojvodi od Mantove, da kupi od Caravaggia njegovu “Smrt djevice” (Louvre).Rubens je putovao u Španjolsku u diplomatskoj misiji 1603. godine noseći poklone obitelji Gonzaga na dvor Filipa III. Dok je bio ondje vidio je bogatu kolekciju Rafaelovih i Tizianovih djela koje je skupio kralj Filip II. Ovo je bilo prvo njegovo putovanje od mnogih u karijeri, na kojima je kombinirao umjetnost i diplomaciju. 
Od 1604. proveo je četiri godine u Mantovi, Genovi i Rimu gdje je naslikao brojne portrete koji će kasnije utjecati na rad slikara kao što su Anthonis van Dyck, Joshua Reynolds i Thomas Gainsborough. U to vrijeme započinje oslikavati gradske palače i crkvene oltare kao što je trodijelni oltar u rimskoj crkvi Santa Maria in Vallicella.Utjecaj Italije na Rubensa bio je izniman. Pored umjetničkih utjecaja, Rubens se nastavio dopisivati s talijanskim prijateljima cijeli svoj život; čak se i potpisivao kao "Pietro Paolo Rubens" i često govorio o povratku na poluotok – želja koja mu se nije ostvarila.
Čuvši za majčinu bolest 1608. godine, Rubens se uputio u Antwerpen, no majka mu je umrla prije njegova dolaska. Njegov povratak u Antwerpen se podudarao s godinama novog prosperiteta zahvaljujući “Antwerpenskom sporazumu” iz 1609. kojim je nastupilo “dvanestogodišnje primirje”. U listopadu iste godine Rubens je postavljen za dvorskog slikara austrijskog vojvode Alberta i Isabelle Španjolske, upravitelja Nizozemskih pokrajina. Dozvoljeno mu je da svoj studio iz dvora u Bruxellesu preseli u Antwerpen. S nadvojvotkinjom Isabellom ostao je u dobrim odnosima sve do njene smrti 1633. godine, ne samo kao njezin slikar nego i veleposlanik. Još je više učvrstio veze s gradom 1609. godine oženivši Isabellu Brandt, kćerku vodećeg Antwerpenskog građanina i humanista Jana Brandta. 
Godine 1610. Rubens se preselio u novu kuću s ateljeom koji je sam dizajnirao u maniri talijanskih vila. Danas poznata kao Rubenshuis muzej u centru Antwerpena, njemu je služila kao radionica, ali i kao škola za njegove učenike i galerija za njegovu osobnu kolekciju umjetnina i knjiga koja je bila najveća u Antwerpenu. Njegov najpoznatiji učenik bio je Anthonis van Dyck, koji će postati vodećim flamanskim portretistom koji je često surađivao s Rubensom. Također je surađivao s drugim umjetnicima u gradu, poput slikara životinja i mrtvih priroda Fransa Snydersa, koji je zaslužan za orla na njegovoj slici Okovani Prometej, kao i slikarom cvijeća i mrtvih priroda te njegovim dobrim prijateljem Janom Brueghelom starijim.
Oltarne slike za Gospinu katedralu u Antwerpenu su utvrdile njegovo mjesto kao vodećeg slikara Flandrije. “Podizanje križa”, središnja slika oltara, na primjer, pokazuje njegovu sposobnost da uklopi Tintorettovo Raspeće iz Venecije, Michelangelove dinamične figure i svoj osobni stil. Ova slika postala je reprezentativnim primjerom baroknog sakralnog slikarstva.Rubens je iskoristio tiskane ilustracije u knjigama kako bi još više proširio svoju slavu širom Europe. Izuzev nekoliko sjajnih bakropisa, on je samo crtao predlške po kojima su stručnjaci kao Lucas Vorsterman pravili grafike.  Ipak je sam izradio nekoliko drvoreza.
Godine 1621., kraljica Francuske, Marija de' Medici naručila je od Rubensa dvije velike alegorijske slike koje su trebale slaviti njezin život i njezina muža Henrika IV. za “Luxemburšku palaču” u Parizu. Louvreu, postavljena je 1625., ali nikada nije bila potpuno dovršena. Mariju je protjerao iz Francuske njezin sin Luja XIII. i umrla je u Kölnu 1642. godine, u istoj kući u kojoj je Rubens živio kao dječak.Po isteku Dvanaestogodišnjeg primirja 1621. godine, španjolski Habsburgovci su povjerili Rubensu više diplomatskih misija i on je bio veoma aktivan do 1630. Kretao se od engleskog do španjolskog dvora u pokušaju da postigne mir između španjolske Nizozemske i Nizozemskih ujedinjenih pokrajina. Također je putovao u sjevernu Nizozemsku kao umjetnik, ali i kao diplomat gdje je prepoznat kao izniman gospodin. U tom razdoblju dvaput je primio viteški naslov, najprije od kralja Filipa IV. Španjolskog 1624., a potom i od kralja Karla I. Engleskog 1630. Primio je i počasnu titulu majstora umjetnosti sveučilišta u Cambridgeu 1629.Rubens je proveo nekoliko mjeseci u Madridu od 1628.–1629. gdje je pored svoje diplomatske misije naslikao i nekoliko važnih djela za kralja Filipa IV. Tu se sprijateljio sa slikarom Velazquezom, te su njih dvojica planirali skupa otputovati u Italiju, ali Rubens se morao vratiti u Antwerpen i Velázquez je putovao bez njega.Rubens je ubrzo morao otputovati u London gdje je ostao do 1630. i naslikao jednu od najvažnijih slika ovog perioda – Alegorija Mira i Rata (1629.; Nacionalna galerija u Londonu.  Ona oslikava umjetnikovo snažno zalaganje za mir, a poklonjena je kralju Karlu I.
Rubens je posljednje desetljeće života proveo u Antwerpenu i okolici. Iako je bio zaokupljen slikanjem za svod Dvorane za bankete arhitekta Inigo Jonesa u Palači Witehall u Londonu, našao je vremena za osobna umjetnička istraživanja.
Godine 1630., četiri godine nakon smrti njegove supruge, 53-godišnji slikar oženio je 16-godišnju Hélène Fourment. Hélèna je inspirirala pozamašne figure na mnogo njegovih slika od 1630-ih, uključujući: Venerina gozba (Kunsthistorisches Museum, Beč), Tri Gracije (Prado, Madrid) i Parisov sud (Prado, Madrid). U kasnijim slikama koje je radio za španjolski dvor, umjetnikovu mladu ženu su prepoznali na slikama. 
Godine 1635. Rubens je kupio imanje izvan Antwerpena, dvorac de Steen (Het Steen) gdje je proveo mnogo svog vremena slikajući pejzaže koji odražavaju njegov kasni stil koji se oslanja na Nizozemsku tradiciju Pietera Brueghela. 
Rubens je preminuo od gihta 30. svibnja, 1640. Pokopan je u crkvi sv. Jakova u Antwerpenu. Ostavio je za sobom osmero djece, tri s Isabellom i petero s Hélènom; njegovo najmlađe dijete je rođeno osam mjeseci nakon njegove smrti.
Rubens je bio plodan autor koji je stvarao uglavnom religijske teme, povijesne motive i lovačke scene u koje je uključivao mitološke likove. Naslikao je nekolikoportreta, uglavnom prijatelja i autoportrete, kao i nekoliko pejzaža pred kraj svog života. Dizajnirao je tapiserije i grafike, ali i svoju kuću.   
Njegovi crteži su iznimno snažni ali bez detalja; također je često koristio skice s uljenim bojama. Posljednji je umjetnik koji je pored slikanja na platnu još slikao i na drvenim pločama, te oltarne slike na kamenu škriljevcu kako bi izbjegao refleksije.  
Kako je bilo uobičajeno u to vrijeme, Rubens je imao veliku radionicu u kojoj je slikao, ali ponekad dopuštajući drugim slikarima da slikaju pojedine dijelove slike, a ponekad samo nadgledajući stvaranje slike.
Njegova strast za slikanjem punašnih žena postala je pojmom za 'Rubensizam' ili 'Rubensovski', dok se koristi i izraz “Rubensovske” za punašne žene, naročito u Nizozemskoj.
Na aukciji kuće Sotheby's 10. lipnja 2002., Rubensova novopronađena slika “Masakr nevinih” prodana je za £49.5 milijuna, ili 76.2 milijuna USA $ lordu Thompsonu.
Skidanje s križa, 1602., - ulje na dasci, 420.5 × 320 cm, oltar Gospine katedrale u Antwerpenu.
Markiza Brigida Spinola-Doria, 1606., - ulje na platnu, Nacionalna galerija, Washington.
Samson i Dalila, 1609.-1610., - ulje na platnu, 185 × 205 cm, Nacionalna galerija, London.
Honeysuckle Bower, 1609.-1610., - ulje na platnu, 178 × 136.5 cm, Alte Pinakothek, München.
Podizanje križa, 1610.-11., - ulje na dasci, 462 × 341 cm, Gospina katedrala u Antwerpenu.
Okovani Prometej, 1611.-12., - ulje na platnu, 243,5 × 209,5 cm, Muzej umjetnosti, Philadelphia.
Sveti Juraj sa Zmajem, oko 1620., - ulje na platnu, 427 × 312 cm, Prado, Madrid.
Uznesenje Djevice, 1625.-26., - ulje na dasci, 490 × 325 cm, Gospina katedrala u Antwerpenu.
Venerina svečanost, oko 1635., - ulje na platnu, 217 × 358 cm, Kunsthistorisches Museum, Beč.
Parisov sud, oko 1638.-39., - ulje na platnu, 144,8 × 193,7 cm, Nacionalna galerija, London.
Hans Belting, Likeness and Presence: A History of the Image before the Era of Art, University of Chicago Press, 1994., ISBN 0226042154
Held, Julius S. (1975.) "On the Date and Function of Some Allegorical Sketches by Rubens." In: Journal of the Warburg and Courtauld Institutes. Vol. 38: 218–233.
Held, Julius S. (1983.) "Thoughts on Rubens' Beginnings." In: Ringling Museum of Art Journal: 14–35. ISBN 0-916758-12-5.

Philip Seymour Hoffman (23. srpnja 1967. - 2. veljače 2014.) bio je američki glumac, redatelj i producent na filmu i u kazalištu. Najviše poznat po karakternim ulogama koje su obično uključivale likove s dna društva, Hoffman je snimio brojne filmove od ranih 90-ih godina prošlog stoljeća pa sve do svoje smrti u 46-oj godini života.
Opčinjen kazalištem još od tinejdžerskih dana, Hoffman je studirao glumu na njujorškom sveučilištu Tisch School of the Arts. Svoju je televizijsku karijeru započeo 1991. godine u epizodi serije Zakon i red, a u filmovima se započeo pojavljivati godinu dana kasnije. Za nastupe u sporednim ulogama bio je izrazito cijenjen, a ponajprije se to odnosi na uloge u filmovima kao što su Kralj pornića (1997.), Sreća (1998.), Patch Adams (1998.), Veliki Lebowski (1998.), Magnolija (1999.), Talentirani gospodin Ripley (1999.), Korak do slave (2000.), Pijani od ljubavi (2002.) i Napokon Polly (2004.). Povremeno se pojavljivao i u glavnim ulogama, a za portret književnika Trumana Capotea u filmu Capote iz 2005. godine osvojio je mnogobrojna filmska priznanja i počasti, uključujući i prestižnu nagradu Oscar u kategoriji najbolje glavne muške uloge. Nakon tog uspjeha, Hoffman je nastavio nizati hvaljene performanse, a još će tri puta biti nominiran za Oscara u kategoriji sporedne muške uloge: kao brutalno iskreni djelatnik CIA-e u humorističnom trileru Rat Charlieja Wilsona (2007.), svećenik optužen za pedofiliju u drami Sumnja (2008.) te kao karizmatični voditelj scijentološkog pokreta u filmu Master (2012.).
Premda je većinom glumio u filmovima nezavisne produkcije, uključujući naslove poput Obitelj Savage (2007.) i Sinegdoha, New York (2008.), Hoffman se također pojavljivao i u holivudskim blockbusterima poput Twistera iz 1996. ili Nemoguće misije III iz 2006. godine, a svoju je posljednju ulogu odigrao kao Plutarch Heavensbee u filmskom serijalu Igre gladi (2013. - 2015.). Film Jack Goes Boating iz 2010. godine označio je Hoffmanov redateljski debi. Hoffman je također bio cijenjeni kazališni glumac i redatelj. Godine 1995. pridružio se kazališnoj skupini Broadway LAByrinth u kojoj je režirao, producirao te glumio u brojnim produkcijama. Za svoje tri uloge u brodvejskim predstavama - True West iz 2000., Long Day's Journey into Night iz 2003. te Death of a Salesman iz 2012. godine - zaradio je nominacije za nagradu Tony.
Još kao mladić Hoffman se učestalo borio s ovisnošću o drogi, a nakon što je godinama bio trijezan ponovno se vratio ovisnosti 2013. godine. U veljači 2014. godine pronađen je mrtav s iglom heroina u ruci, premda je kao službeni uzrok smrti proglašena mješavina raznih vrsta droge. Zapamćen zbog svojih neustrašivih portreta likova upitnog morala kojima je uvijek davao iskrenu dubinu i humanost, New York Times je u svojoj osmrtnici opisao Hoffmana kao "možda i najambicioznijeg i najvoljenijeg američkog glumca svoje generacije".
Hoffman je rođen 23. srpnja 1967. godine u Rochesteru, predgrađu Fairporta u državi New York. Njegova majka Marilyn O'Connor (rođena Loucks) dolazi iz obližnjeg sela Waterloo, a radila je kao profesorica u osnovnoj školi prije nego je postala odvjetnica i u konačnica sutkinja obiteljskog suda. Njegov otac, Gordon Stowell Hoffman, rodom je iz Geneve (država New York), a radio je za korporaciju Xerox. Uz jednog brata, Gordyja, Hoffman je imao i dvije sestre - Jill i Emily.
Hoffman je kršten kao rimokatolik, a kao dijete je odlazio na mise premda nije imao pretjerano religijsko odrastanje. Njegovi roditelji razveli su se kad mu je bilo devet godina, a sva djeca ostala su živjeti s majkom. Hoffmanova najveća strast kao dijete bio je sport, prvenstveno hrvanje i bejzbol, ali s 12 godina gledao je kazališnu predstavu All My Sons autora Arthura Millera i postao opčinjen. U intervjuu iz 2008. godine prisjetio se: "To iskustvo me u potpunosti promijenilo. Kao da sam ugledao čudo." Hoffman je zavolio kazalište kojeg je sa svojom majkom nastavio redovito posjećivati. Prisjećao se da su produkcije predstava Quilters te Alms for the Middle Class djelovale vrlo inspirirajuće na njega samoga, pogotovo potonja u kojoj je kao tinejdžer nastupio Robert Downey, Jr. U 14-oj godini, Hoffman je doživio ozljedu vrata kojom je njegova sportska karijera okončala pa je započeo razmišljati o glumi. Nakon što ga je majka ohrabrila, pridružio se dramskom klubu, ali je kasnije priznao da je glavni razlog pridruživanja bila djevojka u koju se u to vrijeme zaljubio.S vremenom gluma mu je postala najveća strast: "Volio sam prijateljstvo koje je proizlazilo iz svega toga, pogotovo ljude pa sam tada odlučio da je to ono što želim raditi u životu". U dobi od 17 godina izabran je za pohađanje škole Summer School of the Arts u Saratoga Springsu 1984. godine gdje je upoznao svoje buduće kolege Bennetta Millera i Dana Futtermana (Miller će kasnije režirati, a Futterman napisati film Capote za koji će Hoffman osvojiti prestižnu filmsku nagradu Oscar). Miller je kasnije komentirao Hoffmanovu popularnost u to vrijeme: "Kod njega nas je najviše privukla činjenica što je Hoffman bio ozbiljan u onome što radi. Čak i tada, tako mlad, bio je pun strasti." Hoffman se prijavio na nekoliko dramskih sveučilišta, a u konačnici je primljen na njujorško sveučilište Tisch School of the Arts. Dok je istovremeno završavao srednju školu u Fairportu i pohađao dramski program, nastavio je s ljetnim programom u kazalištu Square Theatre. Hoffman se oduvijek s radošću prisjećao vremena dok je pohađao njujorško sveučilište kada je samog sebe uzdržavao radom kao vratar. Skupa s prijateljima osnovao je glumačku skupinu Bullstoi Ensemble. Dramsku diplomu dobio je 1989. godine.
Nakon što je diplomirao, Hoffman je radio u off-Broadway kazalištu, a dodatni novac zarađivao je obavljajući razne druge poslove. Debi na televiziji doživio je 1991. godine u seriji Zakon i red, točnije u epizodi "The Violence of Summer" u kojoj glumi čovjeka optuženog za silovanje. Sljedeće godine ostvario je svoj filmski debi pod imenom "Phil Hoffman" u filmu nezavisne produkcije Triple Bogey on a Par Five Hole. Nakon toga odlučio je uzeti djedovo ime Seymour kako bi izbjegao konfuziju s još jednim glumcem koji je dijelio isto ime. Ubrzo potom uslijedio je niz manjih uloga koje uključuju filmove poput My New Gun te komediju Leap of Faith u kojoj je glumio Steve Martin. Međutim, nastup u filmu Miris žene iz 1992. godine (za koji je Al Pacino osvojio svog prvog Oscara) označio je prekretnicu u Hoffmanovoj karijeri. Za ulogu razmaženog studentskog bogataša Hoffman je morao doći na audicije čak pet puta. Film je na svjetskim kino blagajnama u konačnici utržio 134 milijuna dolara i time je postao prvim filmom u kojem je Hoffmanov glumački talent bio primijećen. U jednom od mnogobrojnih intervjua Hoffman će kasnije za Miris žene izjaviti: "Da nisam dobio ulogu u tom filmu, ne bih bio ovdje gdje sam danas." U to vrijeme odlučio je napustiti posao u dućanu u kojem je radio i u potpunosti se posvetiti profesionalnoj glumi.Tijekom ranih 90-ih godina prošlog stoljeća Hoffman je nastavio nastupati u manjim ulogama. Nakon što se pojavio u filmu Joey Breaker te tinejdžerskom hororu o zombijima My Boyfriend's Back kojeg su kritičari doslovno sasjekli novu veću ulogu ostvario je kao bogati prijatelj lika Johna Cusacka u kriminalističkoj komediji Lova do krova. Godine 1994. glumio je neiskusnog mafijaša u kriminalističkom trileru Bijeg s Alecom Baldwinom i Kim Basinger u glavnim ulogama, a također je nastupio i s Andyjem Garcijom i Meg Ryan u romantičnoj drami Kad muškarac voli ženu. Ist godine glumio je i policijskog zamjenika kojeg udari lik Paula Newmana (inače jedan od Hoffmanovih glumačkih idola) u drami Ničija budala.I dalje smatrajući da je rad u kazalištu iznimno značajan za njegovu karijeru, Hoffman se 1995. godine pridružio kazališnoj skupini LAByrinth iz New Yorka. Njezinim je članom ostao sve do svoje smrti, a uz nastup u mnogobrojnim produkcijama, kasnije je postao njezin umjetnički direktor skupa s Johnom Ortizom te je tijekom godina režirao mnoge predstave. Hoffmanova jedina filmska uloga 1995. godine bila je u 22-minutnoj kratkoj komediji naziva The Fifteen Minute Hamlet koja je filmsku industriju prikazala na iznimno satiričan način u elizabetanskom stilu.
U razdoblju od travnja do svibnja 1996. godine, Hoffman je nastupao u kazalištu Joseph Papp Public Theater na produkciji predstave The Striker autorice Caryl Churchill u produkciji Marka Winga-Daveyja. Nakon toga, a zahvaljujući radu na filmu Miris žene, scenarist i redatelj Paul Thomas Anderson pozvao ga je da nastupi u njegovom debiju Teška osmica. Iako je uloga bila iznimno mala, njome je započela najvažnija suradnja Hoffmanove glumačke karijere. Prije nego je zacementirao partnerstvo s Andersonom, Hoffman se iste godine pojavio u jednom od najvećih filmskih blockbustera - Twisteru, u kojem je glumio aljkavog i hiperaktivnog gonitelja oluja uz bok Helen Hunt i Billu Paxtonu. Prema anketi časopisa People na Twitteru i Facebooku, Twister je film po kojem je širokoj populaciji Hoffman najviše poznat. Ponovna suradnja s Andersonom dogodila se na njegovom drugom filmu, Kralju pornića, u kojem se radnja vrti oko zlatnog doba pornografske industrije. U filmu su u glavnim ulogama nastupili Mark Wahlberg, Julianne Moore i Burt Reynolds, a Hoffman je glumio operatera za vrijeme snimanja filmova kojeg je David Fear iz magazina Rolling Stone opisao kao "potpunog, besramnog pušioničara" koji pokušava zavesti Wahlbergov lik. Uglavnom zadobivši pozitivne ocjene kritičara, film je postigao kultni status, a također se spominje i kao prvi uradak u kojem je Hoffman pokazao svoj puni glumački talent. Fear je posebno naglašavao "ogoljenu emociju" uloge. Hoffman je kasnije izjavio u mnogim intervjuima da se divio Andersonu kao redatelju i da ga ne može usporediti s niti jednim drugim s kojim je radio.Hoffman se tijekom 1998. godine pojavio u pet filmova. U kriminalističkom trileru Montana te u romantičnoj komediji Sljedeća postaja: Zemlja čudesa nastupio je u sporednim ulogama, a oba filma doživjela su komercijalni neuspjeh. To se, međutim, ne može reći za njegov sljedeći film - mračnu komediju Veliki Lebowski braće Coen. Hoffman je dugo vremena bio obožavatelj njihovih filmova te je uživao u zajedničkom radu. U filmu je Hoffman glumio uz Jeffa Bridgesa i Johna Goodmana, a tumačio je lik Brandta, osobnog asistenta naslovnog lika filma. Premda se radilo o relativno maloj ulozi, Hoffman je tvrdio da je upravo po njoj bio najpoznatiji, jer se radi o filmu koji je dosegnuo kultni status i veliki broj obožavatelja diljem svijeta. Između ožujka i travnja 1998. godine Hoffman se pojavio preko 30 puta u predstavi Shopping and Fucking u produkciji Marka Ravenhilla u kazalištu New York Theatre Workshop glumeći bivšeg ovisnika o heroinu.
Hoffman je prihvatio izrazito neugodnu ulogu u mizantropskoj komediji Sreća redatelja Todda Solondza o životu tri sestre i ljudi koji ih okružuju. U filmu on je tumačio lik Allena, čudnovatog usamljenika koji grubim telefonskim pozivima uznemirava žene, a tijekom jednog od tih poziva bijesno masturbira što je filmskog teoretičara Jerryja Moshera nagnalo da performansu prozove "neugodno sirovom". Jake Coyle iz Associated Pressa istaknuo je da je Allen jedan od najjezivijih likova američkog filma, dok je kritičar Xan Brooks istaknuo patos kojeg je Hoffman donio samoj ulozi. Premda je film Sreća bio iznimno kontroverzan pobrao je hvalospjeve filmske kritike, a Hoffmanova uloga ocijenjena je kao jedna od najboljih u njegovoj dotadašnjoj karijeri. Posljednju ulogu 1998. godine Hoffman je ostvario kao student medicine, a kasnije i doktor u komediji Patch Adams u kojoj je glavnu ulogu odigrao Robin Williams. Iako mu kritika nije bila posebno naklonjena, film je ostvario izniman komercijalni uspjeh. Sljedeće godine Hoffman je glumio uz Roberta De Nira kao transvestit Rusty Zimmerman u filmu Nepodnošljivi prijatelji redatelja Joela Schumachera. Hoffman je De Nira smatrao jednim od najzanimljivijih glumaca i kasnije će izjaviti da je od njega tijekom snimanja upravo tog filma jako puno naučio. Hoffmanovu sposobnost izbjegavanja klišeja u tumačenju tako delikatne uloge mnogi su kritičari istaknuli kao izrazito posebnu, a Roger Ebert nadodao je da ga je upravo ta uloga "etablirala kao jednog od najboljih karakternih glumaca današnjice". Za tu je ulogu Hoffman zaradio prvu nominaciju za nagradu Udruženja filmskih glumaca. Iste godine Hoffman se ponovno udružuje s redateljem Paulom Thomasom Andersonom u filmu Magnolija u kojem je dobio netipičnu ulogu. U filmu čija se radnja proteže tijekom jednog dana Hoffman tumači mušku medicinsku sestru koja se brine za lik umirućeg Jasona Robardsa. Medicinska industrija hvalila je portret lika, a Jessica Winter iz časopisa Village Voice istaknula je da se radi o krucijalnom liku, nečemu poput anđela čuvara za oca na samrti. Sam film "Magnolija" danas se nalazi na mnogim listama najboljih kinematografskih ostvarenja u povijesti, a Hoffmanu je to bio najdraži film na kojem je radio.Jedan od kritički i komercijalno najuspješnijih Hoffmanovih filmova bio je Talentirani gospodin Ripley iz 1999. godine kojeg je smatrao "najnapetijim mogućim ostvarenjem koje može proizaći iz Hollywooda". U filmu Hoffman tumači Freddieja Milesa, bogataša koji konstantno ugnjetava Ripleyja (igra ga Matt Damon), lika kojeg je Jeff Simon iz magazina Buffalo News prozvao "najiskrenijom budalom iz visoke klase ikad prikazanom u američkim filmovima". Hoffmanova izvedba privukla je pozornost Meryl Streep (još jednog njegovog glumačkog idola): "Sjela sam uspravno i upitala 'tko je to?'. Pomislila sam: Moj Bože, ovaj glumac je neustrašiv. Učinio je ono za čime svi težimo - dao je tom odvratnom liku poštovanje kakvo zaslužuje i učinio ga je fascinantnim." Zbog uloga u filmovima "Magnolija" i "Talentirani gospodin Ripley" Nacionalno udruženje filmskih kritičara proglasilo je Hoffmana najboljim sporednim glumcem 1999. godine.
Nakon niza uspješnih nastupa u filmovima kasnih 90-ih godina prošlog stoljeća, Hoffman je bio na reputaciji kao jedan od najznačajnijih sporednih glumaca koji se može uklopiti u praktički svaku ulogu. Njegove filmske nastupe David Kamp u magazinu GQ opisao je kao "otkrivanje nagrade unutar kutije sa žitaricama, dobivanjem povišice ili kao kad neočekivano sretnete starog prijatelja na ulici". Početkom 2000. godine Jerry Mosher je napisao da se čini "da je Hoffman svugdje prisutan, obilježen predznakom 'zvijezda'". 
Godine 1999. Hoffman je zaradio prvu nominaciju za nagradu Drama Desk u kategoriji najboljeg glumca za off-Broadway predstavu The Author's Voice. Ovaj se uspjeh nastavio i u 2000-oj s predstavom True West Sama Sheparda u kojoj je Hoffman mijenjao uloge s kolegom glumcem Johnom C. Reillyjem. Sveukupno je u toj predstavi nastupio 154 puta u razdoblju od ožujka do srpnja 2000. godine. Ben Brantley iz New York Timesa napisao je da se po njegovom mišljenju radi o Hoffmanovoj najboljoj kazališnoj izvedbi do tada te ga prozvao "briljantnim", a za samu ulogu glumac je dobio i prvu nominaciju za nagradu Tony. Sljedeće godine uz Meryl Streep, Natalie Portman i Johna Goodmana pojavio se u produkciji Čehovljeve drame Galeb u kazalištu Delacorte, premda je Brantley smatrao da se nije pretjerano dobro snašao u toj ulozi. Kao redatelj Hoffman je zaradio dvije nominacije za nagradu Drama Desk: jednu za predstavu Jesus Hopped the 'A' Train iz 2001., a drugu za Our Lady of 121st Street iz 2003. godine. U intervjuu iz 2008. godine, Hoffman je izjavio da je volio "žonglirati" između glume i režije jer mu je to pomagalo da se razvije na oba fronta.Hoffmanova prva filmska uloga 2000. godine bila je u komediji ograničene kino distribucije Davida Mameta, Raskrižje o poteškoćama snimanja filma u ruralnom području Nove Engleske. Veću sporednu ulogu imao je iste godine u filmu o odrastanju, Korak do slave scenarista i redatelja Camerona Crowea čija je radnja smještena u pozadinu glazbene industrije 70-ih godina prošlog stoljeća. U njemu je Hoffman portretirao entuzijastičnog rock kritičara Lestera Bangsa što mu je prema vlastitom priznanju bilo izrazito teško, ali je uspio nakon što je usvojio ponašanje i domišljatost stvarne osobe (nakon što ga je gledao u intervjuu za BBC). Sljedeće godine Hoffman je nastupio kao narator i jedan od ispitanika u dokumentarnom filmu The Party's Over o američkim izborima 2000. godine. U dokumentarcu Hoffman je zauzeo stajalište "politički obrazovanog i distanciranog pripadnika generacije X" koji se želi obrazovati u vezi američke politike, ali u konačnici otkriva razinu nezadovoljstva javnosti istom.
Godine 2002. Hoffman je dobio prvu glavnu filmsku ulogu (premda se u to vrijeme šalio: "Čak i da me uzmu kao glavnog glumca, vjerojatno ću taj lik pretvoriti u sporedni.") u tragikomediji Voljeti Lizu redatelja Todda Louisa. Njegov brat Gordy napisao je scenarij kojeg je Hoffman pročitao pet godina prije u kući u kojoj im je živjela majka, a čija se radnja vrti oko udovca koji postaje ovisan o snifanju benzina kako bi se što lakše nosio sa samoubojstvom supruge. Premda je sam scenarij smatrao nečim najboljim što je do tada pročitao, "iznimno skromnim u istraživanju tuge", kritičari nisu bili toliko oduševljeni filmom. Jedan kritičar za BBC je napisao da je Hoffman konačno dobio ulogu u kojoj je mogao pokazati "za što je sve zaista sposoban", ali malo tko ga je imao prilike vidjeti u filmu koji je u konačnici imao ograničenu kino distribuciju te zaradio tek 210 tisuća dolara.
Kasnije iste godine Hoffman je s Adamom Sandlerom i Emily Watson nastupio u četvrtom Andersonovom kritičarski hvaljenom filmu, nadrealnoj romantičnoj komediji Pijani od ljubavi u kojoj je tumačio lik supervizora ilegalne tvrtke koja se bavi telefonskim seks pozivima. Drew Hunt iz magazina Chicago Reader napisala je da je sama uloga odličan primjer Hoffmanovog "umijeća da malu ulogu učini velikom", a također je hvalila i glumčev smisao za humor. Hoffman je s Anthonyjem Hopkinsom nastupio u potpuno drugačijem filmu - visokobudžetnom trileru Crveni zmaj čija se radnja odvija prije one opisane u filmu Kad jaganjci utihnu. U njemu Hoffman tumači nametljivog novinara žutog tiska Freddyja Loundsa. Četvrti film iz 2002. godine u kojem je nastupio bila je drama 25. sat redatelja Spikea Leeja u kojoj igra engleskog profesora koji u alkoholiziranom stanju napravi fatalnu pogrešku. I redatelj Lee i glavni glumac filma Edward Norton bili su oduševljeni činjenicom što će raditi s Hoffmanom, a Lee je čak i priznao da je već dugo vremena jako želio raditi s glumcem, ali je čekao dok nije za njega pronašao pravu ulogu. Hoffman je svog lika Jacoba smatrao uvjerljivo najpovučenijim od svih koje je do tada imao prilike odigrati. Roger Ebert na svojoj listi "Velikih filmova" iz 2009. godine stavio je i film "25. sat", a skupa s kritičarom A. O. Scottom smatrao ga je jednim od najboljih filmova prvog desetljeća 21. stoljeća.U drami Moćni Mahowny iz 2003. godine Hoffman je odigrao svoju drugu glavnu ulogu u karijeri, a partnerica mu je bila Minnie Driver. U njoj Hoffman tumači zaposlenika banke koji pronevjeri određenu količinu novca kako bi utažio vlastitu ovisnost o kocki. Budući da je film temeljen na istinitoj priči o Brianu Molonyju, bankaru iz Toronta koji je počinio najveću prevaru u povijesti Kanade, Hoffman se našao s Molonyjem kako bi se što bolje pripremio za ulogu te kako bi na što realističniji način glumio lika. Bio je odlučan u namjeri da ne podilazi stereotipovima "filmskih likova", a njegov su portret ovisnika hvalili čak i psihijatri sa sveučilišta Royal College of Psychiatrists. Roger Ebert prozvao je Hoffmanovu performansu "remek-djelom discipline i preciznosti", ali film nije polučio veći uspjeh na kino blagajnama.
Hoffmanov drugi film iz 2003. godine bio je Studengora redatelja Anthonyja Minghelle. U njoj Hoffman tumači nemoralnog svećenika, odnosno iznimno kompleksnog lika kojeg je Hoffman opisao kao "masu kontradiktornosti". Iste godine, u razdoblju od travnja do kolovoza, s glumicom Vanessom Redgrave nastupao je u broadwayskoj predstavi Long Day's Journey into Night autora Eugenea O'Neilla. Redatelj Robert Falls kasnije će komentirati da je Hoffman liku alkoholičara Jamieja Tyronea utjelovio nevjerojatnu količinu posvećenosti i iskustva: "Svake noći toliko je razvalio lik da nije mogao izaći iz njega. Phil je nosio taj lik u sebi." Hoffman je za performansu u navedenoj predstavi zaradio drugu nominaciju za nagradu Tony. Godinu dana kasnije nastupio je uz Bena Stillera u box-office uspješnici Napokon Polly. O samoj ulozi časopis People istaknuo je da je Hoffman "dokazao da je po humorističnoj izvedbi ravan čak i onim najboljima u tom žanru".
Prekretnicu u Hoffmanovoj karijeri označio je biografski film Capote iz 2005. godine čija se radnja vrti oko iskustava autora Trumana Capotea tijekom pisanja njegovog iznimno uspješnog kriminalističkog romana Hladnokrvno ubojstvo iz 1966. godine temeljenog na istinitom događaju. Hoffman je odigrao glavnu ulogu u projektu kojeg je koproducirao i kojem je financijski pomogao da bude snimljen. Glumiti Capotea pokazalo se iznimno zahtjevnim zadatkom; osim što je Hoffman smršavio, proveo je četiri mjeseca istraživajući samog autora što je uključivalo i gledanje njegovih video klipova kako bi na što bolji način "preuzeo" piščev feminizirani govor i ponašanje. Hoffman je istaknuo da ga nije previše brinula savršena imitacija Capoteovog govora, ali je smatrao da mu je to dužnost kako bi "izrazio životnost i utančanost" autora. Tijekom snimanja Hoffman je "ostajao u liku" kako ne bi izgubio glas i držanje, a to je objasnio: "U protivnom bih dopustio vlastitom tijelu da me izda". Film "Capote" pobrao je hvalospjeve filmske kritike diljem svijeta, uz poseban naglasak upravo na Hoffmanovu performansu. Mnogi kritičari složili su se da je uloga savršena za osvajanje nagrada, a Hoffman je u konačnici za portret Capotea osvojio nagrade Oscar, Zlatni globus, BAFTA-u, nagradu Ceha glumaca Amerike te razna druga priznanja. Godine 2006. časopis Premiere stavio je ulogu Capotea na 35-o mjesto najboljih glumačkih ostvarenja svih vremena. Nakon filma nekoliko kritičara opisalo je Hoffmana kao jednog od najboljih i najambicioznijih glumaca svoje generacije.
Svoju prvu i jedinu nominaciju za prestižnu televizijsku nagradu Emmy Hoffman je zaradio 2005. godine za sporednu ulogu u HBO-ovoj miniseriji Empire Falls o životu u gradu u Novoj Engleskoj, ali ju je izgubio od kolege iz serije Paula Newmana. Godine 2006. nastupio je u ljetnom blockbusteru Nemoguća misija III u kojem je glumio trgovca oružjem Owena Daviana uz bok Tomu Cruiseu. Novinar Vanity Faira tom je prilikom istaknuo da je "Hoffmanova performansa jedan od najsočnijih portreta negativnog lika još od Alana Rickmana iz filma Umri muški". Zaradom filma na svjetskim kino blagajnama od skoro 400 milijuna dolara, Hoffmana je konačno upoznala i široka populacija kino gledatelja.
Godina 2007. označila je Hoffmanov povratak filmovima nezavisne produkcije, a nju je započeo nastupom u tragikomediji Obitelj Savage redateljice Tamare Jenkins u kojoj je s Laurom Linney glumio blizance koji žele svog od demencije oboljelog oca (Philip Bosco) smjestiti u dom. Jake Coyle iz Associated Pressa u svojoj je kritici napisao da se radi o "pravom hoffmanovskom filmu: mješavini komedije i tragedije, ispričane suptilno s trenucima prave briljantnosti". Za ulogu u tom filmu Hoffman je nominiran za nagradu Zlatni globus. Njegov sljedeći film iste godine bio je Dok vrag ne sazna da si mrtav, ujedno i posljednji redateljski uradak Sidneyja Lumeta, u kojem je glumio prodavatelja nekretnina koji pronevjeri novac svog poslodavca kako bi ostao ovisnik o drogi. Mosher je istaknuo da se radi o jednom od najneugodnijih likova Hoffmanove karijere, ali da je njegova "glumačka neustrašivost ponovno otkrila ljudskog lika prepunog mana" jer se u uvodnoj sceni filma Hoffman pojavljuje potpuno gol u sceni analnog seksa. Kritičarima se film uglavnom svidio.Za nastup u političkoj drami Rat Charlieja Wilsona redatelja Mikea Nicholsa, Hoffman je zaradio drugu nominaciju za Oscara, a u njoj je opet glumio stvarnu osobu - Gusta Avrakotosa, agenta CIA-e koji se skupa s naslovnim likom (tumači ga Tom Hanks) nalazi u zavjeri kako bi pomogli afganistanskim pobunjenicima u njihovoj borbi protiv Sovjetskog Saveza. Todd McCarthy je za Hoffmanovu ulogu napisao: "Okićen pravom frizurom iz 80-ih, brkovima, isturenim trbuhom i uvijek prisutnom cigaretom... Kad god je on na ekranu, film naprosto vibrira elektricitetom zavjere." Sam film bio je kritički i komercijalni uspjeh, a uz oskarovsku nominaciju Hoffman je također bio nominiran i za Zlatni globus i BAFTA-u.
Tijekom 2008. godine Hoffman je ostvario dvije zapažene uloge. U misterioznoj drami Sinegdoha, New York redatelja Charlieja Kaufmana, Hoffman portretira Cadena Cotarda, frustriranog dramaturga koji za svoju predstavu pokušava sagraditi repliku New Yorka u skladištu. I u toj ulozi Hoffman je ponovno pokazao svoju želju za otkrivanjem neatraktivnih detalja lika kako ovaj stari i propada, a sama uloga bila je psihološki iznimno zahtjevna. Kritičari su, međutim, prema filmu imali poprilično oprečna mišljenja. Sony Bunch iz Washington Timesa nazvao ga je "impresivnim, ali nedostupnim i beskrajno frustrirajućim", a Hoffmanov lik prozvao je "Bogom, kada Bog ne bi imao maštu". Roger Ebert bio je potpuno suprotnog mišljenja pa je uradak proglasio najboljim filmom desetljeća, a također ga je smatrao i jednom od najboljih ikad snimljenih, dok je filmski kritičar iz Daily Telegrapha Robbie Collin Hoffmanovu performansu proglasio jednom od najboljih koje je vidio.Druga zapažena uloga te godine bila je u drami Sumnja Johna Patricka Shanleyja u kojoj je Hoffman nastupio uz Meryl Streep i Amy Adams kao otac Brendan Flynn - svećenik optužen za seksualno zlostavljanje 12-godišnjeg dječaka Afroameričkog podrijetla. Hoffman je već ranije bio upoznat s istoimenom kazališnom predstavom te je hvalio pokušaj njezine filmske ekranizacije; kako bi se što bolje pripremio za ulogu naveliko je razgovarao sa svećenikom koji je živio u vrijeme odvijanja radnje (60-e godine prošloga stoljeća). Sam film pobrao je pomiješane kritike filmske struke, a neki su ga kritičari poput Petera Bradshawa iz Guardiana ocijenili kao mamcem za Oscare. Ipak, Hoffman je za ulogu u tom filmu zaradio nominacije u kategoriji najboljeg sporednog glumca za nagrade Oscar, Zlatni globus i BAFTA te nominaciju Ceha glumaca Amerike.U kazalištu je 2009. godine Hoffman nastupio kao Iago u futurističkoj produkciji Otella Petera Sellarsa (naslovni lik tumačio je John Ortiz) koja je pobrala pomiješane kritike. Kazališni kritičar iz New York Timesa Ben Brantley proglasio ju je "potpuno neshvaćenom" uz naglasak da čak i kada Hoffman pokušava "manipulirati ostale likove u samodestrukciju, opasno se približava uništavanju svega eruptirajući u pravi, vulkanski bijes". Te godine Hoffman je prvi puta posudio svoj glas u animaciji za film Mary and Max, premda taj film na kraju nije išao u američka kina. U tom filmu on je posudio glas naslovnom liku, depresivnom Njujorčaninu koji pati od Aspergerovog sindroma, dok Toni Collette posuđuje glas Mary - australskoj djevojci koja mu postaje prijateljica preko pisama. Nastavljajući u svijetu animacije, Hoffman je posudio glas u epizodi serije za djecu naziva Arthur za koju je zaradio nominaciju za Daytime Emmy. Kasnije iste godine uz Billa Nighyja i Rhysa Ifansa nastupio je kao američki DJ u britanskoj komediji Rocknroll brod redatelja Richarda Curtisa. Lik kojeg tumači u tom filmu temeljen je na Emperoru Rosku, voditelju radijske postaje Caroline 1966. godine. Također je imao cameo ulogu kao konobar u The Invention of Lying Rickyja Gervaisa.Pišući o Hoffmanovom radu tijekom kasnih 2000-ih, Mosher je napisao da je glumac ostao impresivan, ali da nije ostvario bolju ulogu od one u Capoteu. Filmski kritičar David Thomson vjeruje da je glumac u to vrijeme pokazao neodlučnost: "Nije se mogao odlučiti hoće li glumiti jake sporedne role ili postati glavni glumac koji je sposoban kontrolirati emotivnu dinamiku i ishod filma".
Hoffmanova popularnost nastavila je rasti i on je do početka drugog desetljeća 21. stoljeća postao iznimno prepoznatljivim glumcem. Unatoč ranijim rezervacijama koje je ima u vezi režiranja filmova, godine 2010. snimio je svoj prvi film kao redatelj. Drama Jack Goes Boating snimljena u nezavisnoj produkciji temeljena je na istoimenom kazališnom komadu autora Roberta Glaudinija kojeg je Hoffman također režirao (i u kojem je odigrao glavnu ulogu) u LAByrinthu 2007. godine. Premda je namjeravao isključivo režirati film, a nakon što glumac kojeg je želio za ulogu nije bio dostupan, na kraju je odlučio i odglumiti glavnog lika Jacka - usamljenog vozača limuzine koji pokušava pronaći ljubav. Film je imao ograničenu kino distribuciju i nije puno zaradio na box-officeu premda je pobrao poprilično dobre kritike. Međutim, Dave Edwards iz Daily Mirrora istaknuo je da "Hoffmanov redateljski debi predstavlja slabašan film čiju radnju sam zaboravio odmah nakon izlaska iz dvorane". S druge strane, kritičar Mark Kermode hvalio je kinematografsku kvalitetu koju je Hoffman unio svojom režijom te naglasio da kao redatelj glumac svakako ima potencijala. Uz film "Jack Goes Boating", iste godine Hoffman je režirao tragičnu dramu The Long Red Road autora Bretta C. Leonarda za kazalište Goodman u Chicagu. Steven Oxman iz Varietyja opisao je produkciju "kompliciranom" i "predvidljivom", ali "intrigantnom te barem djelomično uspješnom".
U drugoj polovici 2011. godine Hoffman je nastupio u zapaženim sporednim ulogama u dva hvaljena filma. Prvi je bila sportska drama Igra pobjednika čija se radnja vrti oko bejzbolskog tima Oakland Athleticsa, a u kojem je Hoffman tumačio trenera Arta Howea. Film je bio kritičarski i komercijalni uspjeh, a Ann Hornaday iz Washington Posta opisala je Hoffmana kao "savršenog glumca za navedenu ulogu" premda je stvarni Art Howe optužio filmaše za "nepravedan i neistinski" portret svog lika. Drugi je bila politička drama Martovske ide redatelja i glavnog glumca Georgea Clooneyja u kojem je Hoffman tumačio voditelja kampanje na demokratskim predsjedničkim izborima. Filmu su kritičari dali dobru ocjenu, kao i Hoffmanovoj izvedbi u trenucima dok ekran dijeli s kolegom Paulom Giamattijem (koji u filmu tumači voditelja kampanje njegovog protukandidata). Za nastup u ovom filmu Hoffman je zaradio četvrtu nominaciju za nagradu BAFTA.U proljeće 2012. godine Hoffman je posljednji put nastupio u kazalištu i to u predstavi Smrt trgovačkog putnika kao Willy Loman. U režiji Mikea Nicholsa, produkcija predstave trajala je 78 izvedbi i postala je najgledanijom predstavom u povijesti kazališta Ethel Barrymore. Mnogi kritičari smatrali su da je tada 44-godišnji Hoffman premlad za ulogu 62-godišnjeg Lomana, a Chris Jones iz Chicago Tribunea u svojoj kritici istaknuo je da je lik bio loše odglumljen. Hoffman je priznao da mu je bilo izrazito teško odigrati tu ulogu, ali je za nju svejedno zaradio treću nominaciju za nagradu Tony.Iste godine Hoffman je po peti i posljednji put surađivao s redateljem Paulom Thomasom Andersonom na filmu Master u ulozi koju je kritičar Peter Bradshaw proglasio najupečatljivijom u njegovoj čitavoj karijeri. Radnja filma smještena je u 50-e godine u SAD, a Hoffman u njemu tumači Lancastera Dodda, karizmatičnog vođu scijentološkog pokreta koji pod svoje okrilje dovodi čovjeka prepunog osobnih problema (Joaquin Phoenix). Budući da je u njega bio uključen pune tri godine, Hoffman je bio ključna osoba u razvoju filma. Pomagao je redatelju i scenaristu Andersonu tijekom razvoja scenarija čitajući određene dijelove te predlažući da Phoenixov lik Freddie Quell bude glavni protagonist umjesto Dodda. Kao talentirani plesač, Hoffman je konačno dobio priliku pokazati svoje sposobnosti na ekranu u nadrealnoj sekvenci filma; Bradshaw je taj dio prozvao "nevjerojatnim trenutkom" kojeg je "samo Hoffman sposoban izvesti". Kritičari su film "Master" ocijenili inteligentnim i izazovnim, a Drew Hunt iz Chicago Readera ocijenio je da se radi o Hoffmanovoj najboljoj ulozi: "On je zagonetan, ali otvoren; zastrašujuć, ali karizmatičan. Hoffman je u ovom filmu toliko stvari odjednom da je nemoguće govoriti o Doddu samo kao o liku iz filma". Hoffman i Phoenix za svoje su performanse u ovom filmu osvojili nagradu Volpi Cup na filmskom festivalu u Veneciji, a Hoffman je za ulogu dobio nominacije Ceha glumaca Amerike, kao i nominacije za Oscara, Zlatni globus i BAFTA-u.
Prekinuti kvartet još je jedan Hoffmanov film iz 2012. godine u kojem je tumačio violinista iz žičanog kvarteta čiji članovi (Christopher Walken, Catherine Keener i Mark Ivanir) ulaze u krizu nakon što jednom od njih bude dijagnosticirana Parkinsonova bolest. Drama je dobila uglavnom pozitivne ocjene, a Stephen Holden iz New York Timesa prozvao je Hoffmanovu ulogu "izvanrednom". Sljedeće godine Hoffman se pridružio glumačkoj postavi serijala Igre gladi i to u drugom nastavku naziva Igre gladi: Plamen kao kreator igara Plutarch Heavensbee. Te je godine "Igre gladi: Plamen" završio na desetom mjestu najgledanijih filmova svih vremena (u to vrijeme) pa je Hoffman postao prepoznatljiv novoj generaciji filmskih gledatelja. U siječnju 2014. godine, malo prije svoje smrti, Hoffman je posjetio filmski festival u Sundanceu gdje je promovirao svoja dva filma. Jedan je bio triler Najtraženiji čovjek redatelja Antona Corbijna temeljen na romanu Johna le Carréa, a u kojem je Hoffman nastupio u ulozi njemačkog tajnog agenta. Xan Brooks ocijenio je njegovu ulogu "osvježavajuće užasavajućom; prepunom nestašluka popraćenih integritetom". Drugi je bio Bogu iza nogu, redateljski debi glumca Johna Slatteryja u kojem je Hoffman glumio lopova. U studenom 2014. godine, devet mjeseci nakon njegove smrti, u kino distribuciju krenuo je film Igre gladi: Šojka rugalica (I. dio).U vrijeme smrti Hoffman je snimao film Igre gladi: Šojka rugalica (II. dio), posljednji nastavak serijala za koji je većinu scena već bio završio. Dvije scene koje su još trebale biti snimljene s njim naknadno su zamijenjene drugima, a film je s kino distribucijom započeo u studenom 2015. godine. Hoffman se također pripremao i za svoj drugi redateljski uradak, dramu naziva Ezekiel Moss radnjom smještenu u vrijeme prohibicije, a u kojem su u glavnim ulogama trebali nastupiti Amy Adams i Jake Gyllenhaal. Uz sve to, snimio je i pilot epizodu serije Happyish za produkcijsku kompaniju Showtime u kojoj je tumačio glavni lik, ali planovi za cijelu sezonu su odgođeni nakon njegove smrti. Kasnije je ulogu dobio Steve Coogan.
Hoffman je u intervjuima vrlo rijetko govorio o svom privatnom životu, posebno naglasivši 2012. godine da "radije ne bih pričao o tome zbog toga što onda moja obitelj ne bi imala izbora. Ako bih pričao o svojoj obitelji, oni ne bi više imali izbora. I zbog toga odlučujem ne pričati." Posljednjih 14 godina svoga života Hoffman se nalazio u vezi s kostimografkinjom Mimi O'Donnell koju je upoznao 1999. godine dok su oboje radili na predstavi Arabia We'd All Be Kings koju je on i režirao. Živjeli su u New Yorku te imali troje djece - sina Coopera (2003. godište) te dvije kćerke: Tallulah (2006. godište) i Willu (2008. godište). Hoffman i O'Donnell počeli su živjeti razdvojeno u jesen 2013. godine, nekoliko mjeseci prije njegove smrti.Hoffman je također bio izrazito diskretan u vezi svojih religijskih i političkih uvjerenja, premda je poznato da je na predsjedničkim izborima 2000. godine glasovao za kandidata stranke zelenih Ralpha Nadera. Smatrao je da to što ne priča o privatnom životu u javnosti pridonosi njegovoj karijeri: "Što manje znate o meni to ću vam interesantnije izgledati u ulogama u kojima nastupam".U intervjuu za emisiju 60 Minutes 2006. godine, Hoffman je otkrio da je tijekom pohađanja sveučilišta u New Yorku postao ovisnik o drogi: "Uzimao sam sve što mi je palo pod ruke. Sve mi se sviđalo." Nakon diplomiranja 1989. godine s 22 godine upisao se u rehabilitacijski program te se nije drogirao pune 23 godine. Međutim, 2013. godine vratio se staroj ovisnosti, a u svibnju iste godine ponovno je otišao na rehabilitaciju na razdoblje od 10 dana.
Premda su u to vrijeme prijatelji tvrdili da je Hoffmanova upotreba droge pod kontrolom, dana 2. veljače 2014. godine pisac kazališnih komada i scenarist David Bar Katz, ujedno i Hoffmanov prijatelj, pronašao ga je mrtvog u kupaonici njegovog stana na Manhattanu. Hoffman je imao 46 godina. Detektivi koji su pretraživali stan na mjestu nesreće pronašli su heroin i medikamente koji se izdaju na recepte te otkrili da je glumac pronađen mrtav sa zabodenom iglom u ruci. Glumčeva smrt službeno je proglašena nesrećom uz objašnjenje da je do iste došlo "mješavinom raznih vrsta droge, uključujući heroina, kokaina, amfetamina i benzodiazepina." Nije utvrđeno je li Hoffman uzeo sve navedene supstance istoga dana ili je nešto od toga ostalo u njegovom tijelu od ranije uporabe. Dana 7. veljače u crkvi Sv. Ignatiusa Loyola na Manhattanu održan je sprovod kojeg su pohodile brojne kolege iz industrije s kojima je Hoffman radio.Hoffmanova iznenadna smrt šokirala je obožavatelje i kompletnu filmsku industriju, a nekolicina ju je opisala kao izuzetno velik gubitak za profesiju. Dana 5. veljače 2014. godine kazališna skupina LAByrinth organizirala je bdjenje u spomen na glumca, a Broadway je na jednu minutu zatamnio svoja svjetla. Glumica Cate Blanchett je svoju nagradu BAFTA koju je osvojila za ulogu u filmu Jasmine French posvetila Hoffmanu. Tri tjedna nakon njegove smrti, a u njegovu čast, David Bar Katz osnovao je American Playwriting Foundation. S novcem kojeg su dobili nakon uspješne tužbe protiv časopisa National Enquirer (koji je netočno objavio "vijest" da su Hoffman i Katz ljubavnici), zaklada svake godine nagrađuje autora neproduciranog kazališnog komada s 45 tisuća dolara. Katz ju je prozvao "upornom nagradom" u znak poštovanja prema Hoffmanovoj odanosti profesiji kojom se bavio. Što se tiče nasljedstva, Hoffman je u oporuci iz listopada 2004. godine svoju cjelokupnu imovinu u vrijednosti od 35 milijuna dolara ostavio Mimi O'Donnell vjerujući joj da će ju ona ravnopravno raspodijeliti njihovoj djeci.
Filmska i kazališna industrija Hoffmana je iznimno cijenila, a u medijima je proglašen jednim od najboljih glumaca svoje generacije. Međutim, unatoč jako dobrom statusu među kritičarima i kolegama, Hoffman nikada nije postao popularna filmska zvijezda te ga se rijetko spominje na listama najvećih glumaca svih vremena. On nije bio tipičan filmski glumac dobre građe i zgodnog izgleda, ali Hoffman je oduvijek govorio da je zahvalan na svom fizičkom izgledu zbog toga što ga je upravo on učinio uvjerljivim u širokom dijapazonu likova koje je utjelovio. Redatelj Joel Schumacher za njega je 2000. godine izjavio: "Loša vijest u vezi Philipa je da on nikada neće biti glumačka zvijezda vrijedna 25 milijuna dolara po filmu. Dobra vijest je da će nastaviti glumiti do kraja svog života." Dnevne novine The Aiken Standard iz Južne Karoline proglasile su ga "anti-zvijezdom" čiji je pravi identitet ostao "neiskristaliziran i neumjesan". Hoffman je bio svjestan da je za glasače Akademije bio neortodoksan. Jednom prilikom je komentirao: "Siguran sam da ljudi u velikim korporacijama koje upravljaju Hollywoodom ne znaju što bi sa mnom, ali to je u redu. Vjerujem da postoje ljudi kojima je interesantno ono što radim."Većina Hoffmanovih uloga po kojima će ostati zapamćen dolazi iz filmova snimljenih u nezavisnoj produkciji, ali se on također pojavio i u nekoliko holivudskih blockbustera. Uglavnom je tumačio sporedne uloge, većinom u komedijama i dramama, ali je ostao upamćen zbog svoje sposobnosti da male uloge učini iznimno pamtljivim. Filmski kritičar magazina Guardian Peter Bradshaw istaknuo je da "skoro svaka njegova uloga sadržava u sebi nešto posebno". Hoffman je najviše cijenjen zbog svoje raznolikosti i sposobnosti ulaženja u svaki tip uloge, ali se specijalizirao za tumačenje likova koji dolaze s dna društva. Novinar Ryan Gilbey naglašava: "Njegov životopis gotovo je ekskluzivno popunjen s odvratnim likovima, razmetljivcima, hvalisavcima ili zlostavljačima". Hvaljen je što je takve likove učinio stvarnima, kompleksnima pa čak i simpatičnima, a redatelj filma Voljeti Lizu Todd Louiso izjavio je da vjeruje da je Hoffman imao mnogo obožavatelja zbog toga što je na ekranu djelovao kao običan čovjek koji je razotkrio vlastitu ranjivost. Xan Brooks iz magazina Guardian istaknuo je da je glumčev poseban talent ležao u tome što je "oplemenio uvrnutu ljudsku psihu likova koje je tumačio". Kada su ga 2006. godine pitali zbog čega pristaje tumačiti takve uloge, Hoffman je odgovorio: "Nije da tražim negativne likove; jednostavno tražim ljude koji se bore sami sa sobom. To je ono što me najviše zanima."
Novinar Jeff Simon opisao je Hoffmana "vjerojatno najtraženijim karakternim glumcem svoje generacije", ali Hoffman je tvrdio da uloge koje su mu se nudile nikada nije uzimao zdravo-za-gotovo. Premda je naporno i učestalo radio, što se tiče svog glumačkog uspjeha on je uvijek bio skroman, a na upit prijatelja o tome ima li sreće kao glumac, samo je tiho odgovorio: "Glumim u filmu Studengora koji se upravo prikazuje u kinima." Patrick Fugit koji je radio s Hoffmanom na filmu Korak do slave prisjeća se da je rad s glumcem na trenutke bio zastrašujuć, ali da se radi o "fantastičnom mentoru od kojeg se puno može naučiti" uz napomenu da je osjećao da "glumac u sebi nosi određenu tjeskobu". Hoffman je priznao da se katkada pojavljivao u visokobudžetnim studijskim filmovima zbog novca, ali je naglasio: "U konačnici moj cilj je odraditi dobar posao. Ako za to nisam puno plaćen, nema veze." Kao glumac bio je iznimno staložen i okrepljujuć, a u tome su mu pomagali nastupi u kazalištima koje se trudio odrađivati barem jednom godišnje.Za potrebe tumačenja likova koje je glumio Hoffman je ponekad mijenjao frizuru i dobivao ili gubio na težini, a sve kako bi u tim likovima pokazao ono najgore. Međutim u intervjuu iz 2012. godine priznao je da je glumiti na takav način pravi izazov: "Posao sam po sebi nije težak. Ono što je teško je raditi taj posao dobro." U intervjuu za New York Times objasnio je kako obožava glumiti, ali nadodao: "Ta duboka ljubav dolazi uz cijenu: za mene je gluma mučenje, a mučenje je zbog toga što znaš da se radi o predivnoj stvari... Željeti to raditi je lagano, ali pokušati biti odličnim - to je apsolutno mučenje." Tu borbu potvrdio je i autor John le Carré koji je Hoffmana upoznao tijekom adaptacije njegovog romana A Most Wanted Man. I dok je hvalio glumčevu inteligenciju i intuiciju, le Carré je priznao da je svjestan bremena kojeg Hoffman osjeća: "Bio je to težak i iscrpljujuć posao koji je vjerojatno kumovao njegovom ultimativnom kraju. Svijet je naprosto bio previše bistar za njega."
Tijekom svoje glumačke karijere koja je trajala 22 godine, Hoffman se pojavio u 55 filmova i jednoj miniseriji. Godine 2005. osvojio je prestižnu filmsku nagradu Oscar u kategoriji najboljeg glavnog glumca za film Capote, a za istu je nagradu bio nominiran još tri puta u kategoriji najboljeg sporednog glumca: Rat Charlieja Wilsona iz 2007., Sumnja iz 2008. i Master iz 2012. godine. Uz to za nagradu Zlatni globus nominiran je pet puta (uz jednu pobjedu), pet puta za nagradu BAFTA (također jedna pobjeda), tri puta za Ceh glumaca Amerike (jedna pobjeda), a također je osvojio i nagradu Volvi Cup na filmskom festivalu u Veneciji. U kazalištu je glumio u deset, a režirao devetnaest predstava (većinom u New Yorku). Tri puta je nominiran za nagradu Tony za nastupe na Broadwayju: dvije nominacije su bile u kategoriji najboljeg glavnog glumca (True West iz 2000. te Death of a Salesman iz 2012. godine) te jedna u kategoriji najboljeg sporednog glumca u predstavi Long Day's Journey into Night iz 2003. godine.

Pieter Cornelis (Piet) Mondriaan, od 1912. Mondrian (Amersfoort, 7. ožujka 1872. - New York, 1. veljače 1944.), nizozemski slikar i teoretičar. Uvelike je pridonio umjetničkoj grupi De Stijl koju je osnovao Theo van Doesburg. Razvio je novi oblik apstraktne umjetnosti nazvan neoplasticizam. 
Studirao je od 1892. na akademiji u Amsterdamu. Obuzet religioznim problemima, proučava teozofske spise i postaje član sekte. Iz ovoga razdoblja potječu platna prožeta mistikom, s motivima osamljenih kuća u dubokim tonalitetima i neobičnim osvjetljenjima.
Početak rata 1914. zatekao ga je u Amsterdamu. Oko 1915. napušta motiv kao ishodište; plohu komponira slobodno u preglednom i smirenom ritmu obojenih kvadratnih površina obrubljenih rasterom crnih linija (likovna umjetnost). Koloristička skala reducirana je na tri osnovne boje: žutu, modru i crvenu. Godine 1917. jedan je od osnivača pokreta „De Stijl“ i formulira principe neoplasticizma.
U posljednjim godinama motivi njegovih slika reducirani su na minimum; konačno su njegova platna sadržavala tek nekoliko obojenih ploha na bijeloj podlozi. U platnima nastalim u Americi nestaje karakteristična crna linija, čime je ublažen opći dojam i postignut življi i vedriji ritam plohe. 
Predanost ideji i principijelna dosljednost čine Mondriana najistaknutijim apologetom apstrakcije: njegovo slikarstvo, lišeno svake emocije i tragičnosti, u osnovi meditativnoga i metafizičkoga karaktera, simbol je nastojanja da se pojavnoj realnosti suprotstavi trajniji vid univerzalnog realiteta. Svojim teoretskim stavovima i metodom Mondrian je izvršio veoma velik utjecaj na slikarstvo apstraktnoga izraza; doživio je, da epigoni njegova geometrizma automatski ponavljaju obojene četvorine kao jednu od pomodnih likovnih spekulacija.
Pieter Cornelis Mondriaan rođen je 7. ožujka 1872. u Amersfoortu u kalvinističkoj obitelji. Piet je bio najstarije dijete u obitelji koja je imala još 4 sina i jednu kći. Mondrian je svoju svijest o slikarstvu dobio u obitelji jer su mu i otac i ujak bili slikari. Njegov otac Piet Cornelis bio je ravnatelj škole u Amersfoortu te je Mondrian bio okružen vjerom i očevim slikama. Obitelj se 1880. preselila u Winterswijk gdje je Pietov otac dobio posao. Tu je Piet trebao postati profesor crtanja, te je dobio dvije diplome koje su ga kvalificirale za profesora. Iako se činilo da će biti učitelj, Mondrian se 1892. odlučio za slikarstvo te se te iste godine preselio u Amsterdam kako bi se upisao na akademiju.
Njegove prve slike bile su naturalističke i impresionističke, a teme su uglavnom bili pejzaži. Ove slike su prikazivale uglavnom vjetrenjače, mlinove, rijeke, polja i crkve. U početku su one slikane u stilu nizozemskih impresionista Haške škole, no kasnije su slikane različitim tehnikama i metodama što označava traganje za osobnim stilom. Ove slike su u krajnjoj mjeri reprezentativne i prikazuju utjecaj raznih umjetničkih pokreta na Mondriana, uključujući i poentilizam i fovizam.
Mondrian je naslikao i neke postimpresionističke slike kao što su Mlin na suncu: Mlin Winkel (1908.) i Pet silueta stabala uzduž Geine s Mjesecom (1907/08.). Te slike danas se čuvaju u Gemeentemuseumu u Den Haagu. Još jedna slika Poslijepodne (1908.) prikazuje pejzaž koji se gotovo u cijelosti sastoji od crvene, žute i plave boje. Iako je slika u potpunosti figurativna, ona je prva slika u kojoj je Mondrian naglašavao primarne boje.
Prve Mondrianove slike koje imaju naznake apstrakcije su platna nastala od 1905. do 1908. koje prikazuju nejasna drveća i kuće čiji odrazi u mirnoj vodi izgledaju kao Rorschachov test. Iako konačni rezultat dovodi do toga da gledatelj više naglašava formu nego sadržaj, ova djela su još uvijek figurativna i tek znanje o Mondrianovom kasnijem radu vuče gledatelja da u ovim djelima traži početak Mondrianove apstrakcije. 
Mondrian se po dolasku u Amsterdam upisao na Kraljevsku akademiju. Umjetnička i literarna atmosfera u Nizozemskoj mijenjala se jako brzo još dok je Mondrian bio mladi student. Iako je Mondrian nalazio mnoge utjecaje na samoj akademiji, među važnijim utjecajima bio je onaj simbolističkog pjesnika Paula Verlainea i martinističkog pisca Joséphina Mérodacka Péladana. Njih dvojica su akademiju posjetili 1892. i održali niz predavanja. Sam Péladan se zalagao za smrt realizma u umjetnosti i promovirao je umjetnost koju je on smatrao spiritualnom, simboličnom i estetičnom.U prosincu 1892. u Amsterdam je došla izložba djela Vincenta van Gogha. Simbolisti su prihvatili van Gogha iako je njihovo slikanje bilo potpuna antiteza Haškoj školi koja je utjecala i na van Gogha i na Mondriana. No, simbolisti su također pokazivali sve veće zanimanje za mistične i nekršćanske religije. 
Mondrian se 1908. počeo zanimati za teozofski pokret koji je na kraju XIX. stoljeća pokrenula Helena Petrovna Blavatski. Blavatska je vjerovala da je moguće ostvariti bolje znanje o prirodi nego ono koje nam daju empirijski načini, a većina Mondrianovog kasnijeg rada težila je ka spiritualnom znanju. Mondrian je u svibnju 1909. postao član Teozofskog društva Nizozemske.Mondrian je bio i dobar prijatelj sa slikarom Simonom Marisom s kojim je 1901. putovao po Španjolskoj i u Cornwall, Engleska. Iako ta putovanja nisu proširila njegove slikarske obzore, ona su razvila mržnju prema vlastitom provincijskom životu. Mondrian je tijekom ovog perioda putovao i po Nizozemskoj. Godine 1903. putovao je u mjesto Brabant sa svojim prijateljem Albertom van den Brielom gdje se divio poljima i ruralnom životu. Tamo se ponovo vratio 1904., a ostao je godinu dana. Mondrian je 1908. otputovao u Domburg gdje je upoznao simbolista Jana Tooropa s kojim je tada surađivao.Mondrian je ostalo vrijeme ovog perioda proveo u proučavanju i slikanju, a njegovo slikarstvo je 1910. doživjelo potpunu ekspresiju njegovog interesta u mističnu kozmologiju teozofa. 
Najpoznatija slika iz ovog perioda je Evolucija (1910/11.). Kao i mnogi tadašnji umjetnici i Mondrian je želio Darwinovu teoriju zamijeniti konceptom duhovnog i intelektualnog razvoja. Slika je napravljena kao triptih, no nije prihvaćena od strane kritičara koji su je smatrali praznom i hladnom.
Mondrianovo djelo nakon 1911. uvelike je pod utjecajem kubističke izložbe Moderne Kunstkring u Amsterdamu. Njegova potraga za pojednostavljivanjem vidi se u dvama verzijama slike Mrtva priroda s posudom za mirodije. Prva verzija[1] iz 1911. je kubistička, dok je druga[2] iz 1912. pojednostavljena. Mondrian se 20. prosinca 1911. odlučio preseliti u Pariz gdje je ostao sve do 1914. kada se ponovo vratio u Nizozemsku.
Godine 1912. Mondrian se seli u Pariz i izbacuje jedno 'a' iz imena tako postavši Mondrian. Od tada je sva svoja djela potpisivao sa 'Mondrian'. Pri dolasku, Mondrian se uselio u atelje u Rue du Départ 26 koja se nalazila u blizini željezničke postaje Montparnasse. Atelje je Mondrianu ostavio njegov prijatelj slikar Conrad Kikkert, a Mondrian je atelje dijelio sa još jednim slikarom, Lodewijkom Schelfhoutom. U to vrijeme, Mondrian je upoznao i slikara Keesa van Dongena, no svejedno se nije ograničio na proučavanje djela svojih nizozemskih sunarodnjaka. Pariz je u to vrijeme bio središte umjetničke revolucije, a od svih pokreta najznačajniji je bio kubizam na kojeg se Mondrian ugledao. Svoje prve kubističke slike (Evolucija i Sunce) Mondrian je predao na izložbu na kojoj su bila djela slikara kao što su Pablo Picasso i Georges Braque, no središte izložbe ipak su bila djela Paula Cézannea, kojih je bilo 28. Zanimljiva je činjenica da su Mondrianove prve kubističke slike nastale baš iz proučavanja Cézanneovih djela.Mondrian je 1914. napravio temeljitu studiju kubizma. No, on je još iste te godine želio postati slikar značajan kao Rembrandt. Vratio se slikanju klasičnih pejzaža i uvidio je kako neki od njih odgovaraju njegovom novom stilu. No, Mondrian je u Parizu proveo samo dvije godine odlučivši ga napustiti u ljeto 1914. te se vratio u rodnu Nizozemsku.
Za razliku do kubista, Mondrian je još uvijek htio uskladiti svoje slikanje sa svojim duševnim potragama, te je 1913. počeo spajati slikanje sa svojim teozofskim studijama što je označilo konačno odstranjivanje od reprezentativne umjetnosti. Zašto se Mondrian baš 1914., i to na vrhuncu političke krize, vratio u Nizozemsku nije posve poznato. Vjerojatno se vratio kako bi posjetio svog bolesnog oca. No, kako je 28. srpnja započeo Prvi svjetski rat, Mondrian je bio prisiljen ostati u Nizozemskoj još 5 godina. Tijekom tog perioda njegova umjetnička proizvodnja znatno je pala.
Mondrian se tada prvi put počeo zanimati za društvo, te je prvi put kupio smoking i naslikao se ispred jedne apstraktne slike. Mondrian se tada počeo kretati po visokim krugovima, te je polako pridobivao kritičare, koji ipak nisu toliko pričali o njegovom djelu koliko o njegovom životu.Uskoro se preselio u mjesto Laren, koje je bilo umjetnička kolonija još od XIX. stoljeća. U početku je boravio kod svog prijatelja Jacoba van Domselaera, no često bi sam iznajmio atelje. Tijekom tog perioda, slao je svoja djela na mnoge izložbe i sve je više privlačio kritičare. Godine 1916. izdao je pamflet Novi pokret u umjetnosti s kojim je želio privući slikare koji su imali sličan cilj kao on. Među poznatijim slikarima bio je Bert van der Leck, koji se u Laren doselio u travnju 1916., čije su slike bile slične Mondrianovim jer je i on iz svojih slikao izbacivao modeliranje i perspektivu. Leckovo korištenje primarnih boja uvelike je utjecalo na Mondriana.
U to vrijeme, Mondrian je upoznao filozofa i svećenika Schoenmaekersa koji je razvio teozofski pravac znan kao Kristozofija. Ta teorija ujedinjuje mistične i matematičke elemente u jedno, što je Mondrianu bilo od direktne koristi. Mondrianove slike iz 1917. mogu se interpretirati sa teozofske strane, no sam Mondrian je, pod utjecajem kubizma, shvatio da slike postoje kao nezavisni objekti. Od tada njegove slike sve više koriste geometriju i povećavaju utjecaj individualca u korištenju boje. 
Theo van Doesburg je baš u to vrijeme organizirao skupinu umjetnika sa baš tim ciljevima. Mondrian i Doesburg su se upoznali i uskoro postali narezdvojni. Doesbug je počeo slikati u Mondrianovom stilu, a Mondrian je svraćao kod Doesburga po savjete za raspravu o avangardnom slikarstvu koju je pripremao. Tako su Doesburg i Mondrian osnovali grupu koja je znana kao De Stijl (Stil). Ta grupa je od 1917. izdavala i istoimeni časopis u kojem je Mondrian pisao mnoge eseje u kojima je definirao taj slikarski pokret, znan kao neoplasticizam. Među glavnim idejama pokreta bila je ta da se priroda i intelekt, ili ženski i muški princip, negativno i pozitivno, statično i dinamično, vodoravno i okomito mora dovesti u ravnotežu. Tu ideju je, prema Mondrianovim zamislima, iznio sam Theo van Doesburg.Mondrian 1916. slika samo jednu sliku - Kompoziciju. Sliku je sam zamišljao kao crkveno pročelje, no na na toj apstraktnoj kompoziciji to je nemoguće vidjeti. Godine 1917. nastaju bijele slike sa kvadratima u raznim bojama i crnim linijama koje plutaju na toj bijeloj pozadini (Kompozicija u boji A, Kompozicija br. 3, s obojenim plohama 3). Iste te godine Mondrian odustaje od povezivanja svojih uobičajenih motiva (more, drveća, crkve) sa novom slikarskom formom. Tijekom njegovih posljednjih godina u Nizozemskoj, nastaje jedna kompozicija sa jakim bojama (Kompozicija s rešetkom 8: Kompozicija u obliku šahovskog polja u tamnim bojama), te romboidne kompozicije po uzoru na Thea van Doesburga.
Mondrian je 1917. i 1918. izdao djelo Nova plastika u umjetnosti (De Nieuwe Beelding in de Schilderkunst). To je bio njegov prvi ulazak u teoriju umjetnosti. No, najbolji opis tog pokreta se nalazi u pismu koje je 1914. napisao H. P. Bremmeru:
U ljeto 1919. Mondrian se vraća u Pariz. Njegov atelje je bio zatvoren tijekom njegovog boravka u Nizozemskoj te su njegove slike bile jako dobro očuvane. Prvo se uselio u Rue de Dépert 5, no ubrzo se vratio u broj 26 gdje je ostao do 1936. Grupa De Stijl je već bila u poziciji da se promovira u svijetu. Van Doesburg i Mondrian su ju promovirali kroz slikarstvo, a belgijski kipar Georges Vantongerloo je tražio neoplasticističku formulu za kiparstvo. Jedno od Mondrianovih prvih djela iz tzv. "druge pariške faze" je djelo slično drami ili raspravi između tri osobe.Što se tiče njegovih likovnih djela, atmosfera poslijeratnog Pariza omogućila je umjetnicima apsolutnu slobodu, što je samom Mondrianu koristilo kako bi prihvatio apstrakciju do kraja života. Mondrian je tijekom 1919. i 1920. počeo slikati "rešetkaste" slike te je počeo razvijati stil zbog kojeg je poznat u svijetu. U ranim djelima ovog perioda, linije koje odvajaju pravokutne oblike na slikama su dosta tanke i sive su boje, a ne crne kao u kasnijim djelima. Ta linije postaju bljeđe što idu prema kraju slike za razliku od linija u kasnijim djelima koje su jednostavno prekinute. Pravokutne forme, kojih je puno više i manje su nego u kasnijim djelima, su uglavnom u primarnim bojama, crnoj ili sivoj, a vrlo malo njih je bijele boje za razliku od kasnijih djela gdje postepeno opada broj obojenih ploha, a raste broj bijelih.
Mondrian je svojim povratkom u Pariz i prelaskom na neoplasticizam postigao svoj tadašnji cilj: prestigao je Braquea i Picassa i postao najapstraktnijim slikarom tog doba. No, nakon tog uspjeha uslijedio je period depresije. Mondrian je 1920. želio, po uzoru na van Gogha, napustiti Pariz i otići na jug Francuske. Tada je van Doesburgu rekao da svoju karijeru želi završiti oproštajnom izložbom, a onda otići u vinograde južne Francuske.
No, Mondrian je ipak odlučio ostati u Parizu. Njegovi prijatelji su mu osiguravali skromne prihode, a Salomon Slijper je nalazio kupce za njegove slike s cvijećem koje je tada uvelike slikao. Pokraj ulaza u svoj atelje stavio je umjetni cvijet čije je lišće obojio u bijelo. Kada su ga pitalo što cvijet simbolizira, on je rekao da cvijet predstavlja nepostojeću ženu u njegovom životu koji je u potpunosti bio posvećen umjetnosti. Godine 1921. bio je na koncertu talijanskog futurističkog skladatelja i slikara Lugija Russola. Za to vrijeme, Theo van Doesburg je promovirao De Stijl po Njemačkoj gdje je upoznao dadaista Hansa Richtera. Nakon tog susreta pisao je mnoge pamflete sa dadaistima kao što su Hans Arp, Tristan Tzara, Georges Ribbemont-Dessaignes, Kurt Schwitters i Raoul Hausmann.Revolucionarna i geometrijska estetika neoplasticizma mogla se vrlo kao shvatiti i kao antiumjetnost upravo zbog svog odbijanja bilo kakvih slikarskih i estetskih formi iz prošlosti. Sam Mondrian rado vizualno labavljenje rešetke kako bi stvarao dojam prividne dinamičnosti svojih slika. Njegove slike iz 1921. sadržavale su linije koje nisu sezale do kraja platna nego su se prekidale na određenoj udaljenosti od platna, no što se njegov rad sve više razvijao linije su počele sezati do kraja platna. Također je počeo koristiti sve manje i manje boja, preferirajući bijelu. 
Njegov rad je 1922. dobio svoj konačni oblik. Mondrianu je tada teozofiju smatrao prilično neadekvatnom. Vjerovao je da je otkrio osnovni simbol ekvivalentnosti, no nije otkrio pravi doživljaj tog simbola. U svojim djelima Mondrian je sve manje spominjao ostale članove De Stijla te se centrirao sve više na svoj vlastiti rad. Čak i kada je u Parizu 1923. održana izložba De Stijla, Mondrian je odbio to komentirati ikako drugačije nego teoretski. De Stijl je u to vrijeme surađivao i sa mnogim dadaistima koje je van Doesburg upoznao u Njemačkoj.
Mondrian je ostao neovisan u određenoj mjeri, no mnogi umjetnici su i dalje surađivali s njim i posjećivali njegov atelje. Godine 1924. van Doesburg je uvelike pogodio Mondriana tako što je svojim slikama dodao kose linije i uveo elementarizam. Iako je rezultat takvih slika bio poprilična dinamičnost, on je uvelike potresao Mondrianovo uvjerenje u distinktne kvalitete vodoravnih i okomitih linija. Mondriana je još više pogodilo kada je van Doesburg na svoje slike dodao smeđu boju i kada je počeo izlijevati boju izvan granica "rešetke". 
Težnja za korištenje sve veće količine bijele boje, koja je opisana prije, najistaknutija je u Mondrianovim slikama znanim kao lozenge slike. Mondrian je te slike počeo redovito slikati tijekom 1920-ih. Lozenge slike su rađene na platnu u obliku romba. Najistaknutiji primjeri lozenge slika su Kompozicija sa crnom i plavom i Kompozicija u crnoj i bijeloj (Slika I) iz 1926. Prva navedena je jedna od Mondrianovih najminimalističnijih slika. Sastoji se od dvije crne linije koje se presijecaju i tvore malo trokut crne boje. Druga slika se sastoji od četiri crne linije od kojih se smo dvije presjecaju i tvore mali bijeli trokut. Linije na slikama su isprekidane na rubovima platna  i tako ostavljaju dojam da su platna dijelovi većeg umjetničkog djela.
Nakon već spomenutih nesuglasica, razlaz Thea van Doesburga i Pieta Mondriana bio je neizbježan. Postoje dvije verzije o razlogu rastanka. Prva je ta prema kojoj su se dva umjetnika razišla zbog dijagonalnih linija koje je van Doesburg počeo koristiti, no za tu teoriju ne postoje nikakvi dokumenti. Druga, vjerojatnija, govori da su se slikari razišli zbog fundamentalne razlike u njihovoj percepciji prostora i forme.Od 1926. pa do 1930. Mondrianove slike još su sadržavale određenu količinu obojenih ploha, no od 1930. pa do kraja života sve je manje obojenih ploha, a više bijelih, a što je bio stariji, u njegovom slikarstvu dominirala je linija, dok je forma skoro u potpunosti izbačena. Mondrianu najzanimljiviji dio oko linija bile su dvostruke linije koje su Mondrianovim slikama davale dodatnu dinamičnost koju je vrlo rado istraživao.
Mondrian je 1932. napunio 60 godina. Kao priznanje za umjetničko postignuće, po novinama su izlazili članci pohvale, a u amsterdamskom Stedelijk Museumu je održana prigodna izložba. Mnogi su smatrali da je dosegao stvaralački vrhunac i već su se navikli na njegove kompozicije, a njegove nove bijele slike su odavale dojam da su dosegnule granice slikarstva.Godine 1933. Mondrian u svoje slike uvodi dvostruku liniju koju zadržava sve do kraja života. Prema jednoj anegdoti on je susreo slikaricu po imenu Marlow Moss te je od nje preuzeo dvostruku liniju. Iako istinitost te anegdote nije potvrđena, u tim dvostrukim linijama ne vidi se umjetnikov originalni potpis. Uvođenjem dvostruke linije Mondrian je smanjio broj obojenih polja a uvelike povećao broj bijelih tako da su djela iz perioda od 1930. pa do 1938. sadržavala maksimalno dvije i to male obojane plohe. Mondrian oko 1937. u svoje slike, točnije linije, počinje uvoditi i po jednu obojanu liniju, ali u toj mjeri da ona ili presijeca ili prolazi kroz njegove crne linije. Mondrian tek kasnije uvodi obojene linije i postepeno skroz izbacuje crnu boju iz svojih slika.
Godine 1938. u Europi je vladala politička kriza. Kako je Europa očekivala rat, Mondrian je bio sve nervozniji, no ipak nije želio napustiti Pariz. Ipak, nakon nagovora prijatelja, Mondrian je 21. rujna 1938. s Winifredom Nicholsonom otišao na vlak, pa nakon vlaka brodom u London. U Londonu ga je dočekao kipar Naum Gabo, a zajedno sa Nicholsonovima, mu je pronašao atelje u Park Hill Roadu 60 u Hampsteadu. Mondrian je u Londonu ostao dvije godine i naslikao je mali broj cijelih slika, a započeo je njih nekoliko koje je završio u New Yorku. Među dovršenim slikama treba izdvojiti Kompoziciju s crvenom (1939.) koja opet vjerno prikazuje Mondrianov stil dvostrukih linija koji je sličniji drugom pariškom periodu nego njegovom kasnijem periodu. Mondrian je u Londonu i završio neke slike koje je započeo u Parizu (Kompozicija br. 1, sa sivom i crvenom/Kompozicija s crvenom). Među slike koje je započeo u Londonu, a završio u New Yorku treba spomenuti djela Kompozicija, London (1940. - 1942.), Kompozicija u crnoj, bijeloj i crvenoj (Slika br. 9) (1939. - 1942.) i Trafalgar Square (1939. - 1943.). U ovim slikama Mondrian je, osim crnih, uveo i mali broj kratkih linija u boji (uglavnom plave i crvene), a ujedno je i ponovo povećao broj obojenih ploha (iako je bijela još uvijek dominirala), ali su one bile puno manje u površini nego one iz njegovog ranijeg perioda. Te linije u bojama, kombinirane s crnim, slikama su davale dodatan dojam svjetlucavosti i blistavosti. Drugi svjetski rat započeo je 1939. godine, a Mondrian je u Engleskoj boravio sve do bitke za Britaniju 1940. kada se odselio u New York jer je jedna bomba pogodila kuću u kojoj je stanovao. Nakon odluke da napusti Englesku, slikar Harry Holtzman mu je savjetovao da ode u New York. Mondrian je u Ameriku krenuo 20. rujna, a stigao je tamo 3. listopada. Njegova platna su ubrzo stigla. U početku je boravio kod Holtzmana, a onda se uselio u atelje u Istočnoj 89. ulici gdje je nastavio slikati. 
Mondrian se u New Yorku susreo sa Peggy Guggenheim, a upoznao se i sa Maxom Ernstom, Andréom Bretonom i Marcelom Duchampom. Ubrzo se učlanio i u Američku udrugu apstraktnih umjetnika, s kojom ga je upoznao baš Ernst. Mondrianovi pravi zadatak u New Yorku bio je dovršavanje započetih djela. Tim djelima dodao je, po uzoru na prošla vremena, nekoliko polja u primarnim bojama. New York je na Mondriana izvršio takav utjecaj da su posljednje tri godine njegova života bile najzanimljivije. 
Mondrian je na svoja djela po prvi put dodao cjelovite linije u boju. Prvo djelo u kojem je to primijenio je slika New York/Boogie Woogie (1941. - 1942.) Na sliku je, osim crnih, dodao dvije cjelovite crvene linije i nekoliko manjih i kraćih linija u plavoj i žutoj boji. Značajno za ovu sliku je njezin naslov. Naslov New York je najčešći kod njegovih kasnijih slika, no i naziv Boogie Woogie je također korišten. Mondrian je u početku dodavao samo nekoliko obojenih linija, no to je bio samo prvi korak. 
Već u slikama New York City I (1941. - 1942.) i New York City II (c.1942.) Mondrian crne linije u potpunosti zamjenjuje bojama. Na slikama nema više crnih linija nego linija u primarnim bojama (crvena, žuta i plava) koje slikama daju novu svjetlinu i dinamičnost. Kod slika više nema obojenih ploha nego se između obojenih linija nalaze bijele plohe koje se zbog velike količine obojenih ploha i njihove jačine vizualno gube i umanjuju (ovisno o veličini plohe). Kod slike New York City II postoji još malo broj crnih linija, no slika je ostala nedovršena zbog Mondrianove smrti. Na toj slici Mondrian također koristi novu tehniku koju je otkrio. Kako bi prikazao svoje linije u boji koristio je samoljepljive trake u boji. Trake bi pomicao sve dok ne bi postigao željeni ritam na bijeloj podlozi. Mondrian je 1942. naslikao djelo New York City III (koje je rađeno istom tehnikom samoljepljivih traka u boji kao i New York City II) koje se od New York Cityja I i II razlikuje po tome što osim žutih, plavih i crvenih boja ima i 3 crne, 4 bijele i jednu sivu liniju, a bijela polja na slici su puno veća i manje brojna nego na dvjema spomenutim slikama. 
Nakon 1942. Mondrian u svoje slike uvodi novo revolucionarno obilježje. Kako je bio velik obožavatelj plesa i jazza, želio je preko svojih slika prikazati ujedinjenje glazbenog ritma jazza i slikarstva. Želio je oplemeniti slikarstvo ritmom pulsirajućih obojenih svjetala. Prva slika iz tog perioda je Broadway Boogie Woogie (1942. - 1943.) čiji je naslov oznaka za konceptualnu neposrednost Mondrianovog novog stila slikanja i ritma boogie-woogieja. Ova slika je ujedno i posljednja Mondrianova slika koja je dovršena. Ova slika je izrazito kompleksna, no ne gubi jasnoću. Slika se sastoji od niza žutih linija koje su stalno isprekidane crvenim, plavim i sivim kvadratićima i pravokutnicima. Među linijama nalaze se bijele plohe i pravokutni oblici koji sadržavaju više boja (siva u crvenoj, žuta u crvenoj u plavom pravokutniku...). Još jedna važna odlika ove slike su jake boje koje su korištene, a odaju dojam da gledate neonski natpis. Ova slika i sam ovaj stil predstavlja Mondrianove najdinamičnije slike. Količina i raspored boja na slikama daju dojam stalnog pokreta oblika na slikama i time samo poboljšavaju dojam slike.
Mondrian je bio najveći stručnjak za američku apstraktnu umjetnost od svih europskih slikara koji su u to vrijeme živjeli u SAD-u. Baš on se smatra odgovoran za otkriće Jacksona Pollocka, pionira apstraktnog ekspresionizma. Prema jednoj priči, Peggy Guggenheim, Mondrianova trgovkinja umjetninama, bila je zbunjena Pollockovim načinom slikanja. No Mondrian joj je rekao kako je to jedna od najuzbudljivijih slika koje je vidio u životu. Taj način slikanja, poznat kao apstraktni ekspresionizam, lišavanje forme smatra idealom. 
Posljednja Mondrianova slika je Victory Boogie Woogie (1942. - 1944.). Ta slika je nedovršena zbog slikareve smrti i napravljena je na romboidnom platnu. Slika se drži Mondrianovog stila prikazivanja glazbe na platnu te je tako rađena u istom stilu kao i Broadway Boogie Woogie. No ova slika, iako rađena istim stilom, puno je kompliciranija i kompleksnija nego njezina prethodnica. Oblici su puno nepravilniji, a slika sadrži puno više kvadratića i pravokutnika koji prekidaju osnovne linije slike. Neke linije na slici čak su i napravljene nizanjem kvadratića raznih boja. Oblici koju popunjavaju praznine između linija još su brojniji, kompliciraniji i gušće raspoređeni. Ova slika je zasigurno Mondrianova najdinamičnija slika upravo zbog navedenog korištenja boja u malim razmacima i u većim količinama. Svi ti oblici na slici su rastavljeni do točke gdje se linije i plohe jedva razlikuju jedna od druge što ostavlja dojam treperavih efekata. Naslov djela vjerojatno je odabran u iščekivanju kraja Drugog svjetskog rata. Djelo je osmišljeno kao spoj velikog povijesno-političkog trenutka i Mondrianove vlastite pobjede nad tradicionalnim europskim slikarstvom. No, ovo djelo je ostalo nedovršeno zbog Mondrianove smrti 1944.
Kada je četrdesetsedmogodišnji Mondrian napustio umjetnički konzervativnu Nizozemsku i otišao u Pariz po drugi i posljednji put 1919., odlučio je svoj atelje pretvoriti u mjesto za slike koje će predstavljati neoplasticizam, pokret o kojem je pisao već dvije godine. Kako bi sakrio strukturalne greške svog ateljea Mondrian je po ateljeu izlijepio velike plakate, koji su bili ili u jednoj boji ili u neutralnoj boji. Zid su naglašavali i mali papiri u boji spojeni u jedinstvenu kompoziciju. Tada je započeo intenzivni period slikanja. Onda je ponovo uređivao atelje, razmještajući izreske, povećavajući im broj, mijenjajući dinamičnost boju i prostor, stvarajući nove tenzije i ravnotežu. On je već odavno napravio raspored prema kojem je jedan period uređivao i radio prostor za nove slike, a u drugom slikao. Ti periodi su se prema tom rasporedu periodički izmjenjivali. Tog rasporeda držao se do kraja života, čak i tijekom rata kada se selio iz Pariza u London i iz Londona u SAD. 
Mondrian se 1943., kada je imao 71 godinu, preselio u svoj posljednji atelje, u New Yorku. Po dolasku odmah je započeo sa provođenjem rasporeda i organiziranjem okoline koja je bila najpogodnija za njegov skroman život i najstimulativnija za njegovo umjetničko stvaranje. Visoke zidove obojio je istom bijelom bojom kojom je obojio stolice i stolove, te kutije koje je izradio i dizajnirao od odbačenih kutija gdje su se držale naranče i jabuke. Vrh stolice obojio je sa istom crvenom bojom kojom je obojio kartonske korice radiofonografa na kojem je puštao svoje omiljene jazz skladbe. Posjetitelji njegovog posljednjed atelja rijetko su vidjeli više od jednog ili dva platna, no na njihovo divljenje, u ateljeu su je bilo osam velikih kompozicija sastavljenih od papirića koje su njegovom ateljeu, paradoksalno i istovremeno, davali dojam statičnosti i dinamičnosti. To je, kako sam Mondrian kaže, bilo najbolje mjesto u kojem je stanovao. No, tragična stvar je u tome da je on tu boravio samo nekoliko mjeseci zbog njegove smrti u veljači 1944..
Nakon njegove smrti, Harry Holtzman i Fritz Glarner su otvorili Mondrianov atelje na 6 tjedana i sve pažljivo dokumentirali, a nakon zatvaranja, Holtzman je sve kompozicije sa zidova počeo izlagati kao umjetnička djela koja su od tada poznata kao Zidna djela. Od tada ta su djela bila na izložbama u mnogim gradovima i muzejima diljem svijeta.
Pri početku 1944. Mondrian je dobio prehladu koja se razvila u pneumoniju. Kada ga je fotograf Fritz Glarner jednom prilikom posjetio u njegovom ateljeu, našao je Mondriana slabog i bolesnog. Ubrzo je prebačen u bolnicu Murray Hill, no Piet Mondrian je preminuo 1. veljače 1944. u New Yorku od posljedica pneumonije u 72. godini života. Pokopan je na groblju Cypress Hills u Brooklynu, New York. Njegov zahtjev za dobivanje američkog državljanstva bio je još uvijek na čekanju.Shvativši važnost Mondrianovog djela, Harry Holtzman je otvorio Mondrianov njujorški atelje za javnost. Tijekom tih 6 tjedana dok je bio otvoren, Fritz Glarner je njegovo djelo zabilježio fotografijama i filmom. Ovaj jednostavan čin bio je znak poštovanja prema Mondrianu i njegovom utjecaju na američku umjetnost. Godine 1945. je uslijedila retrospektivna izložba u Muzeju moderne umjetnosti u čast Mondrianu. Prva likovna monografija nastala je 9 godina poslije, a napisao ju je Mondrianov prijatelj Michel Seuphor.Dana 3. veljače 1944. održana je komemoracija u u Mondrianovu čast na koju je došlo više od 200 ljudi. Među njima su bili:
Umjetnici emigranti: Aleksandar Arčipenko, Herbert Bayer, Marc Chagall, Marcel Duchamp, Max Ernst, Jean Hélion, Frederick Kiesler, Moise Kisling, Fernand Léger, Matta, László Moholy-Nagy, Amédée Ozenfant, Hans Richter i Kurt Seiligman.
Američki umjetnici: Peter Blume, Ilya Bolotowsky, Alexander Calder, Burgoyne Diller, Suzy Frelinghuysen, Fritz Glarner, Carl Holty, Harry Holtzman, Ibram Lassaw, George L.K. Morris, Robert Motherwell, Charles Shaw, Charmion Von Wiegand i Abraham Walkowitz.
Ostali poznati gosti: Valentine Dudendsing, Katherine Dreier, Albert Gallatin, Sigfried Giedion, Clement Greenberg, Peggy Guggenheim, Sam Kootz, Julien Lévy, Henry McBride, Karl Nierendorf, Dwight MacDonald, Hilla Rebay, Meyer Schapiro, James Johnson Sweeny i James Thrall Soby.
Hans Locher: Piet Mondrian. Boja, struktura i simbolizam. Bern-Berlin: Verlag Gachnang & Springer, 1994. ISBN 978-3-906127-44-6
Faerna, José María, ed. (1995). Mondrian: Veliki moderni majstori, New York: Harry N. Abrams, Inc.
Mondrian, Piet, Harry Holtzman, ed., i Martin S. James, ed. (1993). Nova umjetnost – novi život: Zbirka bilješki Pieta Mondriana, New York: Da Capo Press
Schapiro, Meyer (1995). Mondrian: S ljudskosti apstraktnog slikarstva, New York: George Braziller
Joosten, Joop J. i Welsh, Robert P. (1998). Piet Mondrian: Catalogue Raisonné New York: Harry N. Abrams, Inc.
Deicher, Susanne: Mondrian, TASCHEN-ova likovna monografija, ISBN 9789533000077

Pilot epizodu televizijske serije Izgubljeni čine prvi i drugi nastavak prve sezone istoimene serije od kojih se prvi emitirao 22. rujna, a drugi 29. rujna 2004. na televizijskoj mreži ABC. Oba nastavka režirao je J. J. Abrams, a epizode su napisali Abrams i Damon Lindelof na temelju priče koju su kreirali Abrams, Lindelof i Jeffrey Lieber. Radnja te pilot-epizode vrti se oko preživjelih putnika leta "Oceanic 815" nakon što dožive zrakoplovnu nesreću i završe na tajanstvenom otoku. Događaje iz života troje likova – Jacka Shepharda (Matthew Fox), Kate Austen (Evangeline Lilly) i Charlieja Pacea (Dominic Monaghan) – pratimo u radnji koja se odvija netom prije nego se avion prepolovi u zraku; upravo su te scene odredile daljnji razvoj serije, odnosno činjenicu da će se svaka epizoda sastojati od radnje na otoku i radnje prije dolaska na otok.
U vrijeme kada je snimljena, ta je epizoda bila najskuplja pilot-epizoda svih vremena s budžetom između 10 i 14 milijuna dolara. Glavni troškovi većinom su se odnosili na kupnju, prijevoz i postavljanje pravih dijelova zrakoplova koji je u seriji "glumio" srušeni avion. Ova je pilot-epizoda jedna od kritički najhvaljenijih epizoda televizijskih serija svih vremena: oba su nastavka postigla veliku gledanost, a sama epizoda kasnije će osvojiti mnoge televizijske nagrade. Časopis TV Guide pilot-epizodu Izgubljenih postavio je na peto mjesto "najboljih 100 epizoda televizijskih serija svih vremena".
Dana 22. rujna 2004. godine Jack Shephard (Matthew Fox) budi se u džungli i primjećuje žutog Labradora retrivera koji prolazi pokraj njega kroz šumu bambusa. Jack potrči kroz džunglu do plaže na kojoj ugleda ostatke aviona leta Oceanic 815 koji se upravo srušio. Budući je kirurg, Jack ubrzano odlazi od jednog do drugog unesrećenog i pruža hitnu medicinsku pomoć. Pomaže trudnoj Claire Littleton (Emilie de Ravin) te zamoli Hurleyja (Jorge Garcia) da ju drži na oku nakon čega daje umjetno disanje Rose Henderson (L. Scott Caldwell) i spašava joj život. Kada početni šok prođe, Jace se povlači u mirno područje plaže kako bi se pobrinuo za vlastite ozljede te primijeti Kate Austen (Evangeline Lilly). Zamoli je za pomoć, a ona mu uskoro zašije ranu na leđima. Nekoliko sati nakon nesreće na plaži, preživjeli Hurley, Michael Dawson (Harold Perrineau) i njegov desetogodišnji sin Walt Lloyd (Malcolm David Kelley) raspravljaju o tome što učiniti s mrtvim tijelima dok ih nezainteresirani James "Sawyer" Ford (Josh Holloway) samo promatra. Uskoro Sayid Jarrah (Naveen Andrews) organizira ekipu za čišćenje, dok Hurley počne skupljati hranu iz aviona i dijeliti je preživjelima. Shannon Rutherford (Maggie Grace) odbija čokoladu koju joj nudi Boone Carlyle (Ian Somerhalder) vjerujući da će spasioci doći svakoga časa. 
Te noći preživjele uznemiruje divljačka buka i zvukovi lomljenja stabala koji dopiru iz obližnje džungle koja ih okružuje. Ujutro, Jack odlučuje da moraju poslati poziv u pomoć vjerujući da će to uspjeti ako pronađu pilotsku kabinu aviona. Kate tvrdi da je vidjela dim negdje u džungli i upita Jacka da pođe s njim u potragu za pilot kabinom. Jack i Kate skupa s Charliejem Paceom (Dominic Monaghan) kreću u džunglu. Uskoro pronađu pilotsku kabinu zabijenu u drveće pa se moraju penjati kroz sjedala kako bi došli do nje. Unutra pronalaze pilota koji još uvijek sjedi u svojoj stolici. Charlie nestaje u kupaonici dok Jack i Kate pronalaze pilota (Greg Grunberg) koji se budi s potresom mozga. On im govori da je avion izgubio radijski signal šest sati nakon polijetanja te da se okrenuo prema Fijiu i zapao u turbulenciju. U međuvremenu, na plaži započinje kišna oluja pa se nekoliko preživjelih sakriva ispod olupine aviona. Dok su unutra, Jin-Soo Kwon (Daniel Dae Kim) govori svojoj supruzi Sun-Hwa Kwon (Yunjin Kim) na korejskom jeziku da mora ostati blizu njega cijelo vrijeme. Premda se velika većina preživjelih sakrila od kiše, John Locke (Terry O'Quinn) ostaje vani i sjedi sam na plaži raširenih ruku, uživajući u trenutku dok kiša pada po njemu. Za to vrijeme u pilotskoj kabini razgovor između pilota i preživjelih naglo se prekida kada se ponovno začuje divljačka buka koju je grupa čula noć ranije. Pilot ode istražiti, ali ga nešto naglo zgrabi i ubije dok se troje preživjelih daju u bijeg. Tijekom bijega, Charlie pada na zemlju. Jack se vraća pomoći mu, dok Kate nastavi bježati u panici. Nakon što čudovište nestane, Kate, Charlie i Jack se ponovno susretnu i pronađu krvavi leš pilota kako visi s jednog od drveća.
Dok se Jack, Kate i Charlie vraćaju prema plaži, Kate upita Charlieja što je radio u kupaonici. Charlie joj odgovara da mu je pozlilo, ali se u radnji koja se odvija prije nesreće otkriva da je Charlie konzumirao drogu. Pokušao je baciti drogu niz školjku, ali ga je nagla turbulencija u tome spriječila. Na otoku, dok traži svog psa Vincenta, Walt otkriva par lisica za ruke koje pokazuje Michaelu. Kasnije Sawyer napada Sayida i tvrdi da je terorist koji je digao avion u zrak, ali ga uskoro sputavaju Michael i Jack. Sayid uspije popraviti prijemnik, ali ne uspijeva doći do signala zbog slabe baterije. Dok radi na prijemniku, Sayid otkriva Hurleyju da je radio kao časnik za komunikaciju za Iračku republikansku gardu tijekom Zaljevskog rata. Sawyer odluči otići sa Sayidom, Kate, Charliejem, Shannon i Booneom u unutrašnjost otoka kako bi došli do višeg položaja i pokušali uhvatiti bolji signal. Tijekom puta napadne ih polarni medvjed kojeg Sawyer ubija pištoljem. Nakon što ga upitaju odakle mu pištolj, Sawyer kaže da ga je uzeo s tijela mrtvog maršala. Sayid optužuje Sawyera da je on bio zatočenik na letu, a Kate mu uzima pištolj i Sayid joj pokazuje kako ga ispravno rastaviti.
U radnji koja se odvija ranije otkrivaju se posljednji trenuci prije nesreće. Kate razgovara s maršalom, istim ozlijeđenim čovjekom za kojeg se Jack brine na plaži. Kate je ta koja nosi lisice koje je Walt pronašao u džungli. U trenutku turbulencije, kovčeg pogađa maršala u glavu i ozlijedi ga. Kate se uspijeva osloboditi lisica i staviti maršalu masku s kisikom prije nego je stavi i sebi, a u tom se trenutku rep aviona otkida od ostatka i pada na drugu stranu otoka. Natrag na plaži, maršal se budi tijekom operacije i upita Jacka: "Gdje je ona?" U međuvremenu Sayid pali prijemnik i začuje se signal. Međutim, signal je blokiran prijenosom francuske poruke koja se ponavlja punih 16 godina. Shannon ju uspijeva prevesti: "Sada sam sama, potpuno sama na otoku. Molim neka netko dođe. Drugi su mrtvi. Ubila sam ih. Ubila sam ih sve." Grupa preživjelih zbunjeno pogledaju jedni druge, a Charlie upita: "Društvo, gdje se mi to nalazimo?"
Serija Izgubljeni započela se stvarati još u siječnju 2004. godine, kada je Lloyd Braun tadašnji direktor ABC-a naručio scenarij od Spelling Television temeljen na njegovoj ideji o spajanju knjige Gospodar muha, filma Brodolom života, televizijske serije Gilliganov otok i popularnog "reality showa" "Survivor" u jednu seriju. ABC je davne 1969. godine producirao seriju The New People koja je bila kratkog vijeka, a čija se radnja također vrtila oko preživjelih putnika nakon zrakoplovne nesreće. Nezadovoljan prvim verzijama scenarija, Braun je uskoro kontaktirao J. J. Abramsa koji se nalazio pod ugovorom s Touchstone Televison (sada ABC Studios), a također iza sebe već imao autorsko djelo u obliku televizijske serije (Alias) te mu predložio da napiše novi scenarij za pilot epizodu Izgubljenih. Iako u početku nije bio zainteresiran, Abrams je ipak pristao pod uvjetom da serija krene u nadnaravnom smjeru, a također je surađivao i s Damonom Lindelofom kako bi odmah od početka postavili stil same serije i njezine glavne likove. Zajedno su kreirali "Bibliju serije", skupili i detaljno razradili glavne mitološke ideje i zaplete koji bi se protezali na četiri do pet sezona. Budući je producentska kuća htjela krenuti sa svojom novom serijom odmah u televizijskoj sezoni 2004./05., vremena za pretprodukciju bilo je jako malo. Zato su scenaristi tijekom audicija za uloge pisali likove prema glumcima koji su nastupali na audiciji.Dvosatna pilot epizoda Izgubljenih postala je najskuplja epizoda neke serije svih vremena. Navodno je koštala između 10 i 14 milijuna dolara (prosječna cijena pilot epizode za televizijsku sezonu 2004./05. bila je oko 4 milijuna dolara). Premijera serije emitirana je 22. rujna 2004. i postala jedan od najvećih kritičkih i komercijalnih uspjeha te godine. Upravo je ta serija, uz novo pridošle Kućanice i Uvod u anatomiju označila lagano uzdizanje ABC-a kojemu do tada nije išlo što se tiče televizijske gledanosti. Ipak, prije nego je pilot epizoda Izgubljenih uopće prikazana na televiziji, izvršni direktori ABC-a otpustili su Lloyda Brauna upravo zbog slabe gledanosti serija u produkciji ABC-a proteklih sezona i zbog činjenice da je uopće dopustio snimanje tako skupog projekta. Svjetska premijera pilot epizode održana je 24. srpnja 2004. godine u sklopu Comic-Cona u San Diegu.Premda Abrams i Lindelof nisu koristili Lieberov rad kao inspiraciju za svoj vlastiti, Lieberov zahtjev za arbitracijom koju je podnijo udruženju američkih scenarista i u kojem je naveo sličnosti između dva scenarija zagarantirao mu je postavljanje imena kao jednog od autora same serije. Lieber će kasnije priznati da se radnja serije drastično počela razlikovati od njegovog koncepta za Nowhere te će proglasiti Izgubljene serijom koja "više sliči Gospodaru prstenova nego Gospodaru muha".
Pilot epizoda snimljena je u Oahu (Havaji) dok su scene čija se radnja događa u avionu snimljene u studijima u Los Angelesu. Olupina leta 815 napravljena je od aviona Lockhee L-1011 izgrađenog 1972. godine, a kojeg je sve do 1998. godine koristila kompanija Delta Air Lines. Nakon što je ABC kupio zrakoplov, rastavio ga je i poslao brodom na Havaje. J. J. Abrams odlučio je ne snimati zračne scene kako ne bi otkrio previše otoka, ali i zbog toga što je smatrao da bi previše scena snimljenih iz raznih perspektiva samo zbunilo gledatelje.U Pilot epizodi korišteni su brojni specijalni efekti, pogotovo plavi ekran. Jedan od njih izgrađen je netom prije emitiranja drugog nastavka Pilot epizode budući je scena zahtijevala polarnog medvjeda.
Prvi nastavak Pilot epizode oborio je rekord gledanosti s 18.6 milijuna gledatelja, dok je drugi nastavak gledalo 17 milijuna Amerikanaca. Oba nastavka prikazana su iste noći u Ujedinjenom Kraljevstvu na kanalu Channel 4, dana 10. kolovoza 2005. te je serija postala instantnim hitom. Toga tjedna to je bio drugi najgledaniji program na kanalu Channel 4 sa 6.75 milijuna gledatelja - ispred njega nalazio se samo Big Brother.Kritike za Pilot epizodu bile su izrazito pozitivne. IGN je dao ocjenu 10/10 istaknuvši da Izgubljeni "ispunjavaju sva očekivanja svoje publike". U flashback kritikama iz 2008. godine Chris Carabott iz IGN-a promijenio je ocjenu i dao joj 9.5/10 istaknuvši da će tajne serije "držati publiku budnom kroz sljedeće četiri godine"; drugom nastavku dao je ocjenu 9/10 napisavši: "Zbilja se radi o vratolomiji emocija i taj osjećaj užasa koji publika dobiva fantastično je predstavljen u seriji". Časopis Entertainment Weekly dao je epizodi čistu peticu naglasivši da se ista može svidjeti onima koji nisu ljubitelji znanstvene fantastike i fantazije, a USA Today dao je četiri zvjezdice hvaleći najviše glumačku postavu. The Futon Critic kasnije će izabrati upravo Pilot epizodu kao peti najbolji nastavak neke televizijske serije 2004. godine. TV Guide postavio je epizodu na peto mjesto "najboljih 100 epizoda televizijskih serija svih vremena".Na dodjeli prestižnih televizijskih nagrada Emmy 2005. godine J. J. Abrams osvojio je nagradu za najbolju režiju dramske serije dok je skupa s Mary Jo Markey osvojio nagradu za najbolju montažu dramske serije. Uz to dobio je nominaciju za najbolju montažu zvuka i najbolji scenarij za dramsku seriju. April Webster, direktorica castinga osvojila je nagradu za rad na Pilot epizodi. Ova je epizoda također osvojila i dvije Golden Reel nagrade za najbolje efekte kao i VES nagradu za najbolje vizualne efekte. Sama epizoda bila je nominirana za Hugo nagradu kao i za nagrade od strane društva Američkog udruženja kamermana i Američkog udruženja redatelja.

Pingvini (lat. Spheniscidae)  ptica koje ne mogu letjeti, a žive na južnoj polutki. To je jedina porodica unutar reda Sphenisciformes, podrazreda ptica Neognathae. Pingvine obuhvaća šest rodova sa 17 ili 20 vrsta, što ovisi od autora. Smatra se vjerojatnim da su im, razvojno gledano, sestrinske grupe plijenori (Gaviiformes) i bubnjavke (Procellariiformes). Vrlo ih je lako razlikovati od svih ostalih ptica. Izvrsno su se prilagodile životu u moru, a djelomično i ekstremno hladnim područjima zemlje. Oni ne mogu letjeti, ali odlično plivaju velikom brzinom.
Pingvini su vrlo dobro prilagođeni životu u vodi. Njihova krila služe im za ronjenje i plivanje, i ne koriste ih za letenje. U vodi su stoga izuzetno okretni. U njihovom glatkom perju se nalazi sloj zraka koji ih štiti od hladnoće, ali i pomaže pri ronjenju. Većina vrsta je samo neznatno teža od težine vode koju istiskuju svojim tijelom, pa im je zbog toga relativno lako roniti. Pod vodom mogu doseći brzinu od 5 do 10 kilometara na sat, no neke vrste mogu plivati brže, do 36 kilometara na sat. Uron im može trajati i do 20 minuta. Prilikom brzog plivanja veslaju krilima. Zapravo, noge koriste kao vesla jer su im prsti spojeni kožom, a potisak postižu krilima. Kada plivaju lagano, koriste samo noge.
U divljini, pingvini najčešće dožive oko 20 godina (minimalno 15 godina), no neke vrste pingvina žive i nešto više.
Visina pingvina, što ovisi od vrste, može biti od oko 40 cm pa do 120 cm. Najviša vrsta pingvina je carski pingvin (Aptenodytes forsteri), čije su odrasle jedinke visoke oko 1,1 m i teške uglavnom oko 35 kg, obično oko 40 kg, te zbog toga spadaju među najveće članove podrazreda Neognathae. Najmanja vrsta je patuljasti pingvin (Eudyptula minor) , koji je visok do 43 cm i težak oko 1 kg, te najviše može težiti do 1,5 kg. Obično u hladnijim krajevima žive veći, a u umjerenim i toplijim područjima  manji pingvini, što se poklapa s Bergmanovim pravilom, kao i veličina i težina pingvina.
Neki prapovijesni pingvini bili su jako veliki. Oni su bili teški ili visoki kao čovjek. Njihova staništa nisu bila ograničena samo na Antarktik, već su nastanjivali prostrana podantarktička područja. Fosili koji su 2007. godine nađeni u Peruu, govore o vrsti pingvina koji je bio visok oko 1,5 m s kljunom veličine od oko 30 cm i koji predstavlja najvišu do sada poznatu vrstu pingvina na svijetu. Fosili su nađeni u pustinji Atacama. Otkriveni fosili su stari oko 36 milijuna godina i datiraju iz jednog od najtoplijih razdoblja u posljednjih 65 milijuna godina. Razlike u veličini i težini različitih vrsta pingvina su značajne, no građa tijela i perja je, suprotno tome, unutar porodice vrlo homogeno.
Zbijeno tijelo s uskim, ali snažnim krilima koja su im se oblikovala na način, da ih ptice koriste kao peraje i čini ih vrlo dobro prilagođenim životu u vodi. 
Za razliku od drugih ptica koje ne lete (nojevke), pingvini imaju na prsna kosti izraženo visoko oblikovan greben na koji se veže snažna letna muskulatura. Zbog otpora vode kod plivanja pod vodom potrebno je jednako toliko energije za spuštanje kao i za podizanje krila u zraku. Radi toga imaju pingvini veću površinu lopatica od svih drugih ptica, jer se na njih "prihvaćaju" mišići koji pokreću krila. Kosti nadlaktice i podlaktice su u laktu kruto sraštene u ravnoj crti što krilima preoblikovanim u peraje daje veću čvrstoću. Kosti, koje su inače kod drugih ptica šuplje, kod pingvina su guste i teške jer im nije potrebno smanjenje težine radi letenja, a cjevaste kosti su im ispunjene gustom, uljnatom koštanom srži.
Bedrene kosti su im vrlo kratke, zglobovi koljena kruti, a noge jako pomaknute prema natrag što uzrokuje njihov neobičan, gegav uspravan hod na kopnu. Stopala na kojima imaju plivaće kožice su relativno kratka, pa ptice na kopnu stoje na petama pri čemu im kruta repna pera služe kao potporanj. Rep im je vrlo smanjen. Kod drugih ptica koje rone, rep služi kao "kormilo", dok su kod pingvina tu ulogu preuzele noge. 
Većina pingvina nema dugačak kljun, ali je zato vrlo snažan. Iznimka su veliki pingvini (Aptenodytes), čiji je kljun, vjerojatno zbog prilagođavanja na plijen koji su brze ribe, dugačak, vitak i lagano savijen prema dolje. Pingvini provedu pola svog života u vodi, a pola na kopnu, dok po nekim izvorima provedu čak 75% života u vodi.Neke vrste napuštaju vodu samo radi parenja i u vrijeme mitarenja.
U svom okolišu su pingvini izloženi dijelom ekstremnim klimatskim uvjetima. Tome su se prilagodili raznim anatomskim osobinama. 
Za toplinsku izolaciju imaju prvo i do tri centimetra debeli sloj masnoće iznad koje su složena tri reda vodonepropusnog, gusto međusobno prepletenog i po cijelom tijelu ravnomjerno raspoređenog perja. Dijelova kože na kojem ne raste perje, Apterin, koje imaju gotovo sve druge ptice, pingvini uopće nemaju. Jedina iznimka su neke tropske vrste koje nemaju perje na licu. Zrak koji se zadržava u slojevima perja također efikasno služi u vodi za sprečavanje gubitka topline.
Pored toga, pingvini imaju vrlo dobro razvijen sistem "prijenosa topline" u perajama i nogama. Arterijska krv koja dolazi u ekstremitete velikim dijelom prenosi toplinu na venoznu krv koja se iz njih ohlađena kreće prema tijelu i grije ju prije nego što uđe u njega, tako da se gubitak topline smanjuje na minimum. 
S druge strane, što možda iznenađuje, neke vrste koje su se udomaćile u tropskim vodama, imaju problema s pregrijavanjem. Kako bi to spriječili, razvili su peraje koje u odnosu na tijelo imaju veću površinu nego kod drugih vrsta kako bi se povečala površina preko koje se može rashladiti krv. Osim toga, neke vrste nemaju perje na licu, tako da se brže rashlade u sjeni koju aktivno traže.
Boja perja kod gotovo svih vrsta je na leđnoj strani tamno plavosivo koje se prelijeva u crno, dok im je boja s donje, trbušne strane bijela. Smatra se, da im je boja takva, kako bi se pri pogledu odozgo stopili s tamnom bojom dubokog mora, dok su s trbušne strane bijeli, kako bi pri pogledu odozdo prema gore odakle dopire i svjetlost, ponovo bili manje uočljivi u odnosu na osvijetljenu vodu. Gotovo svi pingvini iz potporodice Eudyptes imaju na glavi narandžasto-žuti ukras koji je vrlo upadljiv. Mlade životinje su uglavnom pokrivene jednobojnim paperjem, sivim ili smeđim, a samo neke vrste imaju bijele bokove i trbuh.
Najčešće nakon sezone gniježđenja i podizanja mladunaca, kod pingvina nastupa mitarenje, zamjena perja. U tom razdoblju, koje, ovisno o vrsti, može trajati od dva do šest tjedana, ptice troše svoje masne rezerve dvostruko brže nego ranije. Kod vrsta žutonogi pingvin (Pygoscelis papua) i galapagoških pingvina (Spheniscus mendiculus) razdoblje mitarenja nije određeno i može biti u bilo koje vrijeme između dvije sezone gniježđenja. Ptice koje se ne gnijezde, obično se mitare ranije nego oni pripadnici iste vrste koji se gnijezde.
Oči pingvina su građene da omoguće oštar vid pod vodom. Rožnica im je ekstremno ravna, tako da su ptice na kopnu lagano kratkovidne. Kod vrsta koje duboko rone, kao što su carski pingvini, su osim toga pupile krajnje rastezljive tako da se oči mogu vrlo brzo prilagoditi na različitu količinu svjetlosti prisutnu na površini vode, pa zatim na stotinjak metara dubine.  Prema sastavu pigmenta se smatra da pingvini bolje vide u plavom nego u crvenom dijelu svjetlosnog spektra, te da vjerojatno vide i ultraljubičasto svjetlo. Kako se crveni dio svjetlosnog spektra filtrira i gubi već u gornjim sloju vode, ovo svojstvo se može razumjeti kao evolucijska prilagodba uvjetima života pingvina.
Kao većina drugih ptica, niti pingvini nemaju vanjskih struktura uha. Kod ronjenja, posebno snažna pera ih vodonepropusno zatvaraju. Kod velikih pingvina je osim toga rub vanjskog uha tako povećan, da se može zatvoriti i tako zaštititi unutrašnje i srednje uho od oštećenja do kojih može dovesti pritisak kod ronjenja na veće dubine.
Pingvini se na kopnu međusobno sporazumijevaju glasanjem zvukovima koji podsjećaju na zvuk trube. Neki puštaju glasove poput magarećeg revenja, pa se jedna vrsta i zove magareći pingvin. Međutim, pod vodom pingvini ne puštaju glasove. Nije jasno, da li se ne glasaju da ne upozore grabežljivce na svoju prisutnost, ili kako ne bi prestrašili potencijalnu lovinu.
Najveći prirodni neprijatelji pingvina su neke morske životinje, poput morskih leoparda, morskih pasa i orki. Morski leopard je usamljen lovac, ali veoma efikasno lovi pingvine goneći ih oko ledenih santi. Kada pingvini poskaču u vodu, morski leopard obično promatra ispod ledenog brijega gdje ga pingvini ne vide, i kada se voda zapjenuši, morski leopard ih hvata. Ako ulovi jednog i pojede, on se obično povlači i ostala grupa pingvina mogu nastaviti kretanje po vodi. Procjenjuje se da godišnje od morskih leoparda strada oko 5% svih Adelijskih pingvina. Vjerojatno zbog ove i drugih opasnosti u vodi, pingvini ne mogu skakati u vodu i postoji velika mogućnost da stoje mnogo vremena na rubu ledenog brijega ili obali. Kad jedan od grupe pingvina skoči u vodu, svi ostali pingvini poskaču za njim.
Ukoliko su mladunci ili jaja nebranjeni, lako postaju plijen galebova i pomornika. Odrasli pingvini se od ovih grabljivaca brane svojih snažnim kljunom. Pingvini se ne boje ljudi, pa im lako prilaze. Ako se pingvinu, mužjaku ili ženci, dogodi da izgubi mladunče ili jaje, ponekad se dogodi da pokuša ukrasti mladunče neke druge jedinke. U znanosti nije potpuno jasno zašto se to događa, tj. "zašto bi roditelj odgajao i ulagao u tuđeg mladunca", jer se ne na neki način ne uklapa u teoriju evolucije. Neke pretpostavke su, međutim, načinjene da objasne ovo čudno ponašanje. Odgajanje mladunca bi povećalo iskustvo otimača u odgajanju, čime bi se povećala vjerojatnost da i u budućnosti ima mladunce. Zbog naizgled uspješne reprodukcije, jedinka će biti uspješnija pri pronalaženju jedinke za parenje u narednoj sezoni parenja. Otimanje može dovesti i do udruživanja sa otetim mladuncem koje joj može pomoći u narednim sezonama parenja. Međutim, očigledna je i realna opasnost od povrjeđivanja od strane pravog roditelja za vrijeme pokušaja otmice, ali i trošenje energije i truda oko mladunčeta koje je "ukradeno" od drugog pingvina. Na taj način, nije sigurno da li je ovakvo ponašanje zaista evolucijska prednost ili jednostavno greška kod jedinki koje ne prepoznaju svoje mladunče.
Pingvini su vrlo popularni kod ljudi, uglavnom zbog svog uspravnog, kao ljudskog, položaja i zbog gegajućeg načina hoda. Također, ljudi vole pingvine jer ih se pingvini ne boje, za razliku od većine ptica. Pingvini su se često znali prikazivati u crtanim filmovima kao da nose frak, zbog posebne boje njihovog perja. U skorije vrijeme je snimljeno nekoliko dugometražnih crtanih filmova o pingvinima, poput Ples malog pingvina (eng. Happy feet) i Pravi surferi (eng. Surf's Up). Logo operativnog sistema "Linux" je pingvin, Tuks.
Ljudi u svrhu prehrane prikupljaju jaja, koja su veoma ukusna, dok meso pingvina nije za jelo. Ipak, pingvini se ne boje čovjeka i istraživači im lako prilaze. Razlog je vjerojatno povijesno slabo prisustvo čovjeka kao grabežljivca u predjelima njihovih staništa. Pingvini uglavnom čuvaju udaljenost od oko tri metra, što je i granica koja se turistima obično nalaže da ne prelaze; ako pingvini sami, međutim, priđu bliže, što se često događa, nema potrebe za udaljavanjem.
Hrane se uglavnom ribom, lignjama, rakovima, ali i drugim sitnim morskim životinjama, krilom i sl. Obično se pingvini koji žive bliže Južnom polu hrane krilom, dok se sjevernije nastanjeni hrane više ribom. Plijen hvataju kljunom i gutaju ga cijelog, čim ga uhvate u vodi.
Ako su u vodi, pingvini mogu utažiti žeđ vodom iz uhvaćenog plijena ili pijući male količine morske, slane, vode; pomoću takozvane slane žlijezde (supraorbitalne glandule) tik iznad očiju uklanjaju višak soli iz krvi.. Sol se izbacuje kao koncentrizirana tekućina kroz nosnice. Ovo je prilagođenost uobičajena za morske organizme, pa samim tim i za morske ptice poput pingvina. Kada su na kopnu, vodu mogu dobiti jedući malo snijega.[1]
Pingvini žive u otvorenim morima južne polutke. Naročito su česti u obalnim vodama Antarktika, Novog Zelanda, južne Australije, Južne Afrike, Falklandima smještenim ispred istočnih obala Južne Amerike ali i na zapadnoj obali sve do Perua kao i na Galapagoskim otocima u blizini ekvatora. Kako pingvini vole hladnije predjele, u tropskim područjima se pojavljuju samo ako postoje hladne morske struje. To je slučaj s Humboldtovom strujom uz zapadnu obalu Južne Amerike kao i s Benguelskom strujom duž zapadne obale Afrike koja dopire sve do ekvatora. 
Većina vrsta živi između 45. i 60. stupnja južne zemljopisne širine. Najveći broj jedinki živi uz Antarktik i na obližnjim otocima.
Pravi životni prostor pingvina je otvoreno more, čemu su izvanredno prilagođeni. Na kopno dolaze samo radi gniježdenja. Tu žive na stjenovitim obalama južnih kontinenata, hladnim šumama umjerenih područja, podtropskim pješčanim plažama, područjima ohlađene lave na kojima gotovo uopće nema vegetacije, subantarktičkim travnjacima ali čak i na ledu Antarktika. Dok tropske vrste ostaju na svom području, druge vrste odlaze i više stotina kilometara daleko od oceana kako bi došle u područja gdje legu mladunce.

Pirati (grč. πειρατής, pirat) su pljačkaši koji vrše razbojstva na moru, ponekad i na obali. Piratstvo (eng. piracy) je nastalo još u antičkim vremenima ali najviše se raširilo tijekom 17. stoljeća na Karibima iliti Novom svijetu. Iako je početkom 19. stoljeća bilo gotovo iskorijenjeno, krajem 20. stoljeća ponovno se pojavilo. Danas pirati najviše djeluju na Tihom i Indijskom oceanu i veliki su problem za međunarodnu trgovinu. Piratstvo se ne bi trebalo miješati sa gusarenjem, koje je kroz povijest bilo legitiman oblik ratovanja na moru.
Antičko doba je obilovalo piratima koji su svojim brzim galijama terorizirali sve obale Sredozemnog mora. Još od vremena drevnih Egipćana oni su pljačkali trgovačke brodove. Grci, Egipćani, Kartažani i Rimljani nisu bili u stanju osigurati prisutnost jakih flota na moru i piratske zajednice su postojale na mnogim otocima. Jednom prilikom je i Julije Cezar zarobljen od pirata i zadržan radi otkupa. Na istočnoj obali Jadrana kao pirati su se najviše istakli Iliri koji su pljačkali grčke kolonije i brodove. Tek kada je rimski general Pompej Veliki 67. godine prije Krista sa stotinama brodova proveo veliko anti-piratsko čišćenje, Sredozemlje je bilo sigurnije za trgovinu. Grčki povjesničar Tukidid je za pirate rekao da su se proširili:"čim su se počele razvijati pomorske veze među zemljama. Na čelu su im bili ljudi koji su, premda ne osobno najsiromašniji, nastojali steći korist za sebe i nahraniti slabe. Naišavši na narode bez bedema, koji su živjeli u gradinama, pljačkali su ih i odatle izvlačili sredstva za opstanak. Ta aktivnost nije bila ništa sramotno i čak je donosila stanovitu slavu."Nakon pada Zapadnog Rimskog carstva kao pirati najviše su se isticali Vikinzi, pomorski narod sa sjevera Europe. Oni su svojim brzim brodovima tipa drakkar doplovili do Britanije, Rusije, Italije, Afrike i Amerike, pljačkajući sve na svom putu nekoliko stoljeća. No kasnije su se s vremenom okrenuli trgovini.
U drugoj polovici srednjeg vijeka morima sjeverne Europe počinju ploviti pirati svih nacija i pljačkati trgovačke brodove i gradove. Nerijetko su to činili s ovlaštenjem pojedinih vladara i time se rađa gusarstvo (eng. privateering), pljačkanje na moru ovlašteno zakonom i smatrano dijelom regularnog ratovanja. 1392. godine njemački pirati osvajaju grad Bergen što dovodi do toga da trgovci i zemlje ojačavaju svoje brodove i stvaraju trgovačke i političke saveze poput Hanze što će na kraju dovesti do gušenja sjevernoeuropskog piratstva.
Korsarima (eng. corsairs) se u početku nazivalo sve pirate i gusare koji su djelovali na Sredozemlju tijekom 15. i 16. stoljeća, podjednako kršćane i muslimane ali taj naziv kasnije počinje označavati samo francuske gusare. Za muslimanske korsare iz sjeverne Afrike se počinje koristiti naziv Berberski pirati.
Berberski pirati/korsari su bili stanovnici sjevernoafričkih muslimanskih područja (Berberska obala) koji su pod zaštitom Otomanskog carstva pljačkali krščanske brodove na Sredozemlju. Vodeći vjerski rat smatrali su se gusarima, ali za Europske države oni su bili obični pirati. Koristili su brze galije i svojim brojnim posadama lako savladavali protivničke brodove. Zarobljenike su prodavali u roblje ili ih ucjenjivali radi otkupa. Na vrhuncu moći su bili tijekom 16. stoljeća, a početkom 17. njihova snaga počinje opadati da bi do 1650. gotovo potpuno nestali. Njihov najpoznatiji vođa je bio Hajreddin Barbarossa koji je imenovan admiralom u ratnoj mornarici Otomanskog carstva. Najveća utočišta su im bili Tripoli, Alžir i Tunis. Zanimljivo je da je među njima ponekad bilo i bivših krščanskih gusara koji su završetkom ratova i ostavši bez posla, prelazili u redove sjevernoafričkih korsara i napadali brodove svojih bivših zaštitnika.
Nakon Kolumbova otkrića Amerike 1492. najveće pomorske sile toga vremena Španjolska i Portugal krenule su stvarati kolonije u Srednjoj i Južnoj Americi (iliti Zapadnoj Indiji, kako ju je Kolumbo nazvao). Najviše kolonija je osnovala Španjolska dok se Portugal više orjentirao na trgovinu s Indijom i dalekim Istokom. Ipak, Portugal je osnovao nekoliko važnih i bogatih kolonija u Južnoj Americi te u dogovoru sa Španjolskom prisvojio istočni dio Južne Amerike dok je Španjolska prisvojila zapadni. Porobivši srednjoameričke domorodačke narode Inka, Maya i Asteca, Španjolci su stekli kontrolu nad brojnim rudnicima plemenitih metala koje su počeli dovoziti u Španjolsku. Zbog velikog rasta španjolskog bogatstva i druge europske države poćinju osnivati kolonije u Karibima radi iskorištavanja prirodnih bogatstava Novog svijeta. Krajem 16. i početkom 17. stoljeća diljem Kariba nastaju kolonije Engleske, Francuske i Nizozemske a krajem 17. stoljeća i Danske. No u usporedbi sa španjolskim kolonijama sve druge su  bile malobrojne i slabo razvijene.
Suparništvo među kolonijama i želja za trgovačkom premoći učinili su od Kariba područje neobjavljenog rata, što je doprinjelo razvoju razbojništva na moru. Veliko klasično doba piratstva trajalo je od 1560. do 1720. godine. Tijekom prvih desetljeća 17. stoljeća grupa odmetnika i izbjeglica gotovo svih europskih nacija (većinom Francuza) naselila se na otoku Hispanioli. Nazivali su se bukaniri (eng. "buccaneers") i prvotno su bili lovci na divlje životinje. No željni brze zarade otiskivali su se na more i napadali španjolske brodove s blagom okrenuvši se otvorenom piratstvu. Tako su bukaniri, iako zadržavši staro ime, postali pirati, a najuspješniji su bili u razdoblju od 1640. do 1680. godine. Najpoznatiji među bukanirima bili su L'Olonnais, Michel le Basque, Nicholas Van Horn, Michel de Grammont, i Laurens de Graff. Dva najpoznatija bukanirska sjedišta su bila otok Tortuga nakon 1640. i grad Port Royal na otoku Jamajka nakon 1655. godine. Bukanirsko doba je potrajalo do 1680. kada su im francuske i engleske vlasti počele uskračivati potporu. Posljednjom velikom akcijom bukanira smatra se pljačka Cartagene u Kolumbiji 1689. kada je 6500 bukanira i francuskih vojnika osvojilo bogati španjolski grad.
Tortuga (španjolski Kornjača) je otok smješten uz sjevernu obalu otoka Hispaniola. Tijekom 17. stoljeća bio je čuven kao piratsko utočište. Danas potpada pod Republiku Haiti.
1625. engleski i francuski kolonisti odbjegli iz vjerskim ratovima zahvaćene Europe naselili su se na Tortugi i bavili se poljoprivredom. 1629. Španjolci su napali Tortugu pobivši gotovo sve stanovnike da bi ga odmah zatim napustili. Preživjeli stanovnici željni osvete udružili su se sa bukanirima s Hispaniole i započeli s napadima na španjolske brodove.1633. Francuzi su pokušali na Tortugi organizirati trgovinu crnim robljem dovedenim iz Afrike ali ona nije zaživjela i 1635. se potpuno ugasila. Iste godine Španjolci su ponovno osvojili Tortugu da bi ju opet napustili jer je otok bio premalen da bi za njih imao stratešku važnost. Engleski i francuski pirati su tada ponovno naselili otok a uskoro su im se pridružili i nizozemski. Španjolci su zbog toga 1638. ponovno napali Tortugu ali ovoga puta su bili poraženi. Od 1640. pirati i bukaniri s Tortuge su se počeli međusobno nazivati Bratstvo Obale (engleski Brethren of the Coast). Zbog neprestanih piratskih napada na njihove brodove Španjolci su 1654. ponovno napali Tortugu i osvojili ju ali pirati i bukaniri su se vratili već sljedeće godine i nastavili sa pljačkanjem diljem Novog svijeta. 1660. iz Francuske je na Tortugu stigao guverner koji je preuzeo vlast na otoku i počeo uvoditi red. Deset godina kasnije vrijeme bukanira je počelo prolaziti a Tortuga se pod francuskom vlašću počinje okretati zakonu. Pirati s Tortuge prelaze u francusku službu postavši gusari ili, u većem broju slučajeva, napuštaju otok i premještaju se u Port Royal ili na Bahame. Do 1685. vrijeme bukanira je završilo. Samo piratstvo je na Tortugi zakonom zabranjeno 1713. godine.
Port Royal (engleski Kraljevska luka) je bio centar trgovačke aktivnosti na otoku Jamajka sve do potresa 7. lipnja 1692. koji je uzrokovao da dvije trećine grada potone u Karipsko more. Bio je popularno mjesto za pirate koji su ondje trošili svoja bogatstva stečena na moru.
 Nakon što su Englezi 1655. preoteli Španjolcima otok Jamajku nisu imali dovoljno vojnih snaga da obrane otok u slučaju španjolskog ili francuskog napada. Zbog toga je 1659. guverner Jamajke pozvao bukanire sa Tortuge da se nasele na otoku i brane ga u slučaju potrebe. Rezultat je bio nastanak grada na južnoj obali Jamajke, Port Royala. Bukaniri i pirati su osnovali Port Royal iz više razloga. Nalazio se u blizini puteva španjolskih trgovačkih brodova pa je bio savršena baza za brze napade. Luka je bila prostrana i dovoljno velika za smještaj velikog broja brodova te njihovo popravljanje i opskrbljivanje. Port Royal je bio početna točka za mnoge piratske i gusarske napade na španjolske brodove i naselja u Novom svijetu. Iz Port Royala, engleski gusar Henry Morgan je napao Panamu, Portobello i Maracaibo. John Davis, Roche Brasiliano, Edward Mansfield i ostali čuveni pirati su se naselili u Port Royalu.
1660. Port Royal je bio poznat kao "Sodoma Novog svijeta" gdje većinu stanovništva čine "pirati, koljači i prostitutke". Zahvaljujući bogatstvu koje su pirati otimali Španjolcima Port Royal je izrastao u jedan od najvećih gradova Novog svijeta i bio je ekonomski najvažnija engleska kolonija na Karibima. Svega nekoliko godina nakon nastanka Port Royala, dotadašnji glavni grad Jamajke, Spanish Town, mu je morao prepustiti svoju funkciju. Na vrhuncu popularnosti grad je imao po jednu krčmu na svakih deset kuća. Tijekom dvadesetogodišnjeg razdoblja koje je završilo 1692. u Port Royalu je živjelo 6500 ljudi. U gradu su se počeli naseljavati kovači, plemići, trgovci i zanatlije koji su živjeli u dvije stotine izgrađenih zgrada. 1687. Port Royal je posjetilo 213 brodova a gradsko bogatstvo se povećavalo iz dana u dan.
Nakon što je Henry Morgan 1674. postao zamjenik guvernera Jamajke, Port Royal se nekoliko godina kasnije počeo mijenjati. Pirati više nisu bili potrebni za obranu grada i otoka. Trgovina robljem postizala je sve veću važnost. Ugledni građani Port Royala su izjavili da je dobar glas grada narušen. 1681. Jamajka je donijela anti-piratske zakone. Umjesto da bude sigurno mjesto za pirate, Port Royal je postao mjesto njihovih smaknuća. Mnogi su pirati završili na vješalima u Port Royalu (Joseph Bannister) i bukaniri se premještaju na Bahamske otoke započevši s napadima i na engleske brodove.
1692. razarajući potres je pogodio Port Royal. S obzirom da je većim dijelom bio smješten na pješčanom grebenu, dvije trećine grada je završilo na dnu mora. U kataklizmi je poginulo oko dvije tisuće stanovnika. Nakon toga Spanish Town je ponovno postao glavni grad Jamajke. Rađeni su pokušaji da se Port Royal obnovi jer je trećina grada još uvijek bila čitava i to je djelomično napravljeno. Port Royal je postao glavna engleska luka u tom dijelu Kariba ali 1704. grad je poharao razarajući požar. Nekoliko uragana tijekom prve polovice 18. stoljeća dokrajčilo je Port Royal a preostali stanovnici su se naselili u obližnjem gradu Kingstonu.
Iako su europske sile krajem 17. stoljeća upostavile veću kontrolu na Karibima pirati su i dalje djelovali. Upravo tada su pirati s Kariba počeli širiti svoju djelatnost na zapadnu obalu Afrike i Indijski ocean. Završetak rata za španjolsko nasljeđe 1714. ostavio je gusare bez posla i većina njih se pridružuje već ionako brojnim piratima. Pirati počinju kao svoj simbol koristiti crnu ili crvenu zastavu sa zastrašujučim simbolom koji podsjeća na smrt, najčešće ljubanju s prekriženim kostima ili u nekim slučajevima čitavog kostura. Ta zastava je općenito bila poznata kao Jolly Roger. Kako su u ovom razdoblju djelovali neki od najpoznatijih pirata ono se naziva Zlatno doba piratstva. Većina njih je postala legendama još za života. Pljačkali su trgovačke brodove koji su plovili na ruti između Amerike, Afrike, Kariba i Europe. To Zlatno razdoblje potrajalo je od 1690. do otprilike 1730. iako su pirati, mada u neusporedivo manjem broju, djelovali i nakon toga.
Jedna od najboljih prirodnih luka na Karibima početkom 18. stoljeća postala je utočište pirata i krijumčara. Kada ga je piratski kapetan Henry Jennings 1715. odabrao za svoje utočište pirati počinju masovno dolaziti i otok se počinje razvijati. Pirati sa New Providencea su svoj plijen prodavali u malobrojnim i slabo razvijenim engleskim kolonijama na južnoj i jugoistočnoj obali Sjeverne Amerike. Ondje su bili dočekivani s dobrodošlicom i zato je New Providence kao piratsko utočište opstao najduže na Karibima. Neki od najčuvenijh karipskih pirata su živjeli na New Providenceu; Crnobradi, Benjamin Hornigold, Charles Vane, John Rackham, Samuel Bellamy i drugi. Početkom dvadesetih godina 18. stoljeća Britanske vlasti postavljaju guvernera Woodesa Rogersa u gradiću Nassau na New Providenceu. Rogers, bivši gusar, obećao je pomilovanje svim piratima koji odustanu od pljačkanja i stave se u službu britanskog kralja. Većina je tako i napravila, dio onih koji nisu prihvatili amnestiju premjestili su djelovanje na obalu susjedne Južne i Sjeverne Karoline, zapadnu obalu Afrike i Indijski ocean a većina onih koji su ostali na Bahamima su uhvaćeni i obješeni.
I zapadna obala Afrike je početkom 18. stoljeća bila privlačno piratsko lovište. Trgovina robljem je bila na vrhuncu i odande su redovno plovili brodovi koji su robljem opskrbljivali kolonije Sjeverne i Južne Amerike. Natovareni ne samo robljem nego i slonovačom i zlatom, robovlasnički brodovi, pa čak i luke gdje su pristajali, su često bili napadani od pirata. Najpoznatiji pirati koji su pljačkali uz zapadnu obalu Afrike su bili Howell Davis, Bartholomew Roberts i Olivier Levasseur.
Krajem 17. stoljeća pirati iz Europe i obiju Amerika dolaze na Indijski ocean koji je također bio privlačan kao veliko i bogato lovište. Oko rta Dobre nade i Indijskim oceanom redovno su plovili engleski, nizozemski i portugalski trgovački brodovi kao i arapski i indijski, svi natovareni mogućim plijenom. Nizozemska Istočnoindijska kompanija osnovana 1602. bila je jedna od prvih europskih trgovačkih udruženja koja su trgovala sa Indijom, Kinom i Japanom. Razne Istočnoindijske kompanije, nakon što su postigle monopol u trgovini s Istokom, počele su upućivati prema Europi brodove s bogatim tovarima svile, začina, duhana, muslina, plemenitih metala i dragulja. Najpoznatiji među piratima koji su pljačkali na Indijskom oceanu bili su Henry Avery, Thomas Tew, William Kidd... Najpoznatije piratsko utočište na Indijskom oceanu bio je otok Madagaskar uz jugoistočnu obalu Afrike.
Među piratima koji su djelovali na Indijskom oceanu je bilo i samih Indijaca (Kanhoji Angre), iako manje poznatih ali mnogo uspješnijih od njihovih europskih i američkih kolega. Upravo oni su kolonijalnim vlastima zadali najviše muka. Kada su se Englezi početkom 18. stoljeća utvrdili u Bombayu, počeli su ih napadati indijski pirati. Od mnogih Indijaca smatrani borcima protiv stranih osvajača (što su djelomično i bili), indijski su pirati vladali Indijskim oceanom pola stoljeća natjeravši gotovo sve brodove europskih sila da plaćaju prolaz do svojih kolonija. Tek su ujedinjene flote Britanske ratne mornarice, Britanske Istočnoindijske kompanije i indijskih vladara zavisnih o britanskoj kruni u oštroj akciji 1756. uništile indijske pirate.
Madagaskar su još 1614. kao bazu koristili francuski gusari koji su djelovali na Crvenom moru. Oko 1650. ratne mornarice su napustile otok i on je postao odmorište piratskih posada. Sela na obali su se razvijala upravo zahvaljujući trgovanju s piratima. Pirati s Madagaskara su, osim na Indijskom oceanu, djelovali i na Crvenom moru. No kao i na Karibima pod utjecajem širenja zakona 1720-ih, pirati ili bivaju većim dijelom zarobljavani i obješeni a manjim dijelom prelaze u gusare ili pristupaju indijskim piratima koji su se uspjeli duže održati.
Početkom 19. stoljeća pojačava se gotovo ugašena aktivnost Berberskih pirata uz obalu sjeverne Afrike. Završetkom Napoleonskih ratova 1815. ponovno je mnoštvo britanskih i francuskih gusara ostalo bez posla i oni su se okrenuli piratstvu na svim morima; ponajviše na Karibima. Napadali su sve brodove bez obzira kojoj su državi pripadali. Najveće piratsko i krijumčarsko utočište u Meksičkom zaljevu je 1812. bio zaljev Barataria nedaleko New Orleansa a od 1815. do 1820. otok Galveston u Meksiku, pod zapovjedništvom Jeana Lafittea. Problem piratstva se bio toliko razmahao da je Kongres SAD-a izdvojio 500.000 dolara za opremanje ekspedicije koja bi istrijebila pirate na Karibima. Prema podatcima pomorskih vlasti SAD-a u razdoblju između 1824. i 1830. dva zloglasna piratska uporišta su bili Srednja Amerika i Kuba. Velika Britanija, SAD i Španjolska su ujedinile snage i to je do 1835. još jednom uništilo piratstvo na Karibima. Berberski pirati su konačno uništeni akcijama Američke ratne mornarice 1824. godine.
1819. snage Britanske ratne mornarice i Britanske Istočnoindijske kompanije su uništile arapske pirate na Crvenom moru. Lord James Brooke je 1840. u Malaji uništavao Dajake, domorodce koji su se bavili piratstvom. 1849. Britanska ratna mornarica istrijebila je pirate na Borneu. 
Početkom 19. stoljeća svom silinom se razmahalo kinesko piratstvo. Kineski pirati su jedinstveni u svjetskoj povijesti jer su postigli takvu moć i bogatstvo da su utjecali na uspone i padove dinastija kineskih vladara. 1807. kineskim vodama je plovilo barem 600 piratskih džunki sa 30.000 kineskih pirata pod zapovjedništvom Ching Yiha, jednog od najuspješnijih pirata svih vremena. Bilo je i mnogo drugih kineskih pirata koji su posjedovali velike flote i pljačkali sve brodove, ali ponajviše strane. Kineske vlasti nisu uspijevale uništiti pirate i obićno su ih se rješavale nudeći im oprost i visoke položaje u ratnoj mornarici kineskog cara, što bi ovi najčešće i prihvatili. Zbog svega toga, kineske su vlasti ponekad potajno podržavale kineske pirate koji su ugrožavali britansku trgovinu opijumom i nisu ih previše nastojali uništiti. Ali do 1860-ih Britanska ratna mornarica, ojačana parobrodima i modernijim oružjem, uspjela je uništiti kinesko piratstvo. Povremena piratska djelatnost još se može primijetiti pedesetih godina devetnaestog stoljeća oko rta Dobre Nade.
Piratstvo nikada nije potpuno nestalo kada su Karibi očišćeni 1830., a Daleki istok 1860. godine. Nedostatak političkog i vojnog sustava bilo gdje u svijetu odmah rezultira razbojništvom, pa i onim na moru. Od 1980. novi val piratstva se proširio vodama Indonezijskog arhipelaga. Ostali piratski incidenti su zabilježeni na Karibima (gdje su gotovo svi povezani sa trgovinom drogom), uz obale Afrike te u rijekama i lukama Brazila. Od 2002. Međunarodni pomorski ured je zabilježio 258 piratskih napada u Malajskom prolazu i okolnim vodama, uključujući i više od 200 pomoraca koji su zadržani kao taoci te 8 ubijenih. Suvremeni pirati nisu više naoružani sabljama nego automatskim oružjem, ne ističu crne zastave sa kosturima ali koriste mobilne telefone, glisere, radare... Mnogi od njih su obični ribari koji se time bave zbog siromaštva, ali većina su organizirane bande kojima je to jedino zanimanje. Vrlo su opasni i jednako okrutni kao i njihovi prethodnici od prije 300 godina. Trenutačno najveće piratsko utočište je obala Somalije gdje pirati otimaju tankere koje oslobađaju nakon što prime otkupninu. Podrobniji članak o temi: Piratstvo u Somaliji
Neki piratski kapetani "Zlatnog doba" su na svojim brodovima primjenjivali neka pravila kako bi održali disciplinu među svojim divljim posadama. Ta su pravila nazivali Piratski kodeks (eng. Pirate Code). Ovo je kodeks Bartholomewa Robertsa.
1. Svaki čovjek sudjeluje u rješavanju trenutnih problema; svaki čovjek ima jednaka prava na svježe namirnice i žestoka pića; sve dok radi općeg dobra ne bude nužno smanjiti porcije.
2. Svaki čovjek, nakon prozivanja, prelazi na zapljenjeni brod jer pored udjela u plijenu, ima pravo i na dio odjeće. Ali ako zataji samo jedan novčić više ili komadić robe, bit će iskrcan na pustom otoku. Ako itko opljačka brodskog druga, bit će mu odrezani nos i uši, te će biti iskrcan na kopno.
4. Sve svjetiljke i svijeće na brodu trebaju biti ugašene do osam sati navečer. Ukoliko neki članovi posade žele piti nakon tog vremena, moraju to činiti na palubi pod otvorenim nebom.
5. Svaki član posade dužan je čistiti i održavati svoje oružje tako da bude neprestano spremno za upotrebu.
6. Nijedan član posade ne smije dovoditi suprugu ili neku žensku osobu na brod. Ako netko prekrši to pravilo, bit će kažnjen smrću.
7. Svako nedopušteno napuštanje broda ili položaja u borbi kažnjava se smrću ili iskrcavanjem na pustom otoku.
8. Svaki obračun na brodu je zabranjen. Sve svađe i razmirice se moraju rješavati na kopnu, bilo mačem ili pištoljem.
9. Nijedan čovjek ne smije napustiti posadu dok svaki član ne stekne imovinu u vrijednosti od tisuću funti. Ako netko bude u borbi osakaćen, dobit će 100 srebrnjaka iz brodske blagajne, a za ostale ozljede proporcionalno.
10. Kapetan i pomoćnik kormilara dobivaju dva dijela plijena, kormilar, vođa palube i topnici jedan i pol dio, časnici jedan dio i četvrtinu dok svaki mornar dobiva jedan dio.
11. Glazbenici imaju pravo na odmor subotom, a i drugim danima ako im posada dopusti.
Piratski kodeks se razlikovao od broda do broda ali većinom se odnosio na raspodjelu plijena i na odnose kapetana, časnika i posade. Neubičajeno kod Kodeksa Bartholomewa Robertsa je što je dodan dio o financijskoj pomoći ozlijeđenim članovima posade, dok su osakaćeni i otpušteni pripadnici ratnih mornarica bili osuđeni na prosjačenje na kopnu. Za svoje vrijeme, piratski Kodeksi su bili socijalno revolucionarni.
Kroz veliki broj filmova steklo se uvjerenje da su pirati zakapali svoja blaga, no to je prije bila iznimka nego pravilo. Pirati su željeli stečeni plijen potrošiti na piće i žene a ne zakopavati ga. Samo je jedan poznati pirat (koliko je poznato), kapetan William Kidd doista zakopao blago i ono je pronađeno.
Također se kroz filmove proširilo uvjerenje da su pirati svoje žrtve prisiljavali da hodaju po dasci s čijeg bi ruba pali u more, no u čitavoj povijesti piratstva je zabilježen samo jedan takav slučaj, i to u 19. stoljeću, davno nakon završetka "zlatnog doba". To se dogodilo u travnju 1829., kada su pirati nedaleko Kube zarobili nizozemski trgovački brod Vhan Frederica i nakon pljačke pobacali zarobljenike u more. Pirati su se radije služili različitim oblicima mučenja.
Kroz filmove se steklo uvjerenje da su pirati koristili velike galijune sa mnogo topova. Glavni razlog tome je što filmski redatelji žele velike palube za scene borbi. No istraživanja su pokazala da su pirati radije koristili male, brze brodove sa jednim ili najviše dva jarbola i mnogo jedara. Takvi brodovi, osim što su bili brži od velikih brodova ratnih mornarica koji su ih progonili, imali su plići gaz pa su mogli svojim progoniteljima pobjeći u plićake i kanale gdje ih ovi nisu mogli goniti. Pirati poput Crnobradog i Bartholomewa Robertsa su bili među najuspješnijim piratima pa su imali velike brodove, gotovo poput ratnih, ali prosječan pirat je želio mnogo manji brod.
Pirati nisu napadali samo brodove nego i gradove na obali. Najveća od takvih pljački se dogodila kada je Henry Morgan 1671. napao i spalio grad Panamu.U knjizi A General History of the Pyrates koju je 1724. napisao Kapetan Charles Johnson, za što mnogi sumnjaju da je bio samo pseudonim Daniela Defoea, spominje se da su pirati pod vodstvom kapetana Jamesa Missona krajem 17. stoljeća na Madagaskaru utemeljili utopijsku zajednicu pod nazivom Libertalia. To je navodno bila prva anarhistička zajednica u povijesti, mjesto gdje su ljudi svih rasa, nacija, i religija mogli slobodno živjeti, bez straha od bilo kakvih predrasuda. No do danas nisu pronađeni materijalni dokazi da je Libertalia ikada zapravo postojala.
Među piratima ne samo da je bilo ljudi svih nacija nego i svih rasa. Neki su pirati tijekom 18. stoljeća, ako bi zarobili brod sa crnim robljem, robove oslobodili ili ih primili u posadu. Od 160 članova posade Bartholomewa Robertsa koji su zarobljeni 1722., 75 su bili crnci. Prema svjedočenju bivšeg piratskog zarobljenika Williama Wadea u Kingstonu 15. svibnja 1718., od 250 članova posade Crnobradog, 70 su bili afričkog porijekla. No iako su neki piratski kapetani oslobađali crne robove, drugi se nisu ponašali ništa bolje od robovlasnika. Zarobili bi brod sa crnim robljem ali bi njegov ljudski teret prodali u svoju korist. Francuski pomorac Jean Lafitte je bio napoznatiji od takvih pirata.
Među piratima se prvi put u povijesti nije gledalo na rasne razlike ali i spolne. Anne Bonny i Mary Read su bile najborbeniji članovi posade piratskog kapetana Johna Rackhama.Tijekom prvog i drugog svjetskog rata, Saveznički pomorci su nazivali piratima njemačke podmornice te pomoćne i lake krstarice koje su djelovale protiv savezničkog trgovačkog brodovlja.
Dubrovačka republika je zabranila piratstvo svojim podanicima 1235. godine. Kazna bavljena piratstvom je gubljenje statusa dubrovačkoga građana.
Od prvih romana na temu piratstva, pa sve do filmske industrije, pirati su više prikazivani kao romantični pustolovi negoli krvoločni pljačkaši i ubojice. Jedan od razloga za to je što su mnogi od pirata kroz povijest u svojim zemljama imali status nacionalnih junaka (poput Francisa Drakea i Henryja Morgana) što je utjecalo na iskrivljen prikaz stvarnih pirata. Romani poput Kapetana Blooda Rafaela Sabatinija i Crnog gusara Emilia Salgarija dali su čitateljstvu prikaz pirata koji su u biti časni i pošteni ljudi, ponekad čak i plemići, koji su prešli na drugu stranu zakona samo zato što im je u životu nanesena velika nepravda te se oni bore da ju isprave. To su likovi koji će ako zatreba i činiti junačka djela poput spašavanja dame u nevolji. Otok s blagom Roberta Louisa Stevensona dao je malo realniji prikaz, ali i tu su pirati prikazani kao lukave osobe koje lako izigraju predstavnike zakona, a po potrebi izdaju i jedni druge, što se zapravo i znalo događati. 
Nastankom filmske industrije, poraslo je zanimanje javnosti za pirate. Pisci filmskih scenarija su nastavili trend iz književnosti te su glumci poput Errola Flynna odigrali uloge pirata pozitivaca koji otimaju damu ali se ona u svog otmičara zaljubi te oni na kraju otplove u suton nakon što poraze "zle" predstavnike zakona i domognu se blaga. Disneyev filmski serijal Pirati s Kariba sa  Johnnyjem Deppom u glavnoj ulozi još je više učvrstio stereotip koji je uvelike odmaknut od stvarnosti.
Osim filmova i knjiga, pirati su također popularizirani kroz brojne druge proizvode, kao što su stripovi i videoigre. Belgijski strip Riđobradi je stekao veliku popularnost u nekim europskim zemljama, mada ne i na engleskog govornom području, gdje nikada nije izdavan. Serijal videoigara Monkey Island također je stekao veliku popularnost. Mnoge sportske momčadi u SAD-u nose nazive inspirirane piratima.
