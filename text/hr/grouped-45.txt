
Kylie Ann Minogue  (Melbourne, 28. svibnja 1968.), australska je pop-dance pjevačica i glumica. 
U Ujedinjenom Kraljevstvu je sa svojih 29 top 10 singlova najuspješnija pjevačica poslije Madonne, a diljem svijeta prodala je do sada 40 milijuna singlova i 25 milijuna albuma.
Kylie Ann Minogue rođena je kao najstarije dijete od majke Carol (bivša manekenka) i oca Rona (računovođa). Kylien brat Brendan (r. 1970. g.) je danas snimatelj na australskoj televiziji, a sestra Danielle popularnija kao Dannii (r. 1971. g.) je također pjevačica i glumica.
Kylie i njezina sestra su već kao djeca nastupale u australskim televizijskim serijama. Prvu ulogu je ostvarila s 11 godina u televizijskoj seriji The Sullivans, a kasnije u serijama Skyways i The Henderson Kids.
Slavu je stekla glumeći djevojku iz susjedstva u sapunici Neighbours u paru s Jasonom Donovanom, svojim dečkom u seriji i stvarnom životu. Serija je postala iznimno popularna u Australiji i Velikoj Britaniji. Minogue je u to doba osvojila ukupno šest nagrada Logie (australska televizijska nagrada), od toga i "Gold Logie" 1988. godine za najdražu osobu na australskoj televiziji.
Kada je 1987. godine s ekipom iz serije nastupala na dobrotvornoj priredbi u Melbournu, otpjevala je hit Little Eve (iz 1960.-ih godina) "The Loco-Motion" i toliko se svidjela okupljenima da je potpisala ugovor s Mushroom Records i izdala hit singl, koji je postao i najprodavaniji singl desetljeća u Australiji.
Zahvaljujući velikom uspjehu u Australiji, tada devetnaestogodišnja Kylie odlazi u Englesku i s najuspješnijim producentskim glazbenim timom osamdesetih godina Stockom, Aitkenom i Watermanom (SAW) i njihovom vlastitom diskografskom kućom PWL (Pete Waterman Ltd.)   potpisuje ugovor i kao prvi hit izlazi "I Should Be So Lucky" i još jednom obrađena "The Loco-Motion". Također i njezin prvi album Kylie, postao je vrlo uspješan i zabilježio svjetsku prodaju u više od 7 milijuna primjeraka, a u Engleskoj je bio najprodavaniji album 1988. godine.
Nakon toga uslijedili su nastupi u Japanu, gdje je sa svojom turnejom Disco In Dream nastupala na najvećim pozornicama, a singl "Turn It Into Love"  održao se cijelih deset tjedana na broju 1 top liste. Kako je napredovala u glazbenoj karijeri iste godine napušta TV seriju Neighbours, a sa svojim nekadašnjim kolegom Jasonom Donovanom snima duet "Especially For You" koji također postaje svjetski hit. Ubrzo izlazi i drugi album Enjoy Yourself (1989.) s hitom "Hand On Your Heart", međutim ostale pjesme nisu bile tako uspješne.
Tada je dobila i prvu ulogu u filmu The Delinquents, koji je polučio komercijalni uspjeh i bio popraćen njezinom obradom  pjesme "Tears On My Pillow".
S izlaskom njezinog trećeg albuma Rhythm Of Love, 1990. godine, mijenja imidž i od djevojčice postaje sofisticirana žena. Počinje isticati erotsku stranu i sve češće iznenađuje javnost svojim sve otvorenijim nastupima. Ne preuzima u svoje ruke samo brigu o izgledu već i pisanje dijela pjesama. Nakon prekida s Jasonom Donovanom započinje vezu s pjevačem australske rock grupe INXS Michaelom Hutchenceom, koji je sam volio govoriti da mu je omiljeni hobi "kvarenje Kylie".
Singlovi s albuma su se prilično dobro prodavali i postali popularni u noćnim klubovima i među starijom publikom, na koju je pjevačica i računala. Godine 1991. izdaje četvrti album Let's Get to It i nakon uredno odrađenog ugovora 1992. godine prekida ugovor s producentskom kućom SAW.
Kylie Minogue je u sljedećem razdoblju odlučila promijeniti i glazbeni stil pa je potpisala ugovor s izdavačem diskografske kuće Deconstructions kojima 1994. godine izdaje singl "Confide In Me". Objavljuje album Kylie Minogue na kojem ostvaruje suradnju s glazbenicima poput Pet Shop Boysa i M People. Album je bio vrlo uspješan u Australiji i Ujedinjenom Kraljevstvu, ali zato singlovi koji uslijedili nakon toga nisu postigli veće rezultate. Ovo razdoblje Minoguee je kasnije opisala kao razdoblje umjetničkog, a ne komercijalnog razvoja. Godine 1995. neobičnom suradnjom snima odličan duet s Nickom Caveom, pjesmu "Where the Wild Roses Grow", koja se mogla okarakterizirati kao njezin najveći uspjeh devedesetih.
Dugo pripremani album Impossible Princess izlazi 1997. godine u vrlo nezgodno vrijeme podudarajući se sa smrću princeze Diane, zbog čega je na europskom tržištu bio preimenovan u Kylie Minogue. Pjesme su ipak bile premračne za većinu njezinih obožavatelja, pa veći uspjesi izostaju.
Pod ugovorom s kućom Parlophone/EMI od 1999. godine u Europi Minogue izdaje album Light Years  s kojim se počela vraćati svojim pop korijenima. Godina 2000. za nju je bila komercijalan povratak. Pojavom singla "Spinning Around"  osvojila je ponovno vrhove top ljestvica, a videospot u kojem pjevačica na svojoj lijepoj stražnjici ima zlatne hlačice postao je apsolutni hit.
Svjetsku je pažnju ponovno skrenula na sebe nastupajući na završnoj proslavi Ljetnih Olimpijskih igara 2000. u Sydneyu izvodeći svoju "On a Night Like This" i pjesmu Dancing Queen od grupe ABBA. Album Light Years bio je bogat utjecajem disco glazbe 1970-ih godina, na njemu je surađivao i Robbie Williams, a snimili su i duet "Kids". 
2001. godine kao "Green Fairy" imala je cameo ulogu u uspješnom mjuziklu Moulin Rouge!. Ta uloga joj je iste godine donijela nominaciju MTV-jevu filmsku nagradu za Najbolji cameo nastup. Onda objavljuje singl "Can't Get You Out Of My Head" njen najuspješniji singl ikad, sa svoga osmog studijskog i najuspješnijeg albuma Fever, koji je prodan u 7 milijuna primjeraka. Singl "Come into My World" donio joj je prvu nagradu Grammy. 2004. godine objavila je album Body Language, koji nije imao isti uspjeh. Suradnja s ostalim glazbenicima uvijek joj se isplatila pa joj je tako i pjesma "I Believe in You" koju su napisali Scissor Sisters ponovno donijela nominaciju za Grammyja.
S izložbom Kylie: An Exhibiton  ponudila je retrospektivu sasvim druge vrste. Izložba je 2005. godine bila postavljana po cijeloj Australiji na kojoj su se mogli vidjeti kostimi koje je Minogue nosila u svojoj karijeri dugoj gotovo dvadeset godina i zahvaljujući kojima je postala ikona stila. Samo u Melbournu je od siječnja do travnja izložbu vidjelo 300 000 posjetitelja.
Turneja Showgirl - The Greatest Hits Tour koja je započela u proljeće 2005. godine bila je planirana kao njezina najveća turneja do sada i nakon odrađenih termina u Europi iznenada je prekinuta.
Razlog je bio objavljen 17. svibnja i to na naslovnicama dnevnih novina. Obiteljski liječnik je pronašao kvržicu za koju se potvrdilo da je zloćudni tumor. Nakon objave vijesti čak 40% više žena se prijavilo za mamografiju u prva dva tjedna od objave dijagnoze. Tako je nastao izraz "Kylie učinak", a u stučnom časopisu Medical Journal of Australia   objavljeno je i istraživanje "Utjecaj vijesti o bolestima slavnih na screening za rak dojke: Dijagnoza raka dojke Kylie Minogue". Tisuće obožavatelja su nakon toga dali priloge za istraživanje i liječenje raka dojke ili kupili ružičaste vrpce. Kylie je 20. svibnja operirana u Australiji, a u Parizu se podvrgnula šestomjesečnoj kemoterapiji. Krajem rujna pjevačica je otišla na kratki odmor s francuskim glumcem Olivierom Martinezom, s kojim je bila neko vrijeme u vezi i planirala vjenčanje nakon Kylienog oporavka. 
Za Božić 2005. godine izašla je "Over the Rainbow", Kyliena prva pjesma koja je bila dostupna samo za digitalno preuzimanje. Radi se o inačici uživo evergreena koji je postao poznat u izvedbi Judy Garland iz filma Čarobnjak iz Oza, a kojeg je Kylie Minogue izvodila na njezinoj Showgirl turneji.
U siječnju 2006. godine objavljeno je da je liječenje bilo uspješno, ali se terapija i dalje nastavlja.
U rujnu 2006. godine Minogue je objavila dječju knjigu s naslovom The Showgirl Princess. Isto tako planirano je bilo da se koncertna turneja kroz Australiju, koja je otkazana zbog njezine bolesti održi krajem godine, a Kylie pripremala i vježbala za svoje skorašnje nastupe. Prvi koncert bio je najavljen u njezinom rodnom gradu Melbourneu za studeni u Rod Laver Areni.
U veljači 2007. godine, Olivier Martinez i Kylie Minogue objavili su prekid svoje veze.
U studenom  2007. Minogue objavljuje album X koji je prema navodima britanskih novina The Times prodan u milijun primjeraka. S njega su objavljeni singlovi "2 Hearts", "Wow" i "In My Arms" za čitav svijet i "All I See" samo za SAD. Album je postigao poprilično dobar uspjeh, ali ne onoliki koliko je očekivano.

Ladarice su bile hrvatski ženski vokalni ansambl, koji su 1966. u Zagrebu utemeljili braća Zlatko i Božo Potočnik. Članice tog ansambla i njihov voditelj Božo Potočnik svojim su dugogodišnjim umjetničkim djelovanjem trajno obogatili hrvatsku folklornu i kulturnu baštinu. Pomno uvježbanim nastupima te brojnim snimljenim izvedbama za radio i televiziju, Ladarice su od zaborava sačuvale mnoge narodne pjesme. Nastupale su često i na festivalima zabavne glazbe, a televizijska ih publika osobito pamti po izvedbi pjesme "Podravina ravna", najavnice i odjavnice popularne hrvatske TV serije Gruntovčani. Spomen na njih i njihovo umjetničko ime od 2008. godine svojim nastupima i vokalnim izvedbama čuvaju i svijetom pronose današnje članice Ansambla LADO.
Povijest legendarnih Ladarica počinje 1965. godine: folkloru i glazbi već tada srcem i dušom odani Božo Potočnik neformalno je okupio manju skupinu članica Ansambla LADO s kojima je, za programske potrebe tadašnjega Radio-Zagreba, snimio obrade desetak narodnih pjesama. Godinu dana poslije, braća Zlatko i Božo Potočnik službeno su utemeljili ženski vokalni ansambl, koji je od tada najčešće nastupao kao nonet. Sve su članice tog ansambla također bile zaposlene kao plesačice/pjevačice u Ansamblu LADO, ali su kao vokalni sastav sve do 2003. djelovale neovisno od njega. U početku su nastupale pod imenom Devet mladih, a to su ime – na prijedlog Bože Potočnika – 1968. godine promijenile u Ladarice.
U razdoblju od 1966. do 1971. godine Ladarice su snimile pedesetak pjesama za program tadašnjega Radio-Zagreba te nekoliko samostalnih TV emisija. Godine 1970. snimile su i prvu gramofonsku ploču koju je pod nazivom Hrvatske narodne pjesme objavila diskografska kuća Jugoton. ↓1 Svojim su interpretacijama narodnih pjesama te iznimnom usklađenošću lijepih i osebujnih glasova uvijek nastojale »sačuvati ono što je vrijedno i autentično, jer narodna pjesma u suvremenoj izvedbi zrači snagom i toplinom samo ako su sačuvane njezine temeljne karakteristike: čistoća teksta i melodije te osobito izvornost pjevanja, vokalizacije«. Zvonkim glasovima i jedinstvenim vokalnim umijećem Ladarice su udahnule novi život mnogim narodnim pjesmama i običajima, a dojmljivim su nastupima te mnogobrojnim izvedbama snimljenima za radio i televiziju oduševljavale publiku u domovini i svijetu.S obzirom na razdoblje u kojem su djelovale, u prvih su petnaestak godina svoje uspješne glazbene karijere snimale i tada popularne domoljubne partizanske pjesme. Redovito su snimale za programske potrebe negdašnje Redakcije narodne glazbe RTV Zagreb te pjevale u mnogim emisijama koje su tematski bile posvećene tradicijskoj kulturi i narodnoj baštini. Snimile su mnoge narodne pjesme iz kajkavske glazbene riznice, posebice Hrvatskoga zagorja, Prigorja, Turopolja, Pokuplja, Moslavine, Međimurja i Podravine, ali također i jednako uspješno mnoge pjesme iz Posavine, Slavonije, Baranje i Dalmacije. Nastupale su i u zabavnim novogodišnjim TV-emisijama u kojima su katkada pjevale popularne starogradske pjesme i zabavnoglazbene uspješnice. Osim studijskih snimanja s Tamburaškim orkestrom RTV Zagreb (današnji Tamburaški orkestar Hrvatske radiotelevizije), s tim su orkestrom često koncertirale diljem Hrvatske, ali i tadašnje Jugoslavije. Uz redovite nastupe s Božom Potočnikom, surađivale su i s mnogim drugim skladateljima i dirigentima, primjerice Stjepanom Mihaljincem, Mariom Bogliunijem, Vladimirom Mutakom, Zlatkom Černjulom, Miljenkom Prohaskom, zatim TV-redateljima Antonom Martijem, Igorom Michielijem, Dragom Bahunom, Eduardom Galićem, Dominikom Zenom i Mladenom Raukarom, kazališnim redateljem Vladom Štefančićem te koreografkinjom Tihanom Škrinjarić.
Na Festivalu kajkavskih popevki u Krapini debitirale su 1971. godine, a do 1982. na tom su festivalu samostalno nastupile još osam puta. Poslije devetgodišnjega odsustva, na krapinskom su Festivalu ponovno nastupale u razdoblju od 1991. do 1998.: četiri puta s vokalno-instrumentalnim sastavom Jegeduši (1991., 1992., 1996. i 1997.) i jedanput sa zagrebačkim ansamblom Kužiš stari moj (1998.). Za svoje su glazbene izvedbe na tom Festivalu osvojile ukupno dvanaest nagrada stručnoga povjerenstva i publike. Osim u Krapini, Ladarice su uspješno nastupale i na Muzičkom festivalu Slavonija u Slavonskoj Požegi gdje su 1973. i 1974. također bile nagrađene, a 1984. nastupile su i na Festivalu podunavskih zemalja u Novom Sadu. Također su često i rado sudjelovale u programima mnogih dobrotvornih koncerata i priredba.
Ladarice su 5. ožujka 1975. sudjelovale i u praizvedbi prve hrvatske rock-opere Gubec-beg autora Ivice Krajača, Karla Metikoša i Miljenka Prohaske: ta je predstava bila veliki produkcijski uspjeh Zagrebačkoga gradskoga kazališta Komedija, a Ladarice su u više od dvjesto izvedba te predstave u koncertnoj dvorani Vatroslava Lisinskog nastupale sve do listopada 1983. godine. Zajedno s ansamblom kazališta Komedija s tom su predstavom gostovale u Beogradu, Ljubljani, Trstu i Rimu. Osim u spomenutoj rock-operi Krajača, Metikoša i Prohaske, Ladarice su 1982. i 1983. pjevale i u pop-operi Jadnici Clauda-Michela Schönberga, Alaina Boublila i Jeana-Marca Natela, koju je ansambl kazališta Komedija uprizorio dvije godine nakon pariške praizvedbe. Godine 1988. Sudjelovale su i u dvjema produkcijama Drame zagrebačkoga Hrvatskog narodnog kazališta: obje predstave – Zlatarovo zlato Augusta Šenoe (1988.) i Ognjište Mile Budaka – režirao je Jakov Sedlar.Osim spomenutih kazališnih angažmana i redovitih nastupa s pretežito folklornim programima, Ladarice su se katkada okušale i u drugim glazbenim žanrovima. Tako su, primjerice, već 1972. snimile kasnije vrlo popularnu zabavnoglazbenu uspješnicu "Dok sunce sja" Bože Potočnika i Miše Doležala, a na kraju televizijske emisije "TV zima" 1973. otpjevale gospel "Sretan dan" (engl. Oh Happy Day). Godine 1984. surađivale su s Goranom Bregovićem i rock-sastavom Bijelo dugme na njihovu istoimenom albumu, a godinu poslije i s Harisom Džinovićem i ansamblom Sar e Roma na njihovu trećem studijskom albumu Romske pjesme.Iako se – uslijed raznih okolnosti – sastav noneta povremeno mijenjao, prepoznatljiv su zvuk Ladarica svojim osebujnim glasovima utjelovile Anđela Potočnik, Ana Kelin, Antonija Precca, Vjekoslava Bauer, Nevenka Šokčić, Mira Tunuković, Mira Šulina, Đurđica Šuster, Jadranka Gračanin, Jelena Andrijanić, Slavica Košutić, Katica Petričević, Morena Kovač, Branka Krsnik, Gabrijela Zalepugin, Milena Vučković i Ljiljana-Janja Ivančan.
Dana 5. lipnja 1998. Ladarice su koncertom »Godine ljubavi« u zagrebačkom Hrvatskom narodnom kazalištu svečano proslavile tridesetu obljetnicu uspješnoga umjetničkoga djelovanja, ↓2 a poslije tog koncerta povremeno su još nastupale sve do 2003. godine.
Zbog sličnoga imena, ali i činjenice da su sve Ladarice istodobno bile i članice Ansambla LADO, publika je ta dva ansambla često poistovjećivala. No formalno-pravno sjedinjenje Ladarica i Ansambla LADO dogodilo se tek 2008. godine na poticaj umjetničkog voditelja LADA Ivana Ivančana mlađeg te uz suglasnost LADU uvijek vjernoga Bože Potočnika: nastupom na 43. Festivalu kajkavskih popevki u Krapini, Ladarice su se te godine imenom i službeno vratile u okrilje Ansambla LADO. Današnje Ladarice svojim nastupima i vokalnim izvedbama predano čuvaju i diljem svijeta ponosno pronose naslijeđeno slavno ime svojih legendarnih prethodnica.
1971. – 1. i 3. nagrada stručnoga žirija u dvije večeri Festivala kajkavskih popevki u Krapini za izvedbu skladbe "Zestale se babe četri" Bože Potočnika na stihove Drage Bahuna
1972. – 2. nagrada publike na Festivalu kajkavskih popevki za izvedbu skladbe "Zelena zemlja, Zagorje moje" Bože Potočnika na stihove Drage Bahuna
1973. – 1. nagrada stručnoga žirija i 2. nagrada publike na Muzičkom festivalu Slavonija ’73 u Slavonskoj Požegi za izvedbu skladbe "Pjesma udovice" Bože Potočnika na stihove Tita Bilopavlovića
1973. – 1. nagrada publike na Muzičkom festivalu Slavonija ’73 za izvedbu pjesme "Hej da smijem" Ive Robića na češkome jeziku
1973. – 2. nagrada stručnoga žirija na Festivalu kajkavskih popevki za izvedbu skladbe "Črlena zorja" Bože Potočnika na stihove Drage Bahuna
1974. – 2. nagrada stručnoga žirija i 2. nagrada publike na Muzičkom festivalu Slavonija ’74 za izvedbu skladbe "Vezovi i jorgovani" Bože Potočnika na stihove Paje Kanižaja
1974. – 2. nagrada publike na Festivalu kajkavskih popevki za izvedbu skladbe "Podravski čardaš" Bože Potočnika na stihove Miroslava Dolenca Dravskog
1975. – 2. nagrada stručnoga žirija i 3. nagrada publike na Festivalu kajkavskih popevki za izvedbu skladbe "Zagorski nokturno" Bože Potočnika na stihove Drage Bahuna
1975. – 1. nagrada publike zajedno sa solisticom Josipom Lisac na prvom Festivalu revolucionarne i rodoljubne pjesme Zagreb ’75 za izvedbu skladbe "Dvanaesta je majka Slavonije" Strahimira Bosnića na stihove Božidara Stanića
1976. – 1. nagrada stručnoga žirija i 2. nagrada publike na Festivalu kajkavskih popevki za izvedbu skladbe "Turopoljski svati" Bože Potočnika na stihove Drage Bahuna
1977. – 1. nagrada publike na Festivalu kajkavskih popevki za izvedbu skladbe "Jesensko kopanje" Bože Potočnika i Brune Bogdanića na stihove Zvonka Milkovića
1992. – 2. nagrada stručnoga žirija i 2. nagrada publike na Festivalu kajkavskih popevki (s vokalno-instrumentalnim sastavom Jegeduši) za izvedbu skladbe "Pri svetem Roku" Bože Potočnika na stihove Ivana Ernoića
1998. – plaketa Ansambla LADO u povodu 30. obljetnice uspješnoga umjetničkoga djelovanja
1998. – plaketa Hrvatskoga društva skladatelja u povodu 30. obljetnice uspješnoga umjetničkoga djelovanja
1999. – diskografska nagrada Porin u kategoriji za najbolju izvedbu folklorne glazbe (za album Iz kajkavske glazbene riznice)
1999. – odlikovanje Red hrvatskog pletera za osobit doprinos razvitku i ugledu Republike Hrvatske i dobrobiti njezinih građana
2005. – diskografska nagrada Porin u kategorijama za najbolju izvedbu i najbolji album folklorne glazbe (za izvedbu skladbe "Vezovi i jorgovani" i istoimeni album)
Kovačević, Krešimir (gl. ur.): Leksikon jugoslavenske muzike, Zagreb: JLZ "Miroslav Krleža", 1984., sv. 1, str. 500
Matić, Đorđe: »Ladarice«, u: Leksikon YU mitologije (ur. Iris Adrić, Vladimir Arsenijević i Đorđe Matić), Beograd: Rende / Zagreb: Postscriptum, 2004., str. 213-214. ISBN 86-83897-30-3 (Rende); ISBN 953-99584-1-5 (Postscriptum)
↑1  Na toj su gramofonskoj ploči snimljene četiri hrvatske narodne pjesme: "Digu, digu dana" i "Oj, jabuko" u obradi Bože Potočnika te "Jankič je dojahal" i "Grad se beli" u obradi Zlatka Potočnika. Ladarice je pratio Tamburaški zbor RTV Zagreb. Na naslovnici ploče u gornjem su redu (slijeva na desno) Antonija Precca, Jadranka Gračanin, Đurđica Šuster, Ana Kelin i Mira Tunuković, u sredini Nevenka Šokčić i Vjekoslava Bauer, a u donjem redu Mira Šulina i Anđela Potočnik.
↑2  Plaketa Hrvatskoga društva skladatelja na istom je koncertu uručena i Boži Potočniku za 45. obljetnicu uspješnoga umjetničkoga djelovanja.

Leeds United Association Football Club, ili jednostavno Leeds United engleski je profesionalni nogometni klub sa sjedištem u Leedsu. Svoje domaće utakmice, još od osnutka kluba 1919., igra na stadionu Elland Road u Beestonu. Iako je klub većinu svoje povijesti proveo pri vrhu engleskog nogometa, sezone 2007./08., nakon teških financijskih problema, prvi put se natjecao u trećem razredu engleskog nogometa.
Najuspješnije razdoblje klub je doživio pod vodstvom trenera Dona Revia tijekom 1960-ih i 1970-ih, kada su osvojili veliki broj domaćih i europskih trofeja. Nakon Revievog odlaska na klupu engleske nogometne reprezentacije, Leeds je ispao u drugu ligu, godine 1982., te se tamo zadržao do 1990. kada ga Howard Wilkinson uvodi u FA Premier Ligu. Već dvije godine kasnije Leeds je igrao i u UEFA Ligi prvaka.
Najčešći klupski nadimci su "Leeds", "United", "The Whites" (Bijeli), te gotovo zastarjeli "The Peacocks" (Paunovi). Taj nadimak klub je dobio po prijašnjem imenu Elland Roada, The Old Peacock Groundu.
Godine 1904. osnovan je Leeds City, prethodnik Leeds Uniteda. Leeds City je prisilno raspušten 1919., zbog nezakonitog plaćanja igrača tijekom I. svjetskog rata, te je iste godine osnovan Leeds United. Dana 31. listopada 1919. ušao je na poziv J.Nicholsona u englesku nogometnu ligu, umjesto Leeds City-a. Klub Yorkshire je ponudio Leedsu da igra na stadionu Elland Road, što su oni i prihvatili. Crowther Hilton, predsjednik nogometnog kluba Huddersfield Town, posudio je Leeds Unitedu oko 35,000 £, kako bi mogli organizirati klub i momčad. Dana 26. veljače 1920. doveo je i bivšeg trenera Barnsleya, Arthura Fairclougha u Leeds kao glavnog trenera momčadi, dok je dotadašnji trener Dick Ray postao njegov pomoćnik.
Dana 31. svibnja 1920., Leeds United je izabran u Football League, ligu koja obuhvaća natjecanja između engleskih i velških momčadi, u tri natjecanja Championship, League One i League Two.
Tijekom sljedećih nekoliko godina, Leedsove dobre igre u Drugoj diviziji donijele su mu naslov 1924, te prelazak u Prvu diviziju, tadašnju najvišu ligu. Međutim, tamo se nisu uspjeli dugo zadržati, već sezone 1926./27. ispadaju u drugu ligu, a Fairclough podnosi ostavku.  U godinama do početka Drugog svjetskog rata, Leeds je dva puta ispadao iz lige no oba puta se odmah i vraćao. Dana 5. ožujka 1935. Ray daje ostavku, a njega zamjenjuje Billy Hampson koji je ostao na toj poziciji čak 12 godina. U sezoni 1946./47.  Leeds, s najgorim ligaškim omjerom pobjeda u svojoj povijesti, opet ispada iz lige. Nakon te sezone, Hampson daje ostavku, no ostaje raditi u klubu kao glavni skaut, a na mjestu trenera zamjenjuje ga Willis Edwards.
Godine 1948. Sam Bolton postaje novi predsjednik Leedsa umjesto Ernesta Pullana, a Edwardsa, koji postaje pomoćni trener, zamjenjuje Frank Buckley.
Leeds ostaje u Drugoj diviziji do sezone 1955./56., kada su predvođeni legendom velškog nogometa Johnom Charlesom, stigli do drugog mjesta, te se time kvalificirali u Prvu diviziju. Međutim, John Charles nije bio zadovoljan klubom, te je prodan Juventusu za tada ogromnih 65,000 £. Gubitak takvog ključnog igrača koji trebao biti vođa Leedsa, doveo je do ponovnog ispadanja u Drugu diviziju sezone 1959./60.
U ožujku 1961, klub je imenovao Dona Reviea kao trenera. Njegov rad je počeo u nepovoljnim okolnostima, klub je upao u financijske poteškoće, te ga je u sezoni 1961./62. pobjeda u zadnjem kolu spasila od ispadanja u Treću diviziju. Međutim, nakon što je Revie posložio momčad, Leeds se plasira u Prvu diviziju sezone 1963./64. Između 1965. i 1974., Leeds nikada nije bio plasiran slabije od četvrtog mjesta, a osvojio je dva naslova prvaka, FA kup, Engleski Liga kup i dva Kupa velesajamskih gradova. U tom razdoblju, Leeds je često završavao na drugom mjestu, pet puta su bili doprvaci lige, tri puta su gubili u finalu FA kupa, te jedanput u finalima Kupa velesajamskih gradova i Kupa pobjednika kupova. Revie na Elland Roadu ostaje do 1974., kada napušta klub i postaje izbornikom engleske nogometne reprezentacije.
Na veliko iznenađenje novi trener postaje Brian Clough, Reviev otvoreni kritičar. Pod vodstvom Clougha, momčad slabo igra, te je smijenjen već nakon 44 dana, te ga nasljeđuje bivši kapetan engleske reprezentacije, Jimmy Armfield.
Armfield je već veteransku Revievu momčad doveo do finala Europskog Kupa, gdje ih je porazio minhenski Bayern. Uz pomoć pomoćnog trener Dona Howea, Armfield je pomladio momčad, i iako više nisu dominirali engleskim nogometom, Leeds ostaje među deset najboljih momčadi. Međutim, uprava kluba je željela nove naslove, te daje otkaz Armfieldu, i zamjenjuje ga s Jockom Steineom, koji je, poput Clougha, bio na dužnosti samo 44 dana prije nego što je postao izbornikom škotske reprezentacije. Novi trener kluba postaje Jimmyu Adamsonu, ali on nije bio u mogućnosti zaustaviti raspadanje momčadi, te 1980. daje ostavku, a zamjenjuje ga bivša zvijezda Leedsa i engleske nogometne reprezentacije Allan Clarke. Unatoč tome što je potrošio dosta novaca na pojačanja, klub nastavlja s lošim rezultatima, te klub ponovno ispada iz lige sezone 1981./82. Clarke je dobio otkaz, a zamjenjuje ga bivši suigrač Eddie Gray.
Bez novca za dovođenje novih igrača, Gray je bio prisiljen koncentrirati se na razvoj mladih igrača, međutim s takvom momčadi nije uspijevao izboriti prvu ligu. Upravni odbor ponovno postaje nestrpljiv i otpuštaju Eddiea Graya, zamijenivši ga s drugom bivšom Revievom zvijezdom, Billyem Bremnerom. Pod vodstvom Bremnera, Leeds se zamalo uspio kvalificirati u prvu ligu, no u razigravanju ih je izbacio Charlton Athletic, dok su u polufinalu FA kupa poraženi od Coventry Cityja. 
U listopadu 1988., dok je Leeds bio na 21. mjestu Druge divizije, a Bremner dobiva otkaz.
Novi trener postaje Howard Wilkinson, koji već iduće sezone uvodi klub u prvu ligu. U svojoj prvoj sezoni u prvoj ligi nakon 1982., Leeds završava na četvrtom mjestu, a iduće godine osvajaju prvenstvo. Međutim, sezone 1992./93., Leeds ispada u ranoj fazi Lige Prvaka, a u prvenstvo jedva izbjegavaju ispadanje, završavajući na 17 mjestu. Wilkinsonov Leeds ni kasnije nije pružao dobre igre, iako je ušao u finale Liga Kupa 1996., u kojem je poražen od Aston Ville. Leeds sezonu 1995./96. završava na razočaravajućem 13. mjestu, nakon poraza od 4:0 na domaćem terenu od Manchester Uniteda, te uprava otpušta Wilkinsona.
Leeds je odlučio na mjesto trenera postaviti Georgea Grahama. To imenovanje je bilo sporno, budući da je Grahamu prethodno engleski nogometni savez, zbog nezakonitih isplata, zabranio bavljenje nogometom u roku od godine dana. Pod Grahamovim vodstvom, Leeds se kvalificirao za sudjelovanje u Kupu UEFA iduće sezone.
U listopadu 1998. Graham odlazi u Tottenham Hotspur, a glavni trener postaje njegov dotadašnji pomoćnik David O'Leary. O'Leary je u momčad uveo obećavajuće mlade igrače, s kojima Leeds sezonu završava na 3. mjesto, mjestu koje vodi u Ligu Prvaka. Nažalost, Leedsov uspjeh pokvarili su igrači Jonathan Woodgate i Lee Bowyer koji su pretukli azijskog studenta, koji je zadržan u bolnici s teškim ozljedama. Nakon sudske presude, Bowyer je pušten na slobodu, a Woodgate je proglašen krivim, te je morao odraditi 100 sati dobrovoljnog rada.
U Kupu UEFA, Leeds je 2000. godine, igrao svoje prvo europsko polufinale nakon 25 godina u kojem su se susreli s turskim prvakom Galatasarayem u Istanbulu. Leeds je izgubio taj susret s 2-0, ali rezultat je ostao u sjeni smrti dvaju Leedsovih navijača, Christophera Loftusa i Kevina Speighta, koji su izbodeni neposredno prije početka susreta. Leeds u uzvratnom susretu nije imao snage za pobjedu, te utakmica završava rezultatom 2-2. Minutom šutnje se svake godine na obljetnicu incidenta Leeds prisjeća svojih poginulih navijača.
Leeds pod vodstvom O'Learya nikada nije završavao sezonu izvan prvih pet najboljih momčadi, no sve se mijenja nakon poraza u polufinalu Lige Prvaka. Pod upravom tadašnjeg predsjednika Petera Ridsdalea, Leeds je uzeo velike kredite za pojačavanje momčadi, koje je namjeravao vratiti od TV prava i sponzorskih prihoda od nastupa u Ligi Prvaka. No, Leeds se nije uspio kvalificirati za to natjecanje, a budući da su trebali isplatiti kredite, bili su prisiljeni prodati Ria Ferdinanda u Manchester United za 30 milijuna funti, dok O'Learya na mjestu trenera zamjenjuje bivši izbornik engleske reprezentacije, Terry Venables. No pod njegovim vodstvom Leeds igra slabo, te zbog dugova, uprava prodaje sve najbolje igrače, uključujući i Jonathana Woodgatea. Zbog loših rezultata i neslaganja s predsjednikom kluba, Vanablesu je uručen otkaz, te ga zamjenjuje Peter Reid, koji uspijeva spasiti klub od ispadanja u niži rang. U međuvremenu, predsjednik kluba Risdale podnosi ostavku, te ga zamjenjuje ekonomski stručnjak John McKenzie. Nakon neuspješnog starta u sezoni 2003./04., Reida na mjestu trenera nasljeđuje Eddie Gray. 
U teškoj financijskoj krizi, i s rasprodanom većinom igrača, Leeds unatoč svim naporima, nije uspio izbjeći ispadanje u drugu ligu, te Graya zamjenjuje Kevin Blackwell. Unatoč tome što su na kraju sezone klub napustili i preostali igrači, Leeds je bio prisiljen prodati svoj stadion Elland Road u jesen 2004.
Klub je prodan Kenu Batesu za 10 milijuna funti. Blackwell je uspio stabilizirati momčad, te Leeds sezonu 2004./05 završava u sredini tablice, a već iduće sezone 6. mjestom osigurava kvalifikacije za ulazak u prvu ligu, u kojima je poražen od Watforda. Dana 10. rujna 2006., Kevin Blackwell najavljuje da će u roku od godine dana dug biti otplaćen. Međutim, klub loše počinje sezonu 2006./07., te je 20. rujna 2006. smijenjen Blackwell. Zamjenjuje ga Dennis Wise, ali ni on nije bio u mogućnosti spriječiti ispadanje u treću ligu.Sezone 2007./08., iako ga je engleskog nogometni savez kaznio s 15 negativnih bodova, Leeds se uspio kvalificirati za razigravanje za ulazak u drugu ligu, u kojem je poražen u posljednjem susretu od Doncaster Roversa. U sezoni 2009./10. Leeds se uspio izboriti za povratak u Championship.
U svojih prvih petnaest godina povijesti, Leedsov dres se sastojao od plavo-bijele prugaste majice, bijelih hlačiva i tamnoplavih čarapa s bijelim crtama, po uzoru na klub Huddersfield Town, budući da je njihov predsjednik Hilton Crowther htio ujediniti ta dva kluba . No, Crowther je naspustio Huddersfield i postao predsjednik Leedsa.
Dres je nakon nekoliko godina doživio promjene, majica je bila plavo-žute boje, po uzoru na grb grada Leedsa, hlačice bijele, a čarape plave sa žutim vrhovima. Dres je prvi put predstavljen 22. rujna 1934.  Iste godine klub je na svoj dres usvojio svoju prvi grb, bio je to grb grada Leedsa. Leeds United je 1959. godine dobio novi dres koji se sastojao od žute majice s plavim ovratnikom i rukavima, bijelih hlačica te crno-plavih-zlatnih čarapa. Tijekom 1955. na Leedsovom je dresu opet došlo do promjena, majica je bila plave boje sa zlatnim ovratnikom, hlačice bijele, te čarape žute, a podsjećao je na originalni Leedsov dres.Nova promjena je stigla 1961, kada je dres postao bijele boje u nadi da će oponašati španjolsku momčadi Real Madrid. A 1964, na dres je postavljena sova koja bila emblem grada Leedsa. Dizajn je bio iznenađenje, s obzirom na Revievo praznovjerje o simboliziranju ptica.
Klub je prodao stadion Elland Road u listopadu 2004., te će ga moći ponovno otkupiti nakon 25 godina. Iako je, prema izjavama direktora kluba, Leeds United trebao otplatiti dug tijekom sezone 2006./07., to se nije dogodilo te je administracija preuzela klub nakon završetka sezone 2006./07.
U početku je Elland Road bio dom ragbi kluba Holbeck. Jedan od Leedsovih prvih nadimaka bio je "The Peacocks" (Paunovi), kojeg je dobio po prijašnjem imenu Elland Roada, The Old Peacock Groundu. Tako ga je nazvala "Bentleyeva pivovara", originalni vlasnik stadiona, po njihovom pubu The Old Peacock koji se nalazio u blizini stadiona.Kada je formiran Leeds United, dopušteno je da mu se iznajmljuje stadion sve dok ne budu u mogućnosti da ga sami kupe. Danas je stadion u vlasništvu tvrtke koja se bavi zajmovima. Elland Road je trenutno 10. najveći stadion u Engleskoj.
Najnovija tribina na Elland Roadu je Istočna ili Obiteljska tribina s 17.000 sjedećih mjesta, koja je dovršena tijekom sezone 1992./93. To je ujedno i najveći dio stadiona. Jedna od tribina, nazvana po Donu Reviu otvorena je početkom sezone 1994./95., a može primiti do 7.000 gledatelja. Krovište na Zapadnoj tribini sadržava komentatorske prostorije i hodnike za TV osoblje.
Alex Ferguson je jednom izjavio je na Elland Roadu jedna najzastrašujućih atmosfera u europskom nogometu. Leeds je, po prosjeku gledatelja na utakmicama u Championshipu i FA Premier Ligi 10. engleski klub. Po broju rivalstva su na trećem mjestu u engleskoj ligi, a od početka sezone 2008./09. su i najomraženiji engleski klub. Peter Reid je izjavio "U 30 godina nikad nisam vidio potporu navijača kao što sam je vidio na utakmici s Arsenalom [na Elland Roadu] prije par tjedana. Navijači Leedsa su fantastični.", te "Podrška je fantastična" i "Nevjerojatna". I drugi Leedsovi treneri su komentirali potporu navijača, Blackwell je rekao "Navijači će ih pratiti posvuda" dok je O'Leary komentirao da je "Ogroman broj navijača koji su i dalje uz klub".
U travnju 1972. Leedsova momčad je izdala jedinstvenu pjesmu, "Leeds United" koja je nastala od pjesme Marching On Together (hr. Zajedno na marširanje). Izdana je za finale FA kupa 1972., a vokal je snimljen prema originalnoj snimki Leedsove momčadi. Ušla je u top 10 najboljih pjesma u Velikoj Britaniji. Iako "Marching On Together" nije službena pjesma kluba, ona se pjeva prije svake domaće utakmice. Za razliku od mnogih nogometnih pjesama u kojima su se samo nove riječi postavile na postojeću glazbu, "Leeds Leeds Leeds" je originalna pjesma koju su napisali Les Reed i Mason Barry, samo za klub. Pjesma Strings for Yasmin od Tin Tin Outa se pjevala u prvom poluvremenu na Elland Roadu, a pjesma Nightmare od Brainbuga u drugom poluvremenu.
RekordiZa rezultate svih natjecanja po sezonama pogledajte Sezone Leeds Uniteda.
Engleska nogometna Kuća slavnihSljedeći tekst prikazuje igrače i trenere Leedsa, koji imaju svoje mjesto u engleskoj nogometnoj Kući slavnih:
100 najvećih legendi Football LeagueIgrači koji su igrali za Leeds i koji se nalaze među 100 najvećih legendi Football League:
FWA igrač godineIgrači koji su osvojili nagradu Football Writers asocijacije za igrača godine dok su igrali za Leeds:
PFA igrač godine po izboru igračaIgrači koji su osvojili nagradu PFA igrač godine po izboru igrača dok su igrali za Leeds:
PFA mladi igrač godineIgrači koji su osvojili nagradu PFA mladi igrač godine dok su igrali za Leeds:
PFA momčad godineIgrači koji su izabrani u PFA momčad godine dok su igrali za Leeds:
Gol sezoneIgrači koji su osvojili nagradu za gol sezone dok su igrali za Leeds:
'Domaći igrači Leeds Uniteda' Kompletan popis igrača koji su rođeni u Leedsu i igrali za njega.
Leonardo da Vinci (Vinci, Italija, 15. travnja 1452. – Amboise, Francuska, 2. svibnja 1519.) bio je talijanski slikar, arhitekt, izumitelj, glazbenik, kipar, mislilac, matematičar i inženjer.
Ukratko, najveći genij renesanse, čovjek koji utjelovljuje renesansni ideal svestrana čovjeka -  višestruko nadarena čovjeka neutažive znatiželje i žudnje za novim spoznajama. Osim u umjetnosti, dao je doprinose anatomiji, botanici, geologiji, matematici, optici, mehanici, astronomiji, hidraulici, niskogradnji, tehnici proizvodnje oružja, urbanistici.
Njegove Posljednja večera (1495.–97.) i Mona Lisa (1503.–06.) spadaju među najpopularnije i najutjecajnije slike renesanse, dok njegovi spisi odražavaju duh znanstvenog istraživanja i mehaničke inventivnosti koja je bila stoljećima ispred svoga vremena.
Leonardo da Vinci bio je prvi umjetnik koji je afirmirao tehniku slikanja sfumato, a posebno je vidljiva na njegovim remek-djelima.
U vrijeme humanizma i renesanse, svestranost je bila visoko postavljena kvaliteta, no nije bez razloga bila rijetka. Leonardova svestranost bila je njegova duhovna snaga, koja je u njemu generirala neograničenu žudnju za znanjem i koja je vodila njegova razmišljanja i ponašanje. Umjetnik po dispoziciji, otkrio je da su njegove oči bile njegov glavni put do znanja; za Leonarda, vid je bio čovjekovo najviše osjetilo zato što vid sam pretvara činjenice u iskustva, odmah, korektno, i sa sigurnošću. To znači da svaki promatrani fenomen postaje predmet znanja. Saper vedere ("znati kako vidjeti") postaje glavna tema njegovih proučavanja čovjekovih djela i kreacija prirode. Njegova kreativnost sezala je u svako područje u kojem se koristilo grafičko predstavljanje: bio je slikar, kipar, arhitekt, ali i inženjer. Njegov veličanstven intelekt, neuobičajena snaga opservacije, te majstorstvo crtanja vodili su ga u promatranje same prirode, koju je proučavao metodično i konzistentno, pri čemu su umjetnost i znanost bile jednako zastupljene.
Leonardovo je djelo sažetak toga izvanrednog perioda ljudske povijesti koji je poznat kao talijanska renesansa, perioda velikog kulturnog napretka i velikih projekata. Leonardova djela odraz su čovjeka toga doba, onoga što je osjećao i činio, strojeva koje je gradio kako bi moglao podizati crkve, palače, zamkove; strojeve za vođenje rata, za rad, za proizvodnju i trgovinu svih onih roba čija je dostupnost bila od vrlo velike važnosti za vladare i njihove dvorove. No kako bilo, još važnije, Leonardovi izumi svjedoče tko je i što on bio - čovjek kojeg je oblikovao najomiljeniji i najstimulativniji grad toga doba, Firenca.
Leonardo je rođen 15. travnja 1452. u malenom gradiću Vinci, blizu Firence u Toskani.Bio je sin bogatoga firentinskog bilježnika i seljačke žene. Sredinom 1460-tih obitelj se preselila u Firencu, najvažniji intelektualni i umjetnički centar Italije, gdje je Leonardo učio kod najboljih učitelja u gradu. Brzo je napredovao, socijalno i intelektualno. Bio je naočit, uvjerljiv u razgovoru te dobar glazbenik i improvizator. Oko 1466. otišao je u nauk u atelje Verrocchija, vodećeg firentinskog slikara i kipara toga vremena. U Verrocchiovoj radionici Leonardo se upoznao s mnogim aktivnostima, od slikanja oltarnih slika i slika na platnu, do kreiranja velikih kiparskih projekata u mramoru i bronci. Godine 1472. primljen je u ceh firentinskih slikara. U to vrijeme (oko 1473.) nastaje njegov prvi poznati crtež doline Arna, a sve do 1476. je smatran Verrocchiovim pomoćnikom. Na Verrocchiovoj slici Krštenje Kristovo (1470.-1475., Uffizi, Firenca), pozadinski pejzaž i klečećeg anđela na lijevoj strani slike, najživotnije dijelove slike, naslikao je upravo Leonardo. Tu je po prvi put iskazao svoju znanstvenu radoznalost i odvažnost uporabom tada novih uljenih boja koje je Leonardo upoznao sa slika sjevernjačkih umjetnika koje su došle u vlasništvo bogate firentinske vlastele.
Od 1472. do 1475. slika slavno Navještenje, te portret Ginevre de' Benci (1474., Nacionalna galerija, Washington) i slika nedovršenog Sv. Jeronima (oko 1478., Pinakoteka, Vatikan). 
God. 1478. Leonardo postaje samostalnim umjetnikom. Njegova prva narudžba da naslika oltarnu sliku u kapeli Pallazo Vecchio, firentinskoj gradskoj vijećnici, nikada nije ostvarena. Njegova prva značajna slika, Poklonstvo kraljeva (Uffizi), započeta 1481. godine, no nedovršena, naručena je za samostan San Donato a Scopeto u Firenci. Leonardov izraz bio je još uvijek vrlo nalik Verrocchievom, ali se postupno odmaknuo od učiteljevog ukočenog, tijesnog i ponekad rigidnog tretmana figura, do evokativnog i atmosferičnog odnosa prema kompoziciji. Poklonstvo kraljeva uvelo je novi pristup kompoziciji, u kojem su glavni likovi grupirani u prednjem planu, dok pozadina sadrži duboki prodor u prostor i pogled na imaginarne ruševine i scene bitaka.
Oko godine 1482. Leonardo je ušao u službu kod Ludovika Sforze, milanskog vojvode. Napisao je vojvodi zadivljujuće pismo u kojem je tvrdio da može sagraditi viseće mostove; da zna tehnike konstruiranja artiljerije i topova; da može izgraditi brodove tako dobro kao i oklopna vozila, katapulte i ostale vojne strojeve; da zna izrađivati skulpture u mramoru, bronci i glini. Služio je kao istaknuti graditelj strojeva (inženjer) u vojvodinim brojnim vojnim pothvatima, a bio je aktivan i kao arhitekt. Oko 1496. upoznao je talijanskog matematičara Lucu Paciolia s kojim proučava Euklida. Leonardo mu je asistirao u njegovu slavnom djelu "Divina Proportione" (1509.), raspravi o estetskom centriranju pravila (koncepta) zlatnog reza. Već tada se nazire Leonardova izuzetna nadarenost i zainteresiranost za široki spektar djelatnosti, od arhitekture, dizajna i mehanike, preko matematike i fizike, sve do kiparstva i slikarstva.
Izvori ukazuju na to da je Leonardo imao asistente i učenike u Milanu, za koje je vjerojatno napisao različite tekstove kasnije izdane pod naslovom Rasprava (monografija) o slikanju (1651.; prevedeno 1956.). Najvažnija od njegovih  slika iz ranog Milanskog perioda je Bogorodica u pećini i to u dvije verzije (1483. – 1485., Louvre, Pariz; 1490-te do 1506. – 1508., Nacionalna galerija, London). Radio je na kompoziciji dugo vremena, naoko mu se nije dalo dovršiti započeto, što mu je bio običaj (do kraja života dovršio je tek nekoliko djela).
Leonardo je među prvima uveo atmosfersku perspektivu (efekt atmosfere koji bojom i definicijom dočarava udaljeni krajolik); pozadinski krajolik oslikan na ovaj način posebno je uočljiva karakteristika Leonardovih slika. Najveći majstori kasne renesanse u Firenci – Rafael, Andrea del Sarto i Fra Bartolomeo, učili su od Leonarda; potpuno je preobličio milansku školu, a Parmu, umjetnički centar Correggia, usmjerio je Leonardov rad.
Od 1495. do 1497. godine Leonardo je radio na svom remekdjelu, Posljednjoj večeri, zidnoj fresci u blagovaonici samostana Santa Maria delle Grazie u Milanu. Nažalost, njegovo eksperimentalno korištenje ulja na suhoj žbuci (tanak vanjski zid prostora konstruiranog za serviranje hrane) dovelo je do tehničkih problema, pa je do godine 1500. zidna freska počela propadati. Do 1726. pokušavalo se, bezuspješno, restaurirati fresku; zajednički konzervacijski i restauracijski program, temeljen na najmodernijoj tehnologiji, započet 1977. godine uspio je sanirati dio oštećenja. Iako je mnogo izvorne plohe propalo, veličanstvenost kompozicije i prodorna karakterizacija figura daju prolaznu viziju svoje iščezle raskoši.
Leonardove stilističke inovacije u slikarstvu još su uočljivije u Posljednjoj večeri u kojoj je rekreirao tradicionalnu temu na potpuno nov način. Umjesto prikaza dvanaestorice apostola kao individualnih figura, grupirao ih je po troje u dinamičnu kompoziciju oko lika Isusa Krista, koji je izoliran u sredini slike. Posjednut ispred blijedog, udaljenog krajolika gledanog kroz pravokutni otvor na zidu, Krist – koji naslućuje da će ga jedan od prisutnih izdati – predstavlja mirno i spokojno središte, dok ostali likovi reagiraju živahnim gestama. U veličanstvenosti scene i ozbiljnosti figura, Leonardo nam ponovno predstavlja stil kojeg je utvrdio više od jedne generacije prije Masaccio. Leonardova originalnost i inventivnost bila je, a i danas je primjer fantastične kreativnosti i upornosti.
Za vrijeme svog dugotrajnog boravka u Milanu, Leonardo je također izveo druge slike i crteže (od kojih je većina danas izgubljena), nacrte kazališta, arhitektonske crteže, modele za kupolu Milanske katedrale, te čak dizajnirao stroj za letenje. Njegova najveća narudžba bila je za kolosalnu brončanu konjaničku statuu Francesca Sforze, Ludovikova oca, za dvorište Castella Sforzesca.
Zbog činjenice da ni jedan Leonardov skulpturalni projekt nije dovršen, njegov pristup trodimenzionalnoj umjetnosti može se prosuditi samo po njegovim crtežima (nacrtima). Slična se zamjerka može uputiti njegovim arhitektonskim projektima; ni jedan od njegovih građevinskih projekata nije zapravo ostvario njegove naume. U svojim arhitektonskim nacrtima, ipak, demonstrirao je veličanstvenost u upotrebi masivnih formi, čistoću izraza i posebice duboko shvaćanje starovjekovnih Rimskih izvora i antike općenito.
U prosincu 1499. godine, ipak, obitelj Sforzu odvele su iz Milana francuske snage. Leonardo je napravio glineni model, ali igrom slučaja odlučeno je da se metal namijenjen za statuu utroši za proizvodnju topova. Model su uništili francuski strijelci, koji su ga koristili kao metu. Leonardo 1499. napušta Milano da bi se vratio u Firencu, ali ostaje neko vrijeme u Mantovi i Veneciji.
Godine 1502. Leonardo je ušao u službu kod Cesara Borgia, vojvode od Romagne i sina vrhovnog generala pape Aleksandra VI. U okviru svojih mogućnosti, kao glavni vojvodin arhitekt i inženjer, Leonardo je nadzirao radove na gradnji utvrda papinske vojsku u centralnoj Italiji, te dizajnirao ratne strojeve i crtao topografske mape. 
Godine 1503. postaje član komisije umjetnika koji su trebali odrediti prikladnu lokaciju za smještaj Michelangelovog Davida (1501. – 1504., Akademija, Firenca), a također je služio kao inženjer u ratu protiv Pise. 
Pred kraj godine Leonardo je počeo dizajnirati dekoraciju za veličanstvenu dvoranu Pallazzo Vecchio. Tema je bila Bitka kod Anghiaria, firentinska pobjeda u ratu protiv Pise. Tijekom 1505. godine napravio je mnoštvo crteža i završio predložak u punoj veličini, ali nikada nije dovršio zidnu sliku. Čini se da je Leonardo bio vičniji skiciranju i pravljenju nacrta od konstruiranja pravih modela i slikanja pravih djela. Predložak je uništen u 17. stoljeću, a kompozicija je sačuvana samo u kopijama, od kojih je najznačajniju (1615., Louvre) napravio Peter Paul Rubens.
Za vrijeme drugog firentinskog perioda, Leonardo je naslikao nekoliko portreta, ali samo jedan je sačuvan do dana današnjeg – čuvena Mona Lisa (1503. – 1506., Louvre, Pariz), jedan od najslavnijih portreta ikada naslikanih. Portret je također poznat kao "La Gioconda". Leonardo je, čini se, imao posebnu sklonost tom portretu, jer ga je nosio na sva svoja kasnija putovanja. Ovaj Leonardov najslavniji rad je poznat kako po veličanstvenosti tehničkih inovacija, tako i po misterioznosti legendarnog osmijeha. Taj rad je savršen primjer dvije tehnike – sfumata i kjaroskura (rasporeda svjetla i sjene, svijetlih i tamnih dijelova na slici) – koje je Leonardo primijenio među prvima. Sfumato (začađeno) je delikatan atmosferični "magloviti" ili "dimni" efekt načinjen finim, vrlo malenim prijelazima između područja boje; to je posebice uočljivo na nježnoj prozračnoj odjeći i zagonetnom osmjehu. Kjaroskuro (talijanski: Chiaroscuro, svjetlo i sjena) je tehnika modeliranja i definiranja forme pomoću omjera kontrasta između svjetlosti i sjene; senzitivne ruke modela su portretirane jasnom modulacijom svjetlosti i sjene, dok je kontrast boja oskudno upotrebljavan.
U isto vrijeme Leonardo proučava let ptica, dizajnira stroj za letenje, i pokušava riješiti kvadraturu kruga, te proučava fluidne elemente: vodu, zrak i vatru. Do danas sačuvani Leonardovi crteži, koji otkrivaju njegovu briljantnu nadarenost za sastavljanje nacrta i njegovu veličanstvenost u otkrivanju anatomije ljudi, životinja i biljaka, mogu se pronaći u najvažnijim europskim zbirkama. Najveći dio nalazi se u dvorcu Windsor u Engleskoj. Zanimanje za ljudsku anatomiju svojstveno je mnogim znanstvenicima renesanse, uzevši u obzir da je znanje o anatomiji tijela u to vrijeme bilo vrlo oskudno.
Godine 1506. Leonardo se vratio u Milano, na poziv francuskog guvernera, Charlesa d'Amboisea. Sljedeće je godine imenovan dvorskim slikarom Luja XII., koji je tada prebivao u Milanu. Sljedećih šest godina Leonardo je dio vremena provodio u Milanu, a dio u Firenci, gdje je često posjećivao svoju polubraću i polusestre i vodio brigu o svom nasljedstvu. Tada je nastala i slika Sv. Ana, Bogorodica i dijete, a poduzima i detaljna anatomska istraživanja. U Milanu je nastavio svoje inženjerske projekte, a radio je i na konjaničkoj statui za spomenik Giana Giacoma Trivulzia, komandanta francuskih snaga u gradu; iako projekt nije dovršen, crteži i studije su očuvani.
Njegov najpoznatiji crtež vjerojatno je veličanstveni Autoportret u staroj dobi (1510. – 1513., Knjižnica Reale, Torino).
Od 1514. do 1516. Leonardo je živio u Rimu pod patronatom Pape Lava X.: bio je udomljen u Palazzo Belvedere u Vatikanu i izgledalo je da je zaokupljen prvenstveno znanstvenim eksperimentima. Godine 1515. konstruira mehaničkog lava za krunidbu Franje I., kralja Francuske, a već sljedeće godine je otputovao u Francusku s ciljem da uđe u njegovu službu. Proveo je svoje zadnje godine u Château de Clouxu, u blizini Amboisea, gdje je dizajnirao palaču u Romorantinu. Preminuo je u Amboiseu, 2. svibnja 1519. u 67. godini.
Kao znanstvenik Leonardo se uzdizao iznad svih svojih suvremenika. Njegove znanstvene teorije, kao i njegove umjetničke inovacije, bile su bazirane na pažljivom promatranju i preciznom dokumentiranju. Shvaćao je, bolje nego bilo tko u njegovom ili sljedećem stoljeću, važnost preciznog znanstvenog opažanja. 
Nažalost, kao što često nije uspijevao ostvariti svoje umjetničke projekte, tako nikada nije dovršio planirane rasprave (monografije) na temu različitih znanstvenih tema. Njegove teorije sadržane su u brojnim bilježnicama, a većina ih je sačuvana u rukopisima. Budući da ju se ne može lako dešifrirati, Leonardova ostavština nije raznesena tijekom njegova života. Kada je u 16. stoljeću objavljena dovela je do revolucije u znanosti. 
Leonardo je zapravo preduhitrio mnoga meteorološka i geološka otkrića, razumijevao je efekt Mjeseca na plimu i oseku, nagovještavao je moderno shvaćanje formiranja kontinenata te je pretpostavio podrijetlo fosiliziranih ljuštura. Bio je među prvim osnivačima znanosti o hidraulici i vjerojatno je izumio hidrometar. Njegova shema za gradnju kanala riječnih sustava još i danas ima praktičnu vrijednost. Predstavio je velik broj genijalno osmišljenih strojeva, od kojih su mnogi bili potencijalno upotrebljivi, između njih i ronilačko odijelo. Njegove leteće naprave, iako se nisu mogle koristiti u praksi, utemeljile su zvučne zakone aerodinamike.
Čovjekov let je bio problem na kojem je Leonardo radio intenzivno punih 25 godina. Kao i kod drugih studija, kretao je od razumnih pretpostavki: "Iako je čovjek sa svojim duhovnim sposobnostima otkrio velik broj pronalazaka ... nikad neće otkriti pronalazak koji može nadmašiti prirodu po ljepoti, jednostavnosti i neposrednosti, u čijem stvaranju ne nedostaje ništa i ništa nije prekomjerno. "
Na žalost nije mu uspjelo otkriti tajnu pogonske snage pri letu, tako da se čini da su njegova promatranja i njegova raznolika nastojanja u proučavanju ptičjeg leta ostala bez učinka. Glavnina njegovih nacrta se bavi izumima o letu sa pomičnim krilima, u kojima čovjek, koji leži na jednoj dasci okrenut licem prema dolje, treba pomicati krila.
Ponekad ga je njegova revnost vodila do čudnovatih ekstrema - naprava sa nekoliko dašćica postavljenih u obliku ptičjih krila, sa trupom forme ljuske spada vjerojatno u fantastičan izum. Međutim, padobran piramidalnog oblika se potvrdio u praksi, vjerojatno je Leonardo bio prvi pronalazač koji je otkrio jedan takav pronalazak. 
Izum propelera oblika vijka budi još i danas u inženjerima zračnog prijevoza velik interes. Leonardo izgleda nije davao tome velik značaj, čak se i pretpostavlja da je tu konstrukciju preuzeo od zvrka, igračke koja je tada već bila poznata. Mnogi smatraju ovaj pronalazak prvim helikopterom i pretečom propelera, unatoč tome što aerodinamički gledano nema pretjerane sličnosti sa istima, doli samo vizualne sličnosti.
Leonardova primijenjena mehanika - možda u jačoj mjeri nego njegove druge studije znanstvene ili tehničke umjetnosti - pobuđuje priznanje i čuđenje u 20. stoljeću koje je svjesno strojeva i motora. Puno njegovih pronalazaka, kao npr. lanac i zupčanik mogu se razumjeti bez teškoća. Već nakon kraćeg proučavanja njegovih nacrta, tehničari su mogli provjeriti i proizvesti odmah radne modele njegovih vozila i kolovrata.
Vozilo je tako izumljeno da se pokreće od strane dviju grupa svinutih opruga koje daju promjenjivu silu; dok jedna grupa radi druga se povlači, te se tako dolazi do ravnomjernog pokretanja.
Vreteno sliči u principu onima koji se danas upotrebljavaju u tekstilnoj industriji. Vreteno je viličasti dio, i Leonardov smisleni pogon nije dopustio da se samo rotira, nego i pomicanje prema naprijed i prema unazad; tako se konac ravnomjerno namatao na kalem.

Leopard 2 je njemački borbeni tenk kojeg je razvila njemačka kompanija Krauss-Maffei Wegmann. Razvijen je 1970., a u serijsku proizvodnju ušao je 1979. kao zamjena za stariji Leopard 1 koji je do tada bio glavni tenk Njemačke vojske. Osim Njemačke koristi ga još 10 europskih država i nekoliko neeuropskih. Iako je prvi primjerak Leoparda 2 proizveden prije više od trideset godina, on je i dalje standardni tenk NATO saveza po kojem se ocjenuju svi tenkovi u svijetu. Najnovija inačica Leopard 2A6 smatra se najboljim europskim tenkom i jednim od tri najbolja tenka u svijetu. Zahvaljujući promišljenom planiranju i izvrsnoj osnovi Leopard 2 ima velike mogućnosti nadogradnje i modernizacije. Kako je nestanak Varšavskog ugovora i raspad Sovjetskog Saveza razvoj novih tenkova učinio neracionalnim, rješenje se našlo u stvaranju novih inačica Leoparda 2.Leopard 2 prodan je u brojne, većinom europske zemlje, što i potvrđuje koliko je kvalitetan tenk: Austrija, Nizozemska, Švedska, Švicarska, Španjolska, Turska, Singapur, Čile, Kanada, Danska, Poljska, Finska, Norveška i Grčka posjeduju neke od Leoparda 2. Sa svojim inačicama A5 i A6 ovaj se tenk pokazao kao idealan odabir za mnoge europske države.
Razvoj Leoparda 2 krenuo je još od 1960-ih i tekao je usporedno s razvojem američkog Abramsa i s njime dijeli istu filozofiju koncepcije suvremenog tenka koji ima dobar odnos oklopne zaštite i pokretljivosti uz jaku vatrenu moć. U to vrijeme Njemačka i SAD su radile na MBT-70 projektu. U to vrijeme MBT-70 je imao najviši prioritet u obje države, tako da je jedan od članaka ugovora o suradnji objema državama zabranjivao da paralelno s ovim razvijaju druge tenkove. MBT/KPz-70 projekt bio je zamišljen vrlo ambiciozno s ciljem stvaranja novog koncepta tenka mnogo naprednijeg od svih tadašnjih tenkova. Zapravo težilo se stvaranju tako napredne koncepcije koja će promijeniti smjer razvoja tenkova, a sam je tenk trebao ostati u uporabi barem do 2000. godine. Sve se to trebalo realizirati s ograničenim novčanim sredstvima, dok pojedinačna cijena tenka u proizvodnji nije smjela biti veća od milijun američkih dolara. Njemačka je u to vrijeme konstruirala tenk Leopard 1, prvi njemački poslijeratni tenk,  koji je ušao u službu 1965. godine. Porscheu je dodijeljen ugovor za unaprjeđivanje Leopardovih borbenih mogućnosti i efektivnosti na bojištu na temelj programa MBT-70 koji je razvijao i testirao nove oklope, naoružanja i tehničke osnove modernog tenka. Program je trajao do isteka ugovora 1967. godine. Njemačko ministarstvo obrane je nastavilo podupirati domaći razvoj „Vergoldeter Leopard“  tenka paralelno s MBT-70 programom. Krauss-Maffei je odabran kao glavni konstruktor, zajedno s Porscheom koji je bio zadužen za razvoj šasije i Wegmannom koji je razvijao kupolu. Godine 1969. i 1970. izgrađena su dva prototipa, ET 01 i ET 02, oba pogonjena s 10-cilindričnim MB 872 motorom. Kako su troškovi nekontrolirano rasli, uz stalne razvojne probleme, do službenog prekida projekta došlo je 1969., iako je Njemačka zapravo odustala dvije godine prije. Kao razlozi prekida programa navedeni su različita shvaćanja koncepcije, problemi prednosti u vezi s prioritetom podsustava koji su usporedo razvijani, velikim troškovima i teškoćama oko koordinacije rada i međusobne suradnje stručnjaka. Kasne 1969., pri kraju razvoja novog njemačko-američkog tenka, njemački časnici za razvoj obrambene tehnologije i proizvodnje potakli su daljnja istraživanja kako bi sačuvali glavninu MBT-70 programa.
Rane 1970., njemačko ministarstvo obrane preporučilo je da se razvoj „Vergoldeter Leopard“ nastavi s ugradnjom novih MTU motora koji su razvijeni u MBT-70 programu. Naručeno je novih sedam probnih vozila,  Krauss-Maffei je opet uzet kao glavni konstruktor. Prototipovi su na prvi pogled jako sličili Leopardu 1A4, ali s klinastim prednjim djelom i ventilnom rešetkom postavljenom na kraju tenka. Osovinski kotači su preuzeti s MBT-70 tenka. Motor je također preuzet s MBT-70 tenka, višegorivi 12-cilindrični MTU MB-873 Ka-500 s vodenim hlađenjem, zajedno s njegovim 20 kW generatorom, prijenosom, zračnim filtrima itd. Motor je bilo moguće zamijeniti u 15 minuta. Deset od 17 kupola je bilo opremljeno s 105 mm glatkocijevnim topom, dok su ostalih 7 imale 120 mm glatkocijevni top. Oba topa je dizajnirao i proizvodio Rheinmetall. Kada su došle prve analize Jomkipurskog rata 1973. pokazale su da će oklopna zaštita biti presudan faktor u budućnosti. Zato je donesena odluka za nadogradnju Leopard 2 tenka na MLC 60 (Military Loading Class 60 tons), što će omogućiti povećanje oklopne zaštite i opreme jedne od kupola s novim višeslojnim oklopom. Te promijene bile su prvi korak do nove inačice Leopard 2 AV.Tijekom 1973., počeli su pregovori između SAD-a i Njemačke za standardizaciju glavnih borbenih tenkova obije države do 1980-ih. Kao rezultat toga, do 1976. dogovoreno je da će se Leopard 2 prilagoditi američkim performansama i ograničenjima. Na osnovi njemačkih i američkih zahtijeva, Porsche, Krauss-Maffei i Wegmann je dizajnirao i izgradio Leopard 2 AV (Austere Version).Promijene su uključivale novi višeslojni oklop (vrlo sličan britanskom „Chobham“ oklopu, koji se sastojao od slojeva čelika i keramike) i novi, jači SUP. Izgrađena su dva tijela i tri kupole do 1976. godine. Prvi prototip je imao kupolu s Hughes sustavom za uspravljanje paljbom (SUP) i L7A3 105 mm top. Drugi je bio opremljen s istim topom, ali izmijene su bile napravljene kako bi se omogućio brzi prelazak na 120 mm top. Treća kupola je imala njemački SUP, uključujući EMES 13 i bila je korištena u njemačkom testnom programu. Napravljena je još jedna dodatna kupola koja je bila identična trećoj, samo je imala ugrađeni 120 mm Rheinmetall glatkocijevni top.
Leopard 2 je bio izvorno planiran za test u isto vrijeme kao i američki XM1, ali su njemačke modifikacije trajale malo duže od planiranog. Američka vojska je odlučila da se XM1 prototipovi izgrađeni od strane Chryslera i General Motorsa uđu u serijsku proizvodnju po dizajnu Chryslera.
Njemački prototipovi Leoparda 2 stigli su u Ameriku do kraja kolovoza 1976. i napravljen je usporedan test između Leopard 2 AV i XM1 prototipa, koji je trajao do prosinca 1976. Američka vojska je nakon testiranja izjavila da su XM1 i Leopard 2 AV kompatibilni u vatrenoj moći i pokretljivosti, ali da je XM1 superioran u oklopnoj zaštiti, zbog čega je XM1 odabran kao bolji, a Leopard 2 AV prototipovi su vraćeni u njemačku na daljnja testiranja.U rujnu 1977. Nijemci su odlučili da će krenuti s planom proizvodnje 1.800 Leoparda 2, koji će biti dostavljeni u 5 serija. Krauss-Maffei je odabran za glavnog konstruktora. MaK je postao pomoćni konstruktor i proizvodnja se trebala podijelit na te dvije tvrtke po ugovoru tako da Krauss-Maffei radi 55%, a Mak 45%. Wegmann, kao oprematelj kupole je preuzeo cjelokupno opremanje i ugradnju EMES 15 sustava za uspravljanje paljbom. EMES 15 je bio proizveden od strane Hugesa zajedno s Krupp Atlas Elektronik, a 120 mm glatkocijevni top je radio Rheinmetall zajedno s kupolom.
Bez sumnje, u to vrijeme (1979.) Leopard 2 je bio najnapredniji tenk na svijetu. Nijemci su uspjeli spojiti sve tri karakteristike (pokretljivost, vatrena moć i oklopnu zaštitu) u dobrim omjerima i dobili su jedan od najjačih tenkova tog doba. Do tada, dizajneri tenkova su uspijevali iskoristiti samo dvije od tih tri karakteristika. Na primjer, britanski Chieftain je imao dosta dobar top i oklop, ali jako slabu pokretljivost, dok je francuski AMX-30 imao dobru pokretljivost i top, ali slab oklop.
Ukupno 380 Leoparda 2 je napravljeno u prvoj seriji, 209 od strane Krauss-Maffei (broj šasije od 10001 do 10210) i 171 od strane MaK (broj šasije od 20001 do 20171), a prvih šest serijskih primjeraka je dostavljeno 1979. Ostalih 100 je dostavljeno 1980. i 229  1981., zamjenjujući M48A2G u njemačkim jedinicama. Prvi Leopard 2 tenkovi su otišli u tenkovske jedinice (Panzerbattalions) 31, 33 i 34 bataljuna Prve njemačke tenkovske garde (1 panzerdivision), s paralelnom otpremom u Panzerbattalions 81, 85 i 84 koji su dijelovi 5. Panzerdivision, gdje su zamjenjivali stare američke M48A2G tenkove. Do 1982. proizvodnja je išla brzinom od 300 tenkova na godinu, sa zadnjim Leopard 2 tenkom u prvoj seriji dostavljenim u ožujku iste godine.Borbena masa Leoparda 2 je bila 55.000 kg, praznog tenka 52.000 kg. Šasija se sastojala od sedam osovinskih kotača s obje strane tenka. Na osovinskim kotačima nalazile su se Diehl 570F gusjenice s 82 pregiba na svakoj gusjenici. Vozač je smješten sprijeda, malo pomaknut na desnu stranu od središta tenka. Vozaču je namijenjen jedan otvor koji se otvara na desno. Opremljen je s dva periskopa, plus jedan s lijeve strane tenka.Kupola, koja je izgrađena od višeslojnog oklopa, montirana je na sredini tenka i u njoj se nalaze zapovjednik i topnik na desnoj i punitelj topa na lijevoj strani. Zapovjednik i punitelj imaju kružni otvor na kupoli, koji se otvara prema nazad i šest periskopa koji pružaju pogled oko cijelog tenka za zapovjednika. Oba otvora imaju postolja za montiranje 7,62 mm MG-3 strojnice za zračnu obranu.  
Rheinmetallov 120 mm glatkocijevni top je u potpunosti stabiliziran u obje ravnine, a WNA-H22 elektro-hidraulični pokretač topa se brine za stabilizaciju. Top može ispaljivati dvije vrste streljiva, razvijene od strane Rheinmetalla APFSDS-T, znan kao DM-33 KE (Kinetishe Energy) i HEAT-MP-T, znan kao DM-12 MZ (Mehrzweck = višenamjenski). Borbeni komplet se sastoji od 42 granate, od kojih su 27 smještene u poseban odjeljak u prednjoj strani tijela lijevo od vozača, a ostalih 15 na lijevoj strani kupole, odvojeno od posade s elektro pokretanim vratim. Ako bi municija slučajno bila pogođena, ispusti na krovu kupole bi snagu eksplozije usmjeri na krov kupole, iznad tenka. Suspregnuta 7,62 mm strojnica postavljena je lijevo od topa, a tenk nosi 4,750 metaka za tu strojnicu.Termovizija koja je namijenjena topniku nije bila spremna za uporabu na prvoj seriji Leoparda, ali su kasniji tenkovi bili opremljeni s time. Kako bi se povećala učinkovitost djelovanja noću, Panzer-Ziel-und-Beobachtungsgarat (PZB) 200ow svjetlosni TV sustav (LLLTV) je bio privremeno postavljen na 200 Leoparda 2.Topnik je isto tako imao i pomoćni teleskop FERO-Z18 sa zumom od 8 puta, suspregnutim desno od topa. Neovisan i u potpunosti stabiliziran PERI R-17 primarni panoramski vizor, napravljen od strane Carl Zeiss sa zumom od 2 od 8 puta, je bio postavljen ispred zapovjednikovog mjesta. Vizor je imao pregled od 360o oko tenka. Dvije grupe od četiri 76 mm Wegmann bacača dimnih granata koji su postavljeni na obije strane kupole. Mogu se ispaljivati pojedinačno ili u grupi od 4. Dva SEM 25/SEM35 radio sustava su postavljeni iza zapovjednikovog mjesta u stražnjem dijelu kupole. Radio antene su montirane na lijevu i desnu stranu iza otvora za posadu.
Motor koji se nalazi u stražnjem dijelu tijela tenka, odvojen od ostatka vozila s protuvatrenom pregradom. MTU MB 873 Ka-501 vodom hlađeni 47,6 litreni V-12 motor razvija 1500 KS (1,100 kW) na 2600 okretaja u minuti. Pali se uz pomoć osam 12 voltnih/125 AB baterija i ima 24 voltni sustav. Maksimalna brzina Leoparda 2 po cesti je 68 km/h. Potrošnja goriva kreće se na oko 300 litara na 100 km po cesti i 500 litara na 100 km po terenu. Četiri tanka benzina imaju ukupni kapacitet od 1160 litara što je dovoljno za oko 500 km vožnje. Ukupna težina motora i prijenosa teži 6120 kg.
Četiri 9 kg Halon uređaja za gašenje požara su postavljeni desno iza vozača. Boce su spojene na pipe i konektore i aktivira se automatski kada sustav detektira vatru, kada se temperatura u vozilu digne iznad 85o ili ručno preko vozačeve kontrolne ploče. Dodatnih 2,5 kg nalazi se na podu ispod topa. Leopard 2 ima NBC obrambeni sustav.
Leopard 2 je sposoban savladati vodenu zapreku dubine do 1,20 m bez ikakve pripreme i 2,25 m s dodatnom pripremom. Oko 15 minuta je potrebno da se tenk pripremi za prijelaz preko vode duboke 4 metra, uključujući i posebnu disalicu koja se postavlja na zapovjednikovu kupolu.Proizvodnja druge serije započela je u ožujku 1982. i završila u studenom 1983. godine. Izgrađeno je 450 tenkova, 248 od strane Krauss-Maffei (broj šasije od 10211 do 10458) i 202 od strane MaK-a (broj šasije od 20173 do 20347). Glavne izmijene su bile micanje senzora za vjetar i zaštita za optički blok i zapovjednikovu kupolu. Postavljena je i termovizija. Benzinski filtri su premješteni kako bi smanjili vrijeme koje je potrebno za tankanje benzina. Okviri za smještaj municije su bili identični onima na M1A1 Abramsu. Nova verzija tenka nazvana je Leopard 2 A1. Druga inačica Leoparda 2 dobila je nastavak A1, a svakoj novoj inačici se povećava broj uz slovo A.Od studenog 1983. do studenog 1984. proizvodi se poboljšani Leopard 2A1s koji je imao manja poboljšanja u odnosu na prethodnika. Proizvedeno je 300 takvih tenkova, a ranije inačice Leopard 2A1 su poboljšane.
300 Leoparda 2 je izgrađeno u trećoj seriji između studenog 1983. i studenog 1984. godine. Krauss-Maffei je izgradio 165 (broj šasije od 10459 do 10623), a MaK 135 (broj šasije od 20375 do 20509). Najveće izmjene napravljene su na uređaju za otklanjanje, koji je povišen za 50 mm na zapovjednikovom PERI R-17 panoramskom vizoru i poklopac koji je postavljen na vrh NBC sustava. Ove izmijene su uskoro primijenjene i na tenkovima iz druge serije, tako da je naziv serije nije mijenjao.
Četvrta serija tenkova izgrađena je između prosinca 1984. i prosinca 1985. Dostavljeno je 300 novih tenkova, 165 od strane Krauss-Maffei (broj šasije do 10624 do 10788) i 135 od strane MaK (broj šasije od 20510 do 20644). Najznačajnija promjena je bila instalacija novog digitalnog radija SEM 80/80 VHF i poboljšavanje punjenja topa. Tenkovi iz ove serije nazvani su Leopard 2 A3.
Između prosinca 1985. i ožujka 1987. Dovršeno je 370 tenova, 190 od strane Krauss-Maffei (broj šasije od 10789 do 10979) i 180 od strane MaK (broj šasije do 20645 do 20825). U ovoj seriji, SUP je opremljen s digitalnom jezgrom kako bi se omogućilo korištenje nove municije i povećale šanse posade za preživljavanje na bojištu. Povećana je oklopna zaštita kupole koja daje efektivnu zaštitu od 700 mm za KE (probojna granata) i 1000 mm za HEAT (visokoeksplozivna granata). Tenk s ovim izmjenama nazvan je Leopard 2 A4.
Iako je početno bilo planirano samo 5 serija, u lipnju 1987. naručena je i šesta serija. Proizvodila se od siječnja 1988. Do svibnja 1989. godine. 83 tenka je izgradio Krauss-Maffei (broj šasije do 10980 do 11062) i 67 MaK (broj šasije 20826 do 20892). Izmijene napravljene u ovoj seriji bile su postavljanje novih gusjenica Diehl 570FT. Središnje svijetlo za opasnost postavljeno je na kupolu ispred vozača, za bolju preglednost vozača kad ima glavu vani. Otvor za opskrbu municijom na lijevoj strani kupole je uklonjen. Ova serija je isto ostala nazvana Leopard 2 A4.
Proizvodnja sedme serije tenkova započela je u svibnju 1989. i završila u travnju 1990., s 55 izgrađenih tenkova od strane Krauss-Maffei (broj šasije od 11063 do 11117) i 45 od strane MaK (broj šasije do 20893 do 20937). Tenkovi ove serije su bili identični onima iz prijašnje, šeste serije, te su i danje ostali nazvani Leopard 2 A4.
Između siječnja 1991. i ožujka 1992. 75 tenkova je dostavljeno, 41 je izgradio Krauss-Maffei (broj šasije od 11118 do 11158) i 34 MaK (broj šasije od 20938 do 20971). Izmjene uključuju izmjene montiranja cijevi za bacanje dimne zavjese, postavljen je uređaj za usmjeravanje odmah s desne strane topa, blizu kraja cijevi. To omogućuje brže provjeravanje smjera cijevi u odnosu na topnikovu optiku.
Zadnjih osam Leopard 2 A4 tenkova su dostavljeni Gebirgs-Panzerbattalion 8 na svečanoj ceremoniji 19. ožujka 1992. godine. Leopard 2A4 je najbrojnija serija, a proizvedena je u 2125 komada od kojih je Nizozemska (kupivši licencu) 445. 380 tenkova Leopard 2A4 se također licencirano proizvodilo i u Švicarskoj pod nazivom Pz87. 
Nakon završetka zadnjih 8 tenkova, bilo je proizvedeno 2125 Leopard 2 tenkova. Nakon završetka Hladnog rata, nije više bilo potrebno proizvodit toliko tenkova, jer više nije postojala opasnost od SSSR-a. Leopard 2A4 bio je jedan od najboljih tenkova toga vremena, tehnološki napredniji od svojih protivnika. Postavio standarde suvremenog tenka, a njegov Rheinmetall top od 120 mm postao je standard za tenkove NATO država. Leopard 2 A4 primjer je modernog glavnog borbenog tenka koji spaja sve tri karakteristike tenka (oklopnu zaštitu, pokretljivost i vatrenu moć) i može djelovati 24 sata u svim vremenskim uvjetima, što je njegova najveća prednost.
Za potrebe cestovnog prijevoza Leoparda 2, 1976. godine je konstruiran i teški terenski transportni kamion konfiguracije 8x8 SLT 50 "Elefant" s 52-tonskom poluprikolicom SaAnh dizajniranom za utovar i vožnju tenka Leopard 2. Prikolica se prilagođavala razvoju tenka, pa je 1994. započet program modernizacije na SLT 50-3 standard. Ovo transportno vozilo olakšava dovođenje tenka na bojište i |povećava taktičku i stratešku mobilnost tenka. Ovaj transportni kamion koristi Njemačka vojska, a od 2002. i Poljska vojska. Od 1989. uz STL-50 koristi se i vizualno vrlo sličan teški transportni kamion konfiguracije 8x6 SLT-56 "Franziska" s 56-tonskom poluprikolicom FS 42.75/42 čija je primarna zadaća prijevoz težih tenkova, kao npr. Leopard 2A5/A6.Leopard 2 je izvorno zamišljen i konstruiran za uporabu na europskom ratištu i europskim klimatskim uvjetima. No, korisnici koji su ih rabili u toplijim, pustinjskim podnebljima brzo su došli do zaključka kako je za optimalnu operativnu iskoristivost potrebno ugraditi klimatske uređaje jer se temperatura za vrućih dana penje na više od 40 stupnjeva C. Pokazalo se da osim posada na visokim temperaturama slabije radi i elektronička oprema pa je i za nju potrebno osigurati optimalnu radnu temperaturu. Osim toga, pokazalo se da to podneblje pojačano troši resurse tenka. To se osobito može uočiti kod trošenja gusjenica, naime, ponekad bi izdržale samo 200 km.
Prototip konstruiran 1976. godine za testove Njemačke vojske u suradnji s Američkom vojskom. Vojska je na testiranjima pokazala da je Leopard AV kompatibilan sa XM1 (raniji prototip M1 Abrams tenka) u brzini i vatrenoj moći, ali slabiji u oklopnoj zaštiti.
Prvi serijski Leopard, u nekim izvorima označen kao Leopard 2A0. Prva isporuka trajala je od kraja 1979. do travnja 1982. godine. Napravljeno je ukupno 380 ovakvih vozila. Težina praznog vozila bila je 52.000 kg, a borbena 55.000 kg. Većina ih je kasnije modernizirana na A1 ili neki viši standard.
Druga inačica Leoparda 2 dobila je nastavak A1, a svakoj novoj inačici se povećava broj uz slovo A. Najveća promjena za razliku od prve generacije bila je ugradnja termovizije za topnika i spremište granata preuzeto s američkog M1 Abrams. Smanjeno je vrijeme punjenja tenka gorivom zahvaljujući modificiranim filtrima za gorivo. Druga generacija Leoparda 2 proizvodila se od svibnja 1982. do studenog 1983. i proizvedeno je 450 takvih tenkova.Od studenog 1983. do studenog 1984. proizvodi se poboljšani Leopard 2A1s koji je imao manja poboljšanja u odnosu na prethodnika. Proizvedeno je 300 takvih tenkova, a ranije inačice Leopard 2A1 su poboljšane.
Ova inačica je ustvari modernizirani Leopard 2s koji je poboljšan da se približi kasnijim inačicama. Najvažnija je ugradnja termovizije, povećanje oklopne zaštite.
Treća generacija Leoparda 2 proizvela se u 300 komada i proizvodila se od prosinca 1984. do prosinca 1985. godine. Glavna izmjena bila je ugradnja digitalnog radija i poboljšavanje punjenja topa.
Leopard 2A4 uveo je mnoge promjene. Pucanje je automatizirano, oklop ojačan, novi digitalni sustav je omogućio korištenje različitih granata. Leopard 2A4 je najbrojnija inačica koja se proizvodila od 1985. do 1992. godine a proizvedena je u 2125 komada od kojih je Nizozemska (kupivši licencu) 445. 380 tenkova Leopard 2A4 se također licencirano proizvodilo i u Švicarskoj pod nazivom Pz87.Nakon Hladnog rata Nizozemska i Njemačka našle su se u velikim zalihama tenkova koje nisu više trebale. Prodali su ih NATO-u ili nekoj prijateljskoj državi kao što su: Austrija (114), Kanada (80), Čile (140), Danska (51), Finska (124), Grčka (183), Norveška (52), Poljska (128), Portugal (37), Singapur (66), Španjolska (108), Švedska (160) i Turska (298).
Pz87 – Švicarska verzija njemačkog Leoparda 2A4. Planirana je nadogradnja na Leopard 2A5 standard dodavanjem dodatnog oklopa i ugradnjom nove kupole.Stridsvagn (Strv) 121 – 1994. i 1995. 160 Leoparda 2A4 koji su bili u njemačkim rezervama prodani su Švedskoj. Ti tenkovi su u Švedskoj vojsci nazvani Strv 121 iako na njima nisu napravljene značajnije izmjene u odnosu na izvorne Leoparde 2A4.
Početni poticaj za razvoj inačice Leopard 2A5 došao je nakon pojave tada najmodernijih sovjetskih tenkova T-64 i T-72 sedamdesetih godina prošlog stoljeća te njihovih izvedenica T-80 i T-90 tijekom osamdesetih i devedesetih, a koje su naoružali s topovima kalibra 125 mm. Procjenjujući po učinkovitosti svojeg topa od 120 mm Nijemci su došli do zaključka potrebe povećanja razine oklopne zaštite na Leopardima 2. Kasniji sukobi, prije svih izraelski prodor u Libanon 1982., pokazat će da je borbena učinkovitost topa od 125 mm prilično slaba, ali ipak dostatna (mogućnost uporabe protuoklopnih vođenih raketa) da se opravda postavljanje novog oklopa na Leopard 2.Ipak do odluke o modernizaciji Leoparda 2 nije se došlo ni brzo ni lako. Prvo je u studenom 1982. propao njemačko-francuski pokušaj razvoja zajedničkog tenka. Pod dojmom novih sovjetskih tenkova njemačko ministarstvo obrane je u ožujku 1983. donijelo odluku o razvoju Leoparda 3 čiji su se prvi serijski primjerci trebali pojaviti najkasnije 1996. godine. Za prelazno razdoblje do pojave Leoparda 3 razmatralo se nekoliko alternativa. Prva je bila proizvodnja dodatnih Leoparda 2 bez većih modernizacija. Druga je bila modernizacija postojećih Leoparda 2. Treća je predviđala razvoj nove kupole koja bi imala posadu od tri člana i automatski punjač. Nova je kupola trebala biti osnova za razvoj Leoparda 3.Na kraju je razvoj Leoparda 3 ocijenjen kao preskup i umjesto njega odlučeno je modernizirati i unaprijediti Leopard 2. U tu svrhu 1989. napravljen je Leopard 2 KVT (Komponenet enversuchsträrager - vozilo za testiranje komponenti). Na ovo su vozilo, između ostalog, postavili dodatni oklop na čeonu i prednje bočne strane kupole te dodatni pasivni i aktivni oklop na krov kupole. Zbog toga je sustav za usmjeravanje paljbe (SUP) EMES-15 morao promijeniti položaj i biti podignut na krov kupole. Zapovjednikova sprava za osmatranje PERI-17 dobila je termoviziju. Pred unaprijeđenim Leopardom 2 postavljeni su osnovni zahtjevi: povećanja razina oklopne zaštite, povećana sposobnost borbenog djelovanja noću, lakša i učinkovitija orijentacija posade u borbi i povećana vatrena moć. Velike političke promjene nakon raspada SSSR-a i rušenjem Berlinskog zida što je rezultiralo ujedinjenjem Njemačke, smanjena su ulaganja u razvoj vojne opreme. Kao nasljednika Leoparda 2A4 tenka razmatrala su se tri rješenja:
KWS I – razmatrala se ugradnja novog, dužeg L/55 120 mm glatkocijevnog topa koji bi mogao rabiti poboljšanu municiju, uz povećanje kinetičke energije streljiva prilikom izlaska granate iz cijevi (na kraju cijevi granata postiže brzinu od 1800 m/s) (promijenjeno na Leopardu 2A6)
KWS II – je napravljen s poboljšanim oklopom kako bi se povećala sigurnost tenka i posade zbog mogućih novih ruskih tenkova s topovima kalibra do 152 mm. Ugrađen je i poboljšani kontrolni i zapovjedni sustav.  (Leopard 2A5)
KWS III- planirana ugradnja većeg, 140 mm topa U listopadu 1991., Švicarska, Nizozemska i Njemačka su odlučile za zajednički razvoj programa KWS II. Prvi Leopard 2A5 je službeno dostavljen Njemačkoj vojnoj školi 30. studenog 1995. Tijela tenkova prethodnih tenkova (Leoparda 2A4) su bila rabljena za testiranja novih kupola i modernizaciju tijela. Za modernizaciju tijela su bili odgovorni Krauss-Maffei i MaK, dok su Wegmann i Rheinmetall bili zaduženi za razvoj nove kupole.
Najveća promjena na kupoli Leoparda 2A5 je novi vozačev otvor, koji se sada električno pokretan, i otvara se prema desno. Kamera je montirana iznad stražnjeg uređaja za dovod svježeg zraka u unutrašnjost tenka i spojena na monitor koji se nalazi ispred vozača. To omogućuje veću preglednost vozača i vožnju bez potrebnih uputa smjera od zapovjednika. Osovinski kotači su napravljeni od čelika, zamjenjujući stare, koji su od aluminija.
Leopard 2A5 je donio promjenu u izgledu kupole. Čeoni i bočni dio kupole je opremljen dodatnim oklopom klinastog oblika (zato što se smatra da bi rakete i granate koje pogode taj dio trebale imati znatnu tendenciju odbijanja) i na nju je postavljen pasivni oklop, dodatne ploče sendvič oklopa koji se može lako zamijeniti ukoliko je pogođen, ili kroz nekoliko godina zamijeniti jačim i novijim oklopom. S dodatnim oklopom kupole razina oklopne zaštite jednaka je kao i kod Challengera 2, a nešto niža od M1 Abramsa. Unutrašnjost kupole je presvučena posebnim materijalom koji povećava zaštitu od krhotina. Elektro-hidraulična kontrola i stabilizacija topa je zamijenjena s u potpunosti električnim sustavom. Optički FERO Z-18 pomoćni teleskop je premješten na vrh topa, a zapovjednikov PERI-R 17 panoramski vizor je premješten na lijevi stražnji kraj zapovjednikovog otvora. Zapovjednik je opremljen neovisnim vizorom koji uključuje i termoviziju koja je prikazana na monitoru ispred zapovjednikovog mjesta. Laserski daljinomjer je prilagođen, tako da Leopard 2A5 može gađati i helikoptere s APFSDS-T granatama, a GPS navigacija tenka je spojena na GPS antenu koja je postavljena na stražnji kraj kupole. Dodatnim oklopom povećala se borbena težina Leoparda 2A5 na 59.500 kg, što nije utjecalo na pokretljivost.
Pokreće ga Dieselov motor MTU 873 Ka-501. Motor je u konfiguraciji V12, snage 1500 KS (1100 kW) pri 2600 o/min. Snaga se prenosi preko automatske transmisije Renk HSWL 354. Kad se u odnos stavi snaga motora (1100 kW odnosno 1500 KS) i masa, dobije se odnos snaga/masa od 27 KS/t, a to je dovoljno za maksimalnu brzinu od 72 km/h i doseg djelovanja od oko 550 km s punim spremnikom goriva. Potrošnja mu je otprilike 7 litara na 1 kilometar što je znatno manje od M1A2 Abramsa i daje mu prednost. Top je promjera 120 mm s glatkom cijevi tvrtke Rheinmetall inačice L/44. Novost u odnosu na ranije inačice je i novi sustav zapovijedanja, nadzora i prijenos podataka među tenkovima.
Leopard 2A5 se počeo proizvoditi 1998. godine, a licenca je prodana i Švedskoj koji su svoju inačicu nazvali Strv 122 kojem su povećali oklopnu zaštitu gornje strane kupole od protutenkovskih raketa koje tenk napadaju odozgo (top attack).
Stridsvagn (Strv) 122 – Švedska je potpisala ugovor s Krauss-Maffei za serijsku isporuku 120 Stridsvagna 122. Dogovoreno je da je Krauss-Maffei glavni konstruktor tijela, dok je švedski Hägglunds bio pomoćni konstruktor. Wegmann, primarni konstruktor kupole, a Bofors pomoćni. Bofors je također proizveo polovicu 120 mm topova, dok je drugu polovicu napravio Rheinmetall. Osnova Strv-a 122 je njemački tenka Leopard 2A5. Razlikuje se od njega po većoj oklopnoj zaštiti. Šveđani su inzistirali na pojačanom oklopu s prednje i krovne strane kupole, kako bi se povećala zaštita od vođenih protuoklopnih raketa koje svoj cilj napadaju iz odozgo. Taj dodatni oklop povećao je i masu tenka, pa tako Strv 122 teži 62 tone, a Leopard 2A5 59,5 tona. Strv 122 ima konstantno hlađenje ispuha motora kako bi se smanjio toplinski odraz. Strv 122 je obojen i u posebnu kamuflažu u zelenim, svijetlo zelenim i crnim bojama.
Leopard 2A6 se ne razlikuje puno od Leoparda 2A5, ali ima L/55 top, povećanu zaštitu od mina i klima uređaj. Novi L/55 glatkocijevni top, koji je razvijen od strane Rheinmetalla, napravljen je na osnovi 120 mm L/44 topa koji je postavljen na sve ostale Leoparde 2. Stari top, 120 mm L/44, kod kojeg je cijev duga 530 cm i teži 1190 kg. Cijeli top teži 3780 kg. Za usporedbu, novi 120 mm L/55 top ima cijev dužine 660 cm i teži 1274 kg. Težina cijelog L55 topa iznosi 4160 kg. Ta dulja cijev (za 130 cm duža od one na L/44 topa) omogućuje davanje veće energije i brzine granati koja se ispaljuje, te je time povećan učinkoviti domet za oko 1,5 km. Ta veća brzina daje veću energiju pri probijanju oklopa i daje veću učinkovitost i probojnost od starog topa. Novi top je opremljen s toplinskim senzorom koji pomaže brže locirati metu. Glavna odlika novog topa je ta što je kompatibilan s ugradnjom u Leopard 2 tenk bez ikakvih većih prilagodbi na kupoli. Novi L/55 top može koristit svo streljivo namijenjeno i L/44 topu i sve granate namijenjene topu kalibra 120 mm.Leopard 2A6 je zaštićen s trećom generacijom višeslojnog oklopa. Oklop Leoparda 2A6 nema velikih razlika u odnosu na njegovog prethodnika, Leopard 2A5, koji koristi isti takav oklop. Posebna pažnja je dana oklopu kupole, zato što su iskustva pokazala da naviše pogodaka dolazi u kupolu. Oklop se na kupolu postavlja u jedanaest sekcija i daje kupoli zašiljen izgled. Svrha skošenja je dodatna zaštita jer se pretpostavlja da bi rakete i granate koje pogode u taj dio trebale imati veliku tendenciju odskakanja (granata jednostavno sklizne s oklopa). Oklop na Leopardu 2A6 daje mu efektivnu debljinu na kupoli 920—940 mm, a na tijelu 620 mm homogenog čeličnog oklopa. Leopard 2A6 je tenka s najboljim oklopom, koji je prema razni zaštite jednak kao i na američkom M1A2 Abrams SEP tenku.
Za novi tenk su zainteresirane: Nizozemska, Kanada (koja je svoju verziju opremila dodatnim protuminskim oklopom i ugradila crnu kutiju u stražnji dio tenka i nazvala ga Leopard 2A6M CAD), Grčka (koja će sama proizvesti 140, a 30 je kupila)  i Španjolska koja je svoju inačicu nazvala Leopard 2E zbog veće oklopne zaštite.
Leopard 2E – Španjolska inačica Leoparda 2A6 s većom oklopnom zaštitom, koji je napravljen u suradnji Španjolske i Njemačke industrije. Godine 1998. Španjolska vlada je odobrila ugovor o nabavi 219 Leopard 2E tenkova, 16 oklopnih vozila za popravke i 4 trening vozila. Santa Barbara Sistemas je odabrana za glavnog konstruktora. Projekt je vrijedan 1,939 milijardi Eura. Prvih 30 Leoparda 2E je proizvela KMW, a ostali se grade pod licencom u Španjolskoj.Leopard 2HEL (Hellenic) – Leopardi 2 A6 namijenjeni grčkoj vojsci. Planirana je nabava 170 Leoparda 2HEL koji bi trebali biti dostavljeni grčkoj vojsci do kraja 2009. godine.Leopard 2A6 EX - najnovija inačica Leoparda 2, koja uključuje duži L/55 top, poboljšanju zaštitu od mina i klima uređaj.
Leopard 2A6 koji su modificirani kako bi bili zaštićeni od djelovanja mina označeni su kao Leopard 2 A6M. Komplete za modifikaciju osigurala je tvrtka Krauss-Maffei Wegmann (KMW). Modifikacija je provedena kao bi se maksimalno zaštitili vojnici koji služe u međunarodnim misijama u kriznim područjima. Protuminski je paket naručila i Švedska. Švedski modificirani Leopardi 2 dobili su oznaku Strv 122M. Paket je zajednički definirala međunarodna radna skupina s predstavnicima Njemačke, Nizozemske, Norveške, Švedske i Švicarske a pod vodstvom njemačkog Saveznog ureda za obrambenu tehnologiju i nabavu (BWB).
Paket dodaje još dvije tone na masu tenka. Modifikacije na kupoli uključuju novu košaru te nova sjedala za topnika i punjača. Na podvozju je postavljana nova podnica na postojeću, pojačane su torzijske šipke te novo sjedalo vozača koje više nije pričvršćeno za pod. Rezultat je porast zaštite od nove generacije protuoklopni mina kao što je TMRP-6. KMW je razvila i dodatni oklop za stražnji do kupole te nove zavjese gusjenica što bi trebalo povećati zaštitu od kumulativnih projektila. Leopard 2A6M se tako pridružuje borbenom vozilu pješaštva Marder 1A5 koje je također modernizirano u inačicu za povećanu zaštitu od PO mina.Kako je vremenom rasla masa tenka i kod inačice Leopard 2 A6M došla do 62 tone tako je tvrtka MTU pojačala motor koji nakon modernizacije može postići 1320 kW odnosno 1800 KS. Kad se to stavi u odnos vidi se da je došlo do blagog porasta odnosa snaga/masa na 29 KS/t. U slučaju da se kupac odluči za instaliranje pojačanog oklopa u maksimalnoj inačici (i dosegne masu od 62 tone) a zadrži izvornu inačicu motora, odnos snaga/masa i daje ostaje na dovoljnih 24 KS/t. To će u konačnici značiti nešto manju maksimalnu brzinu te malo umanjena dinamička svojstva na terenu.
Leopard 2A6M CAD – Leopardi 2A6 namijenjeni kanadskoj vojsci. Uključuje dodatni oklop, veću protuminsku zaštitu dodanim oklopom na podvozje tenka
Leopard 2 PSO (Peace Support Operation) je prilagodba Leoparda 2 na borbu u urbanim područjima. Na izložbi Eurosatory održanoj u lipnju 2006. tvrtka Krauss-Maffei Wegmann (KMW) prikazala je inačicu Leopard 2 PSO prilagođenu gradskim borbama. KMW je inačicu PSO razvila svojim sredstvima predviđajući nagli porast potreba za takvom vrstom vozila s obzirom na to da sve procjene govore o povećanju asimetričnih opasnosti i sve većim zahtjevima za uporabom vojnih snaga u gradovima. Prvi je načinjeni primjerak bio na temelju serijskog tenka inačice A5, ali modifikacija na inačicu PSO moguća je i s inačice A4.
novu daljinski upravljanu kupolu s teškom strojnicom, postavljenom na krov kupole odmah pokraj otvora punitelja, koja posadi omogućava učinkovito uništavanje bliskih ciljeva bez potrebe napuštanja sigurnosti kupole. Ta kupola istodobno znatno poboljšava mogućnosti uništavanja ciljeva iznad tenka;
mogućnost panoramskog motrenja okoline (svih 360 stupnjeva) koja je omogućena kamerama ugrađenima u tijelo vozila kao nadopuna tenkovskim sustavima za motrenje i ciljanje. Postojeći motrilački i ciljnički sustavi dodatno su zaštićeni metalnim pločama koje ih štite od kamenja i krhotina. Slika s motrilačkog i ciljničkog sustava može se prikazati svim članovima posade;
vanjski priključak za radio/intercom koji osigurava lako povezivanje posade sa snagama u neposrednoj blizini;
dodatne reflektore.PSO inačica najlakše se prepozna po ralu smještenom na prednji dio vozila čijim radom upravlja vozač. Osim što dodatno štiti prednji dio vozila od kumulativnih projektila i IED-a, ralo je namijenjeno za pomicanje barikada, vozila i drugih prepreka. Tvrtka KMW nudi Leopard 2 PSO kroz modernizaciju postojećih Leoparda ili kao potpuno nova vozila.Prvi Leopard 2 PSO je isporučen je njemačkoj vojsci tijekom 2008. Vojska razmatra mogućnost da se dio kupola inačice A4 modernizira na standard PSO. Spominje se ukupno 70 kupola koje bi se onda postavile na podvozje inačice A5, ako se za tim ukaže potreba. Novo streljivo kalibra 120 mm, uključujući i vođene projektile koji se ispaljuju iz topa te nesmrtonosno streljivo povećavaju učinkovitost i sposobnost neutraliziranja novih prijetnji. Ne treba ni spominjati kako će razvoj digitalizacije i umrežavanja znatno povećati mogućnosti na modernom bojištu.KMW vjeruje kako Leopard 2 ima još potencijala za daljnji razvoj na svim ključnim područjima. Područje razvoja oklopa je vrlo živo i tu će se i dalje javljati nove tehnologije koje će omogućiti bolju zaštitu i u budućnosti.
KMW je i unatoč kvalitetnom motoru s dobrim mogućnostima unapređenja u suradnji s MTU-om razmotrio i opciju ugradnje novog motora serije poznatog pod imenom EuroPowerPack. Ustvari je riječ o novom MTU-ovom motoru serije 883 koji ima istu snagu kao i 873 ali je znatno kompaktniji. Ako se ugradi u Leopard 2 umjesto starog motora 873 ostavlja oko 1000 mm slobodnog prostora u podvozju tenka što se može uporabiti za neke druge svrhe.Zasad korisnici nisu pokazali velik interes za moderniziranjem postojećih vozila jer je stari motor unatoč nešto većim dimenzijama i dalje izvrstan a zamjena samo zbog više prostora se očito većini korisnika zasad ne čini kao isplativa investicija. No, zato je motor MTU 883 ugrađen u francuski tenk Leclerc za Ujedinjene Arapske Emirate, a testiran je i na britanskom Challengeru 2 te američkom M1A2 Abrams. Dodana je i pogonska jedinica (APU) kao podsustav - dodatni izvor napajanja na nove španjolske i grčke Leoparde 2. Omogućava gašenje glavnog motora tijekom stajanja, a električnu energiju za djelovanje nužnih podsustava osigurava APU. Za mogućnost ugradnje APU-a zanimaju se i neki korisnici starih tenkova jer omogućava nove taktičke mogućnosti na terenu ali se pametnom uporabom mogu smanjiti i troškovi pogonskog goriva.
Tvrtka Rheinmetall je razvila novi top promjera 140 mm koji bi se trebao ugrađivati u nove tenkove Leopard 2. Ovaj top se razvio zbog prijetnje suvremenih ruskih topova koji će vjerojatno imati promjer 135 mm ili 152 mm.
Fahrschulpanzer je oklopno trening vozilo. Njemačka vojska koristi 31 Leopard 2 trening tenkova, koji su napravljeni u dvije serije. Prva od 22 vozila, od kojih je 8 napravio Krauss-maffei i 14 MaK (broj šasije od 19001 do 19022), dostavljeni su njemačkoj vojsci u razdoblju između veljače i rujna 1986. Ova vozila napravljena su na tijelima tenkova iz pete serije (Leopard 2A4). Druga serija od 9 vozila, od kojih je 5 napravio Krauss-Maffei i 4 MaK (broj šasije od 19023 do 19023), su dostavljeni u vremenu od siječnja do travnja 1989. godine. Njihova tijela su preuzeta iz šeste serije s novom bočnom zaštitom za podvozje. Vozačko trening vozilo je isto kao i normalan Leopard 2 tenk, samo što je kupola zamijenjena s posebnom kabinom. Postavljena je i maketa topa i dodatna masa kako si se simulirala stvarna težina tenka. Nizozemska ima u uporabi 20 ovakvih trening tenkova, Švicarska 3, a Španjolska 4.
Pionierpanzer 3 Kodiak je inženjersko vozilo načinjeno na podvozju tenka Leopard 2 i može se rabiti za brojne zadaće zbog mnoštva dodatnih alata koji se mogu brzo spojiti na osnovno tijelo. Osim za primarnu zadaću, borbeno inženjerijsko vozilo za uporabu u vojnim operacijama može se rabiti i za druge zadaće. To su pružanje pomoći tijekom prirodnih katastrofa, raščišćavanje minski sumnjivih površina i obavljanje drugih opasnih inženjerijskih zadaća. Vozilo proizvodi i tržištu nudi konzorcij u kojemu su njemački Rheinmetall i švicarski RUAG Land Systems.
Panzerschnellbrücke 2 (PSB2) je sklopivi most napravljen koji je postavljen na tijelo tenka Leopard 2. PSB2 su razvile Nizozemska i Njemačka vojska. Most se sastoji od tri djela, svaki dug 9,7 metara. Ovo omogućuje više kombinacija mostova: 3x 9,7 metara, 1x 18,7 metara i 1x 27,7 metara. S posadom od jednog vozača i jednog upravljača mostom, most se može postaviti u vremenu od 3 do 6 minuta. Dijelovi mosta su 4 metra široki, 0,65 metara visoki i svaki teži 5 tona. Njemačka ima 30, a Nizozemska 14 ovakvih vozila.
BPz3 je oklopno vozilo za popravke (ARV) koji je opremljeno buldožerom i kranom s vitlom, što omogućuje prilaženje oštećenom vozilu po svim terenima za vrijeme borbe gdje odvlači tenk na sigurno. Naoružan je sa strojnicom, bacačima dimne zavjese i opremljen NBC zaštitom. Kao i tenk, pokretan je 1500 KS jakim Dieselovim motorom. U svojoj službi ga imaju: Njemačka, Nizozemska (naziva se Buffel),Austrija, Grčka, Španjolska, Švedska (u izmijenjenoj verziji nazvanoj Bgbv 120), Kanada i Švicarska.
Leopard 2R je teško oklopno vozilo za razminiravanje koje je napravljeno na osnovi Leopard 2A4 tenka. Vozilo je razvila Patria za potrebe finske vojske.
Leopard 2L je oklopni prijenosni most razvijen od strane kompanija KMW i Patria za potrebe Finske vojske. Deset finskih 2A4 tenkovi je prenamijenjeno za nošenje LEGUAN sklopivog mosta.
Austrija - 114 Leoparda 2A4 Čile - 136 Leoparda 2A4 - Čile je dugo vremena rabio tenkove Leopard 1 koje je kao rabljene kupio od Nizozemske. Odlučili su nabaviti moderniji tenk te su od Njemačke kupili 136 rabljenih Leoparda 2 A4 koji su prije isporuke u KMW-u prošli modernizaciju kako bi mogli učinkovito djelovati i u planinskim područjima istočnog Čilea. Danska - 57 Leopard 2A5 - Danska je s KMW-om dogovorila isporuku 57 tenkova, izvorno inačica A4, koji su modernizirani na standard Leopard 2 A5DK. Riječ je o inačici sličnoj njemačkoj inačici A5 ali s nekim dodatnim prepravkama. Tako danski tenkovi imaju klima uređaj, pomoćnu jedincu za napajanje (APU) i kameru za nadzor stražnje polusfere. Finska - 124 Leopard 2A4 - Finska je vojska sa 124 rabljena Leoparda 2 A4 zamijenila tenkove T-72. S domaćom tvrtkom Patria je dogovorena isporuka nekoliko inženjerskih vozila temeljenih na podvozju Leoparda 2. U tom poslu Patria surađuje sa švicarskom tvrtkom Ruag. Grčka - 353 Leoparda 2 -  Grčka je uz 170 novih tenkova Leopard 2 HEL kupila i 183 rabljena njemačka Leoparda 2 A4. Novi će se tenkovi, osim prvih 30 koji će doći iz KMW-a, sastavljati u Grčkoj. Leopard 2 HEL je ustvari inačica A6 s nekim poboljšanjima za koje se odlučila grčka vojska. To su klima uređaj, APU, zaštita krova kupole, novi meteorološki senzor, nova termalna kamera, novi taktički zapovjedni sustav Iniochos. Kanada - 100 Leoparda 2 - Kanada je planirala iz operativne uporabe povući sve stare tenkove Leopard 1 (interna kanadska oznaka im je Leopard C2) i zamijeniti ih lakšim kotačnim vozilima Stryker MGS s topom kalibra 105 mm. No, operativna iskustva u Afganistanu su ih uvjerila kako im ipak treba klasičan, tj. snažno oklopljen i moćan, tenk. Sve je to na koncu rezultiralo nabavom 100 Leoparda 2 od nizozemske vojske, i to 20 inačice A6 i 80 inačice A4. Nizozemska - 110 Leoparda 2A6 - Prvi kupac leoparda 2, još u doba Hladnog rata, bila je Nizozemska. Ukupno su nabavili 445 tenkova, a 180 je modernizirano na standard Leopard 2 A6. Planovi restrukturiranja učinili su dio Leoparda 2 viškom i Nizozemcima pa su ih i oni počeli prodavati. Tako su ih prodali Austriji (112 inačica A4), Kanadi (100 tenkova, inačica A4 i A6), Norveškoj (57 inačica A4) i Portugalu (37 tenkova, inačica A6). Norveška - 52 Leoparda 2A4 - Kupljeni od Nizozemske. Njemačka - 408 Leoparda 2 (1728 Leoparda 2A4) Najveći je korisnik njemačka vojska, koja je dobila 2125 Leoparda 2, najveći je dio ušao u službu kao inačica A4. Zadnji su primjerci isporučeni još 1992. Njemačka je vojska nakon toga primala nove inačice ali su nastajale modernizacijom postojećih inačica A4. Tako je konvertirano 125 tenkova Leopard 2 A4 u inačicu A5 koja je zadržala postojeći top 120 L44. Modernizirano je i 225 starih na standard Leopard 2A6 kod kojih je najvidljivija promjena zamjena topa L44 naprednijim L55. Njemačka je vojska i izvor rabljenih Leoparda 2 koji su prodani stranim kupcima. Čile je kupio 136, Danska 57, Finska 124, Grčka 183, Poljska 128, Singapur 96, Španjolska 108, Švedska 160, Turska 298.
 Poljska - 128 Leoparda 2A4 - Poljska je kupila 128 leoparda 2A4 od Njemačke, planirana je i druga serija od 117 tenkova ali do toga još nije došlo. Naime, poljski je slučaj specifičan jer ta država ima vlastitu proizvodnju tenka PT-91 kojeg proizvodi tvrtka Bumar pa je u tom kontekstu nabava tenkova iz inozemstva osjetljivo pitanje. Portugal - 37 Leoparda 2A6 - Kupljeni od Nizozemske. Singapur - 66 Leoparda 2A4 - Singapur je od Njemačke kupio 98 Leoparda 2 A4, od toga će 66 biti operativnih, a 30 je nabavljeno za rezervne dijelove. Nabava leoparda 2 je velik skok u tenkovskom potencijalu za Singapur jer im tenkovske snage čini 350 lakih tenkova AMX-13 koji su po današnjim standardima potpuno neodgovarajući za potrebe moderne vojske zbog slabe oklopne zaštite i nedovoljne paljbene moći. Španjolska - 327 Leoparda 2 - Španjolska je vojska iznajmila 108 tenkova Leopard 2 A4 dok čeka 219 novih tenkova Leopard 2A6 koje po njemačkoj licenci sklapa španjolska tvrtka General Dynamics Santa Barbara Sistemas. Isporuka prvih novoproizvedenih tenkova obavljena je 2003. a zadnji bi trebali biti isporučeni do kraja 2009. Novi španjolski tenkovi imaju oznaku Leopard 2E i slični su njemačkim Leopard 2A6, a glavne su razlike u uporabi nekih španjolskih elemenata, uglavnom radiouređaja i C2 sustava domaćih proizvođača. Švedska - 280 Leoparda 2 - Švedska vojska raspolaže s 280 Leoparda 2 (120 Leoparda 2S ili Strv 122 i 160 bivših njemačkih Leoparda 2A4 ili Strv 121). Samo Strv 122 (švedska izvedba Leoparda 2) su u aktivnoj službi. Švicarska - 380 Pz87 - Švicarska je imala kapacitete za razvoj i proizvodnju tenkova ali je osamdesetih godina XX. stoljeća odlučila kupiti 380 Leoparda 2. Od toga je 35 tenkova načinjeno u njemačkom KMW-u a ostatak po licenci u švicarskom Ruagu. Isporuka zadnjih tenkova obavljena je 1993. Tenkovi su dobili internu švicarsku oznaku Pz87.Ruag je dobio ugovor od švicarske vojske za modernizaciju 134 tenka na standard Pz 87 WE, isporuka bi trebala trajati od 2009. do 2011. Modernizacija obuhvaća instaliranje električnog sustava za pokretanje kupole, novog borbenog zapovjednog sustava te nove oružne stanice na krov kupole. Stanicu će osigurati njemačka tvrtka KMW. Pz 87 WE će biti osposobljen za prihvat novog modularnog oklopa ali po svemu sudeći taj se oklop zasad neće kupovati jer trenutačno švicarska vojska za njim nema potrebe.
 Turska - 298 Leoparda 2A4 - Kupljeni od Njemačke.  Katar - moguća kupnja 36 Leoparda 2
Napomena: Ovaj tekst ili jedan njegov dio je preuzet iz internetskog izdanja časopisa  Hrvatski vojnik. Vidi Dopuštenje Hrvatskog vojnika za Wikipediju na hrvatskome jeziku.

Libija (arap. ليبيا, Lībiyā izgovor [▶], ar. Lībya izgovor [▶], berberski: ), država je u sjevernoj Africi na obali Sredozemnog mora. Graniči na istoku s Egiptom, na jugoistoku sa Sudanom, na jugu s Čadom i Nigerom, na zapadu s Alžirom te na sjeverozapadu s Tunisom.
Do početka 20. stoljeća područje današnje Libije bilo je pokrajina Osmanskog Carstva. Godine 1912. Libija je postala talijanskom kolonijom. Za vrijeme Drugog svjetskog rata bila je poprište žestokih pustinjskih borbi, a nakon rata Libiji je dana neovisnost. Otkriće nafte 1959. potpuno je preobrazilo dotada siromašnu zemlju ovisnu o stranoj pomoći. Godine 1969. u vojnom je udaru vlast preuzela vojna skupina na čelu s Moamerom Gadafijem koji od tada, iako bez formalnih funkcija, vlada do 2011., kada je nakon ustanka naroda koji je prerastao u rat (Rat u Libiji 2011.), na kraju i ubijen. Danas je Libija demokratska republika. 
S površinom od skoro 1.800.000 km², Libija je četvrta po veličini država u Africi, te sedamnaesta na svijetu. S obzirom na površinu, Libija ima vrlo mali broj stanovnika, a od ukupno 5,7 milijuna stanovnika, njih 1,7 živi u glavnom gradu Tripoliju. Tripolitanija, Cirenaika i Fezan tri su regije na koje se Libija tradicionalno dijeli.
Zbog visokih prihoda od prodaje nafte, te malog broja stanovništva ovo je jedna od najbogatijih država u Africi. Libija ima najveći indeks ljudskog razvoja u Africi, te također i jedan od najvećih BDP-a po stanovniku na afričkom kontinentu. Libija ima teške ekonomske posljedice zbog revolucije i rata 2011.
Ime drevnog berberskog plemena „Libu“ (egipatski: r'bw, punski: lby 𐤉𐤁𐤋) u grčki jezik je ušlo pod nazivom Libuēs, nakon čega je u latinskom jeziku dobilo oblik Libyes. Teritorij plemena Libu na dorskom dijalektu starogrčkog nazivao se Libuā (na atičkom dijalektu teritorij se zvao Libúē), što je kasnije latinizirano kao Libya. Za vrijeme klasične Grčke ovaj izraz poprimio je mnogo šire značenje, te se počeo odnositi na cijeli kontinent koje se kasnije počeo zvati Afrikom. U ovo antičko doba, pretpostavljalo se da taj kontinent čini trećinu kopnene površine svijeta, uz Europu i Aziju.
Arheološka istraživanja potvrđuju da su obalno područje Libije Berberi nastanjivali prije 10.000 godina, a bili su vješti ratari i stočari.U kasnijim vremenima područje, ili dijelove teritorija, današnje Libije zauzimale su razne kulture: Feničani, Kartažani, Grci, Perzijanci, Rimljani, Vandali, Arapi, Turci i Bizantinci.
Iako postoje grčke i rimske ruševine u Cireni, Leptis Magni i Sabrati, danas je ostalo vrlo malo tragova ovih antičkih kultura. Poznato je da su postojali kulturni i vjerski kontakti sa drevnim Egipćanima, posebno s područjem oko delte Nila. Iako su pretpovijesni dokazi nepotpuni, kasniji dokumenti potvrđuju ove utjecaje.
Iako i danas u Libiji postoje izdvojena berberska naselja, te ovi narodi i dalje žive u području od atlantske obale Afrike sve do oaze Siva u Egiptu, jnihov broj se znatno smanjio zbog klimatskih promjena i širenja pustinje. Od zemalja Magreba, najveći broj Berbera živi u Maroku i Alžiru, a također postoji i znatne zajednice u Tunisu i Libiji, iako točne brojke nisu određene.
Feničani su prvi koji su na području današnje Libije osnovali svoje trgovačke postaje. Trgovci iz Tira (u današnjem Libanonu) uspostavili su trgovačke odnose s lokalnim berberskim plemenima, a ujedno su uspostavili i sporazume kojima su osigurali suradnju plemena za iskorištavanje sirovina. Do 5. stoljeća pr. Kr. razvila se najznačajnija fenička kolonija Kartaga, koja je svoj utjecaj proširilo po većem dijelu Sjeverne Afrike. Punska naselja i utjecaj postojali su i na obalnom području današnje Libije, a uključivali su gradove Oea (Tripoli), Libdah (Leptis Magna) i Sabratha. Ovo područje kasnije je dobilo grčki naziv Tripolis („tri grada“), a današnji glavni grad Libije svoje ime dobiva iz ovog izraza.
Grci istočnu Libiju osvajaju kada je, prema legendi, iseljenike s napučenog otoka Tire proročnica sa Delfa uputila da pronađu novi dom u sjevernoj Africi. Godine 630. pr. Kr. Grci osnivaju grad Cirenu. U idućih dva stoljeća osnivaju se još četiri važna grčka grada u ovom području: : Barka (Al Mardž), Euhesperides (Bengazi), Tauheira (Tukrah) i Apolonija, cirenska luka. Zajedno s Cirenom, ovi gradovi znani su kao Pentapolis  („pet gradova“).
Rimljani su ujedinili sve tri libijske regije. Tripolitanija i Cirenaika postale su razvijene rimske provincije i takvima ostale idućih šest stoljeća. Ruševine iz rimskog razdoblja, kao one u Leptis Magni, svjedoče o razvijenosti ovog kraja u vrijeme rimske vlasti. U ovo vrijeme gradovi su uživali u urbanom životu Rimskog Carstva. Brojni umjetnici i trgovci iz cijelog carstva došli su ovamo živjeti i djelovati, ali su gradovi Tripolitanije zadržali svoj punski kulturni karakter, dok je u Cirenaiki prevladavala grčka kultura.
Zbog slabe bizantske obrane, Arapi su lako osvojili Pentapolis. Od tuda je dalje osvajanje vodio Ukba ibn Nafi koji je bez otpora zauzeo Fezan. Godine 647., vojska od 40.000 Arapa prodrla je dublje u zapadnu Libiju, te zauzela Tripoli koji je dotad bio pod kontrolom Bizanta. Libija je u potpunosti osvojena 655., te pripojena Omejidskom kalifatu. Godine 750., Abasidi svrgavaju Omejide s vlasti i premještaju sjedište u Bagdad. Emiri i dalje zadržavaju vlast na libijskoj obali. Godine 800., kalifa Harun er-Rašid imenuje Ibrahima ibn al-Aglaba na mjesto namjesnika. Aglabidi su u Africi imali znatnu autonomiju od bagdadskog kalife, iako je on zadržao duhovni autoritet. Aglabidi su u Libiji izvršili niz reformi, popravili rimske sustave navodnjavanja, te uveli red i prosperitet u tom području. Krajem 9. stoljeća, sunitske Aglabide napadaju šijitski ismailiti, te svog vođu postavljaju kao imama Magreba.
Šijitski Fatimidi 972. dolaze na vlast u Egiptu, te u Kairu osnivaju svoj kalifat. U njihovo vrijeme s Arapskog poluotoka u Libiju se doseljavaju arapska plemena koja istjerivaju lokalne Berbere, te vrše arabizaciju tog područja. Godine 1146., Tripoli napadaju Normani sa Sicilije. Almohadi 1158. dolaze u Tripoli iz Maroka, te tamo uspostavljaju svoju vlast. Almohadski emir Muhamad bin Abu Hafs vladao je Libijom od 1207. do 1221., te uspostavio berbersku dinastiju Hafsida. Hafsidi su vladali Tripolijem skoro 3. stoljeća, te su uspostavili značajne trgovačke i kulturne kontakte sa Europom. U Fezanu je u 13. stoljeću kralj Danama prisvojio teritorije sve do oaze Al-Džufra. Idućih stoljeća ovim su područjem vladale razne afričke dinastije i kraljevstva. Početkom 16. stoljeća libijska je Sahara došla pod vlast marokanskog vođe Muhamada al-Fazija.
Turci su zemlju osvojili sredinom 16.-og stoljeća, a vilajeti Tripolitanija, Cirenaika i Fezan postali su dijelovi njihovog carstva. Uz znatnu autonomiju karamanlijske paše vladale su Tripolitanijom od 1711. do 1835., ali su sve do sredine 18.-og stoljeća imale utjecaja i u ostale dvije libijske pokrajine. U novijoj povijesti ovo su bili prvi obrisi ujedinjene Libije koja će se tek kasnije pojaviti. Ujedinjenje ovih pokrajina slijedi tek nakon tursko-talijanskog rata 1911.–1912. i talijanske okupacije pod kojom su ove pokrajine pretvorene u kolonije.
U razdoblju od 1912. do 1927. područje Libije bilo je kolonija Kraljevine Italije, poznato pod nazivom Talijanska Sjeverna Afrika. Kasnije je, u razdoblju od 1927. pa sve do 1934. ovaj teritorij razdvojen na dvije kolonije zvane Talijanska Cirenaika i Talijanska Tripolitanija, kojom su upravljali talijanski kolonijalni namjesnici. Talijanski kolonijalizam imao je strahovite posljedice po stanovništvo ovih područja, te je znatan broj Libijaca poginuo u zatvoreničkim logorima i borbi za oslobođenje. U ovo kolonijalno vrijeme, u Libiju se doselilo oko 150.000 Talijana, koji su činili oko petine od ukupnog stanovništva.Godine 1934., Italija za svoju koloniju uvodi ime „Libija“ (talijanski: Libia), koje se odnosilo za skup triju pokrajina ove kolonije. Glavni organizator otpora talijanskoj okupaciji bio je Omar Muhtar koji je skoro 20 godina vodio pokret otpora, sve dok ga 1931. nisu uhvatile talijanske snage i objesile. U razdoblju između 1928. i 1932. talijanska vojska je direktno ili indirektno u logorima pobila polovicu beduinskog stanovništva kolonije. Emir Cirenaike Idris I. vodio je libijski otpor talijanskoj okupaciji u razdoblju između dva svjetska rata.
Tijekom Drugog svjetskog rata, u Libiji su se odvile neke od važnih bitaka. U rujnu 1940. Italija je iz Libije pokrenula napad na Egipat. Ubrzo su iste godine britanske snage pokrenule protunapad kojim su prislilili talijanske snage na povlačenje u Libiju. Nakon što su izgubili Cirenaiku i veliki dio vojske, Italija traži pomoć od Trećeg Reicha. Uz njemačku pomoć vraćeni su izgubljeni talijanski teritoriji, te zajedničkim snagama njemačka i talijanska vojska napada Egipat. U travnju 1941. u bitki kod Tobruka poražena je vojska njemačkog generala Rommela, a nakon poraza u bitki kod El Alameina u potpunosti su poražene snage Sila Osovine u Libiji. U veljači 1943., njemačke i talijanske snage bile su prisiljene napustiti Cirenaiku i Tripolitaniju, čime završava talijanska kontrola nad Libijom.
U razdoblju između 1943. i 1951. Cirenaika i Tripolitanija dolaze pod britansku upravu, dok Fezan potpada pod francusku upravu. Godine 1944., Idris I. vraća se iz egzila iz Kaira, ali odbija zauzeti mjesto u Cirenaiki sve dok se 1947. nisu uklonili neki elementi strane kontrole. Prema uvjetima mirovnog sporazuma sa Saveznicima 1947., Italija se odrekla svojih pretenzija na Libiju.
Dana 21. studenog 1949., Opća skupština Ujedinjenih naroda izglasala je rezoluciju o neovisnosti Libiji prije početka 1952. godine. U pregovorima sa UN-om, Libiju je predstavljao Idris I. Dana 24. prosinca 1951., Libija proglašava neovisnost kao Ujedinjena Kraljevina Libija, koja je osmišljena kao ustavna monarhija pod vodstvom kralja Idrisa.
Godine 1959., otkrivene su ogromne zalihe nafte, što je omogućilo znatan financijski oporavak zemlje koja je dotad bila među najsiromašnijima na svijetu. Iako su državne financije prodajom nafte znatno poboljšane, u narodu je počelo rasti nezadovoljstvo zbog zadržavanja profiti od nafte u rukama kralja i ostale libijske elite. Protumonarhijski osjećaji u narodu su još dodatno bujali pod utjecajem promjena u ostalim arapskim državama i pojavom arapskog nacionalizma diljem Bliskog Istoka i sjeverne Afrike.
Dana 1. rujna 1969., manja skupina vojnih časnika pod vodstvom tad dvadesetsedmogodišnjeg časnika Moamera Gadafija organizira državni udar protiv kralja Idrisa, čime započinje Libijska revolucija. U to vrijeme Idris I. bio je u Turskoj na liječenju. Njegov nećak, prijestolonasljednik Hasan as-Senusi postaje kralj. Časnici koji su sudjelovali u revoluciji nisu željeli njega postaviti na čelo države kao kralja. U to vrijeme Gadafi je bio samo satnik u vojsci, a svi sudionici urote bili su niži časnici. Ipak, ova mala skupina uspjela je zauzeti sjedište libijske vojske, kao i radijsku postaju sa samo 48 metaka. Hasan as-Senusi maknut je s vlasti i stavljen u kućni pritvor. Ubrzo su revolucionari ukinuli monarhiju i proglasili Libijsku Arapsku Republiku. Gadafi je postao, te do danas ostao Vođa Revolucije.
2. ožujka 1977. na snagu je stupio zakon koji je Libiju pretvorio u socijalističku arapsku republiku. Uvedena je nova nacionalna zastava i grb (jedina jednobojna zastava na svijetu, zelene boje; po nazivu revolucije Gadafija „zelena revolucija“). Gadafi se povukao s državničke pozicije, iako je ostao de facto vođa države. 
U daljnjem periodu pogoršali su se odnosi Libije i SAD-a, zbog libijske potpore protuizraelskim terorističkim skupinama. Nakon terorističkog napada na berlinsku diskoteku u travnju 1986., američke su vojno-zračne snage bombardirale Tripoli i Bengazi. Pri tome je navodno poginula Gadafijeva pokćerka Hana. 21. prosinca 1988. dogodio se bombaški napad na civilni zrakoplov Boeing 747-121 američke zrakoplovne kompanije Pan American World Airways (let 103). Avion je imao rutu London-New York, a napad se dogodio iznad Škotske. Škotsko pravosuđe utvrdilo je kako je za bombaški napad odgovorna državna libijska teroristička organizacija. Kod eksplozije aviona, poginulo je svih 259 putnika, zrakoplov je kompletno uništen i na tlu je zbog pada aviona poginulo još 11 stanovnika u Škotskoj. Ukupno od navedenih žrtava njih su 189 bili državljani SAD-a, zbog čega se napad i smatrao napadom na SAD Sve do 11.rujna 2001., taj je bombaški napad bio na glasu kao najgori teroristički napad na SAD-e po broju žrtava. Libija nikada nije priznala napade u državno ime, ali je platila odštetu u visini 2,46 milijarda američkih dolara žrtvama napada. Naknadno, 2011. Gadafijev je ministar pravosuđa Mustafa Abdel Džalil izjavio kako je taj tadašnji bombaški napad 1986. i 1988. zapovijedio osobno Gadafi. Tu izjavu dao je švedskim novinama „Expressen“ u veljači 2011. Uglavnom, nakon tog napada 1988, 1993. su UN uvele sankcije Libiji, jer Libija nije željela izručiti dvojicu osumnjičenih libijskih agenata, a i u 2. zaljevskom ratu je Libija bila na iračkoj strani. Nakon što je do kraja otplatila odštetu žrtvama bombaškog napada iz 1988. te i žrtvama još jednog bombaškog napada na francuski civilni zrakoplov 1989. u kojem je ubijeno 170 osoba, u rujnu 2003. sankcije Libiji ukinute su u potpunosti. Tome je pridonijelo i to što je libijska vlada pokazala spremnost platiti odštetu žrtvama obitelji napada na berlinsku diskoteku 1986. godine. Također, 2000. je Gadafi utjecao na puštanje talaca (sa zapada) koje su držali islamistički teroristi na Filipinima. Iste godine Libija je osudila 331 osobu koja je bila uključena u napade na inozemne radnike u Libiji, a koje su smatrali da oduzimaju radna mjesta lokalnom stanovništvu. Uz sve navedeno, nakon terorističkog napada na SAD-e, 11. rujna 2001. Libija je bila na strani SAD-a, u smislu kako se SAD-e imaju pravo braniti protiv terorizma. U prosincu pak 2003. Libija je odustala od oružja za masovno uništenje te je i 2004. uništila kemijsko oružje te je 10. ožujka 2004. potpisala pravo međunarodnoj organizaciji za atomsku energiju, na kontrolu nuklearnog oružja u Libiji. Nakon svega navedenog i ukinuća svih sankcija, uspostavljeni su 2006. diplomatski odnosi sa SAD-a, Francuskom i UK. Uz to je i Libija postala partner Italiji u borbi protiv ilegalnih imigranata. Naravno, za uzvrat Libija nije više bila pod embargom uvoza oružja.
Kao domino efekt su se međutim demonstracije u Tunisu i arapskom svijetu krajem 2010. i početkom 2011. proširile i na Libiju. Došlo je do masovnih ali mirnih demonstracija protiv Gadafijeve diktature koja je trajala desetljećima. No, od 15. veljače 2011. Gadafijeve su vojne snage išle vojnim snagama protiv vlastitog naroda i u svega nekoliko dana ubijen je znatan broj civila. Na koncu je situacija eskalirala i u Bengaziju se oformila skupina pobunjenika protiv Gadafijevog režima. Dio libijske diplomacije im se pridružio. Zbog straha da će civili masovno stradati, vijeće UN-a donijelo je rezoluciju „1973“, a koje drugim državama omogućuje vojnim djelovanjem štititi civile u Libiji. Od tada NATO-ve snage na kapaljku štite pobunjenike koji su najviše u i oko grada Misrata na istoku Libije. Jedina prijelazna savjetodavna vlada koju priznaju libijski pobunjenici trenutno je u Bengaziju. Predsjedatelj prijelazne savjetodavne vlasti je Mustafa Mohamed Abud al-Dželail, a premijer prijelazne savjetodavne vlasti je Mahmud Džebril. Gadafi se još do danas nije predao. Broj žrtava raste iz dana u dan. NATO-ve napade ne podupire čitav svijet, pa tako niti privremenu savjetodavnu vladu u Libiji. Također, s druge strane, države koje podupiru privremenu libijsku vladu jamče, kako one države koje isto ne podupiru neće imati pravo na uvoziti i kupovati naftu iz Libije. Države koje podupiru privremenu savjetodavnu libijsku novu vladu su: države članice EU i države koje su prekomorski teritorij država članica EU, SAD, države arapske lige (Egipat, Alžir, Bahrein, Džibuti, Irak, Jemen, Jordan, Katar, Komori, Kuvajt, Libanon, Libija, Maroko, Mauretanija, Oman, Palestina, Saudijska Arabija, Somalija, Sudan, Sirija, Tunis, Ujedinjeni Arapski Emirati) , zatim Panama, Japan, Australija, Hrvatska i Albanija.
S površinom od 1,759.540 km² Libija je 17. po veličini država na svijetu, te je u usporedbi s površinom Hrvatske veća 30-tak puta. Zemlja na sjeveru ima izlaz na Sredozemno more, na zapadu graniči s Tunisom i Alžirom, na jugozapadu s Nigerom, na jugu sa Čadom i Sudanom, te na istoku s Egiptom. 
Zemlja se obično dijeli na tri povijesne regije od kojih Cirenaika čini 51% površine, Fezan 33%, a Tripolitanija 16%. Razlike između ovih regija nisu samo zemljopisne i političke, nego i kulturne i društvene. Cirenaika je arabizirana prije nego Tripolitanija gdje još postoje berberski domoroci. Fezan je pustinjsko zaleđe u čijim oazama žive većinom pripadnici etničkih manjina. Prije stjecanja nezavisnosti Libije stanovnici su se većino identificirali prema regijama u kojima su živjeli. Godine 1969., revolucionarna vlast promijenila je povijesne nazive regija iz Tripolitanije u Zapadnu Libiju, iz Cirenaike u Istočnu Libiju, te iz Fezana u Južnu Libiju. Ubrzo su se stari nazivi počeli ponovno koristiti.
Najznačajnije zemljopisne karakteristike Libije su obala na Sredozemnom moru i pustinja Sahara.
S obalom dugom 1770 kilometara, Libija ima najdužu obalu na Sredozemnom moru od svih afričkih zemalja. Dio Sredozemnog mora koji se nalazi sjeverno od Libije često se naziva Libijsko more. Sidranski zaljev je najveći zaljev na libijskoj obali koji i čini veliki dio te obale. Područje Sirtike uz zaljev označava povijesnu granicu između dvije regije ove zemlje. Prema nekima to područje označava i kulturnu granicu između arapskih zemalja, tj. dijeli ih na zapadne (Magreb) i istočne (Mašrik). Uz obalu Tripolitanije na području dugačkom više od 300 km uz pješčana područja i lagune nalaze se brojne obalne oaze. Oko 120 km od ove obale uzdiže se gorje Nafusa. Obala Cirenaike ima puno manje obalnih oaza, a u tom području nalazi se nizina 210 dugačka 120 km i široka 50 km. Iza ove nizine nalazi se Džabal al Akhdar ili Zelena gora koja je tako zvana zbog svog zimzelenog raslinja.
Najveći dio zemlje pokriva Libijska pustinja koja je jedno od najsuših mjesta na svijetu. Na nekim mjestima kiša ne pada desetljećima, dok se u visoravnima to događa svakih 5 do 10 godina. Na sjeveroistočnom dijelu pustinje nalazi se velika depresija Katara. Temperature u ovoj pustinji znaju biti vrlo visoke, te je tako 1922. u području istočno od Tripolija zabilježen dosadašnji svjetski prirodni maksimum od 57,8 °C.U ovoj pustinji postoji nekoliko manjih oaza, koje se obično nalaze u depresijama. Na zapadu postoji nepovezana skupina oaza zvana Kufra, koja se sastoji od oaza Tazerbo, Rebianae i Kufra. Visoravna područja u ovoj pustinji postoje u središtu, blizu egipatsko-sudansko-libijske granice. S otkrićem nafte u 1950-ima, otkrivena su i velika nalazišta podzemne vode koja su starija od same pustinje Sahare. U pustinji su nađeni krateri Arkenu koji su nastali udarom u površinu prije nekih 140 milijuna godina.
Povijesno se Libija sastojala od tri regije ili države: Tripolitanije, Cirenaike i Fezana. U jednu jedinstvenu teritorijalnu jedinicu ova područja je spojilo talijansko osvajanje u tursko-talijanskom ratu. Talijani su 1934. ovo područje podijelili na četiri pokrajine i jedan teritorij: Tripoli, Bengazi, Al Bajda ,Misurata, te Teritorij Libijske Sahare.Nakon stjecanja nezavisnosti, Libija je podijeljena na tri pokrajine (muhafazat), a 1963. na 10 pokrajina.  U veljači 1975. pravno su ukinute pokrajine, a uvedeni su kontrolni uredi za svaku od uravnih područja pod vlastitim ministarstvom. Ipak, sudovi i neki drugi državni aparati nastavili su koristiti staru upravno-prostornu podjelu. Godine 1983., Libija je podijeljena na 46 okruga (baladiyat), a četiri godine kasnije na 25 okruga. Godine 1995., zemlja je podijeljena na 13 okruga (shabiyah), pa 1998. na 26 okruga, te 2001. na 32 okruga. Prema zadnjoj teritorijalnoj podjeli iz 2007., Libija se dijeli na 22 okruga:
Okruzi se dalje djele na Osnovne narodne kongrese (مؤتمر شعبي أساسي‎) koji su najniža razina teritorijalne podjele.
Revolucionarna vlast sastoji se od Vođe revolucije (pukovnika Gadafija), revolucionarnih odbora, te ostalih članova dvanaestočlanog Revolucionarnog zapovjednog vijeća osnovanog 1969. godine. Revolucionarno vodstvo nije moguće smijeniti niti izabrati na izborima. Članovi revolucionarne vlasti takvima su postali zbog svog sudjelovanja u revoluciji.
Državna vlast sastoji se od predstavnika lokalne vlasti iz svake od pojedinih regija i njenih podjedinica, te Općeg nacionalnog narodnog kongresa. Odluke ovih zakonodavnih tijela izvršavaju određena izvršna tijela, kao što je Vrhovni Narodni Odbor. Svake četiri godine izabiru se predstavnici lokalnih vlasti. Opći nacionalni narodni kongres na godišnjoj sjednici izabire članove Vrhovnog Narodnog Odbora koji defacto služi kao vijeće ministara.
U Libiji su političke stranke zabranjene od 1972. godine. Nevladine organizacije mogu postojati, ali svojim djelovanjem moraju biti podupirati revolucionarne ciljeve. Vlast kontrolira praktički sve medije u državi, te je cenzura uobičajena u svrhu zaštite ciljeva revolucije.
Od stjecanja samostalnosti početkom 1950-ih pa do danas, međunarodni odnosi Libije značajno su se promijenili. Za vrijeme monarhije libijska vlast bila je snoažno prozapadno orijentirana, a u Ligi arapskih država smatrala se pripadnicom konzervativnog tradicionalističkog bloka.. Libijska vlada imala je snažne političke veze sa Ujedinjenim Kraljevstvom i SAD-om, a ove dvije države su na libijskom tlu držale svoje vojne baze. Bliske veze održavane su i s Francuskom, Italijom, Grčkom, a diplomatski odnosi sa SSSR-om uspostavljeni su 1955. godine.
Iako je libijska vlast načelno podržavala arapske pokrete u svijetu, kao što su bili pokreti za nezavisnost Maroka i Alžira, nije aktivno sudjelovala u arapsko-izraelskom sukobu kao ni u sukobima među drugim arapskim državama. Monarhija je održavala snažne veze sa zapadnim zemljama, ali je u zemlji provodila izrazito konzervativnu politiku.Nakon Gadafijeva državnog udara 1969., dolazi do velikih promjena u vanjskoj politici zemlje. Strane vojne baze su zatvorene, a strana naftna i druga poduzeća postaju djelomično nacionalizirana. Gadafi odbija u Libiji primijeniti bilo koji od dva sustava koja su tada postojala u svijetu, zapadnjački kapitalistički i istočnjački komunistički, te tvrdi da njegova vlada ima drugačije karakteristike.Zbog udaljavanja od politike SAD-a, Gadafijeve potpore Palestinskoj oslobodilačkoj organizaciji, te intervenciji u Čadu 1980., Sjedinjene Države počinju smatrati Libiju saveznikom Sovjeta, te time i američkim neprijateljem. Reaganova administracija tada počinje vojno i financijski pomagati susjedne zemlje Libije, kako bi tu zemlju izolirala i prisilila na proameričku politiku.Prvi sukob sa SAD-om izazvan je time što je Libija proglasila morski prostor Sidranskog zaljeva svojim teritorijalnim vodama i zabranila njime prolaz stranim brodovima i zrakoplovima. Američki zrakoplov nije poštovao tu odredbu, te su libijske zračne snage na njega ispalile projektil koji ga nije oštetio. U tom slučaj SAD nije vojno reagirao. Ronald Reagan za svog mandata zabranjuje uvoz nafte iz sjevernoameričkih država i šalje mornaricu blizu libijske obale u kolovozu 1981. godine. U sukobu su oborena dva zrakoplova SU-22 koje je Libija nabavila od SSSR-a. Ubrzo je Libija optužena da financira državni terorizam, a američka CIA je ovu državu držala odgovornom za bombaški napad u diskoteci u Berlinu. Ubrzo kreće američki zračni udar na Libiju 1986. u kojem je sradao veliki broj civilnih žrtava, uključujući Gadafijevu dvogodišnju posvojenu kćer. Godine 1991., dva libijska obavještajca optužena su za umješanost u bombaški napad na zrakoplov Pan Ama u kojem je 1988. u škotskom Lockerbieu sveukupno poginulo 270 osoba. Ubrzo je uslijedila optužnica za bombaški napada na francuski zrakoplov UTA-e u Nigeru i Čadu. Vijeće sigurnosti UN-a zahtjevalo je od Libije predaju osumnjičenika i isplatu odšteta, te prestanak financiranja terorizma. Nakon odbijanja, 31. ožujka 1992., Libiji su uvedene sankcije, koje je UN dodatno proširio u studenom 1993. godine.Godine 1999., dolazi do zaokreta u libijskoj vanjskoj politici, te ona nakon dugi pregovora i posjeta Kofija Annana Libiji, te molbi Nelsona Mandele, pristaje izručiti osumnjičenike za bombaški napad. Nakon napada na SAD 2001., Gadafi osuđuje terorizam, a nakon invazije SAD-a na Irak, Libija odustaje od oružja za masovno uništenja i isplaćuje ogromnu odštetu žrtvama bombaških napada krajem 1980-ih. Ubrzo slijedi zatopljavanje odnosa sa EU i SAD-om, pogotovo nakon pozitivnog ishoda slučaja suđenja medicinskim djelatnicima u Libiji. Godine 2006., SAD ponovno uspostavlja pune diplomatske odnose s Libijom i skida je sa popisa zemalja koje financiraju terorizam.
U siječnju 2008. Libija postaje nestalna članica Vijeća sigurnosti Ujedinjenih naroda, zajedno s Hrvatskom. U veljači 2009. Gadafi dobiva jednogodišnji mandat kao predsjedatelj Afričke unije.
Unatoč malenim tržištima u odnosu na ostale države svijeta, te relativno velikoj udaljenosti i kulturnim i političkim razlikama, Hrvatska i Libija dugi niz godina imaju intenzivne međudržavne odnose, što nije toliko česti slučaj u vanjskopolitičkim odnosim Hrvatske s državama na afričkom kontinentu. Ovome odnosu vjerojatno je najviše pridonijelo osobno prijateljstvo između bivšeg hrvatskog predsjednika Stjepana Mesića i libijskog čelnika Moamera Gadafija. Prilikom trodnevnog posjeta Libiji predsjednika Stjepana Mesića, libijski vođa revolucije izjavio je da predsjednika Mesića i njega veže osobno prijateljstvo, te da su odnosi između dvije države odlični. U 2007. godini, ukupna robna razmjena između Hrvatske i Libije iznosila je 67,44 milijuna dolara, od čega je 17,18 milijuna dolara iznosio hrvatski izvoz u Libiju, a 50,26 milijuna dolara uvoz iz Libije u Hrvatsku. Robna razmjena između Zagreba i Tripolija posljednjih se godina bitno povećala, ali još uvijek postoje veliki potencijali posebice u području energetike, poljoprivrede, farmacije, brodogradnje i građevine. Iako je predsjednik Mesić u vrijeme svojih mandata više puta pozvao hrvatske gospodarstvenike na jači angažman u Libiji, potencijal za proboj na libijsko tržište nije do kraja iskorišten.Za odnose između ove dvije države važno je napomenuti da je Libija prva afrička država koja je priznala suverenost Hrvatske,  te jedna od prvih neeuropskih zemalja koja je to učinila. Godine 2003., otvorena su diplomatska predstavništva u Zagrebu i Tripoliju. Dvije zemlje dosada su potpisale Ugovor o gospodarskoj i trgovinskoj suradnji, Ugovor o poticanju i zaštiti ulaganja te sporazum o suradnji ministarstava vanjskih poslova dviju zemalja, a očekuje se i potpisivanje ugovora o izbjegavanju dvostrukog oporezivanja, što bi trebalo bitno olakšati suradnju gospodarstvenika.
Iako su zbog kolonijalne prošlosti odnosi između Libije i Italije godinama bili nategnuti, u 2000-ima dolazi do zatopljavanja odnosa između dvije države. Dana 30. kolovoza 2008., Gadafi i talijanski premijer Silvio Berlusconi potpisali su povijesni sporazum o suradnji u gradu Bengaziju. Prema odredbama ovog sporazuma, Italija će Libiji isplatiti pet milijardi dolara kao odštetu za vojnu okupaciju. Zauzvrat će Libiji postrožiti kontrolu ilegalne imigracije s libijske obale, te pojačati ulaganja u talijanska poduzeća.  Sporazum je Italija ratificirala 6. veljače 2009., a Libija 2. ožujka, tijekom posjeta talijanskog premijera Tripoliju. U lipnju te godine Gaddafi je prvi put posjetio Rim gdje se sastao s najvišim državnim dužnosnicima Italije. Neke talijanske stranke protivile su se ovom posjetu, a diljem Italije organizirani su mnogi prosvjedi. Gadafi je također sudjelovao na sastanku na vrhu skupine G8 u L'Aquili u srpnju 2009. kao predstavnik Afričke unije.
Gospodarstvo Libije većinom ovisi o naftnom sektoru gospodarstva koji čini oko četvrtinu ukupnog BDP-a zemlje. Praktički je cijeli izvoz ove zemlje vezan za naftu. Zbog visokih prihoda od ovog sektora i malog broja stanovnika, Libija ima jedan od najviših BDP-a po osobi na afričkom kontinentu. Prihodi od prodaje nafte omogućili su libijskim vlastima uspostavljanje visoke razine socijalne sigurnosti za građane ove zemlje, pogotovo na području obrazovanja i stambenog zbrinjavanja. Početkom 1980-ih, Libija je bila jedna od najbogatijih država na svijetu, s BDP-om po glavi stanovnika puno većim od mnogih zapadnih razvijenih zemalja. Ipak, lokalno gospodarstvo ima određenih problema kao što je nezaposlenost koja je s 21% najveća u ovoj regiji.U usporedbi sa susjednim zemljama, u Libiji postoji vrlo niska razina apsolutnog i relativnog siromaštva. U posljednjem desetljeću libijska vlast je pokrenula gospodarske reforme kako bi uključili zemlju u tokove svjetskog kapitalističkog gospodarstva. Ovi napori su pogotovo došli do izražaja nakon ukidanja UN-ovih sankcija u rujnu 2003., nakon čega je Libija ubrzo odustala od programa proizvodnje oružja za masovno uništenje. Neke od ovih reformi su smanjivanje državnih potpora, prijavljivanje za članstvo u Svjetskoj trgovinskoj organizaciji, te najavljivanje planoza za privatizaciju. Od 2003. privatizirano je oko stotinjak poduzeća u državnom vlasništvu, najviše u području rafiniranja nafte, turizmu, te poslovima vezanim za nekretnine. Sektori gospodarstva koji nisu vezani za naftu, prošireni su s obrade većinom prehrambenih proizvoda na proizvodnju i obradu raznih metala i petrokemijskih proizvoda.
Zbog posebnih klimatskih uvjeta i niske kvalitete obradivog tla, poljoprivreda je vrlo ograničena, te je Libija prisiljena uvoziti 75% hrane. Pitka voda je također veliki problem u zemlji, budući da 28% stanovništva 2000 godine nije imalo pristup pitkoj vodi. Projekt Goleme umjetne rijeke kojom se dobavlja u sušna područja podzemna pitka voda nađena u potrazi za naftom bi znatno trebao poboljšati poljoprivrednu proizvodnju ove zemlje.Iako zbog visokih prihoda od nafte država nije znatno podupirala razvoj turizma kao što je to slučaj u susjednim državama Tunisu i Egiptu, ova gospodarska aktivnost doživljava procvat, te se zahtjevi za hotelski smještaj i kapacitete u zračnim lukama neprestano povećavaju. Kako bi se zadovoljili ovi zahtjevi, libijska vlada je odobrila višemilijunsku renovaciju libijskih zračnih luka. Trenutno godišnje ovu zemlju posjeti oko 130.000 gostiju, iako se u budućnosti taj broj planira dignuti na 10 milijuna.
Cestovni promet je najrazvijeniji oblik prometa u Libiji. Otprilike svaki četvrti građanin ove zemlje ima automobil, što je najbolji takav omjer u cijeloj Africi. Najbolja i najkvalitetnija cestovna povezanost je između Tripolija i grada Tunisa uzduž obale, te između Bengazija i Tobruk, spajajući Libiju sa Aleksandrijom u Egiptu. Između ovih odredišta postoji efikasna povezanost autobusima, s dva glavna prijevozna poduzeća. Jedna služba pruža usluge na dužim međunarodnim rutama, dok je druga zadužena za kraće rute između gradova. Autobusni prijevoz iznimno je jeftin i udoban, pogotovo za međunarodne linije.
U Libiji željeznica ne funkcionira od 1965. godine, te su bivše uskotračne pruge razmontirane. U fazi planiranja i izgradnje je željeznička pruga koja bi išla od tuniške granice do Tripolija, pa onda do Misrataha, Sirta i Bengazija. Drugi željeznički pravac povezivati će Misratah sa Sabhom. U fazi planiranja je ambiciozni projekt transharaske željeznice kojom bi se Libija povezala s Nigerom i Nigerijom.Najveća zračna luka u zemlji je Međunarodna zračna luka Tripoli, koja se nalazi nedaleko od glavnog grada. to je glavna luka za nacionalnog zračnog prijevoznika Libyan Airlines, te za druge libijske prijevoznike Afriqiyah Airways i Buraq Air.
Libija je država s vrlo malim brojem stanovnika u odnosu na površinu ove zemlje. Gustoća naseljenosti snažno varira od područja zemlje, tako da je u sjevernim regijama Tripolitaniji i Cirenaiki gustoća stanovništva oko 50 osoba/km², dok u ostalim dijelovima zemlje taj broj pada čak ispod jedne osobe/km². Oko 90% stanovništva živi na manje od 10% površine zemlje, većinom uz obalu Sredozemlja. Najveći dio, oko 88%, živi u gradovima od kojih su najveći Tripoli i Bengazi. Stanovništvo Libije je iznimno mlado, te oko polovice stanovništva ima ispod 15 godina starosti.
Najznačajnije etničke skupine Libije su Arapi iz pustinjskih beduinskih plemena, Berberi, arabizirani Berberi i Tuarezi. U južnoj Libiji žive i male zajednice nomadskih naroda Hausa i Tubu. Od stranaca koji žive u ovoj zemlji najviše ima građana iz drugih afričkih zemalja, ukljućujući sjeverne Afrikance (većinom Egipćane), te podsaharske Afrikance. U Libiji živi mala talijanska zajednica, koja je u prošlosti bila puno veća i utjecajnija. Većina Talijana otišlo je nakon stjecanja nezavisnosti 1947, a značajan broj kasnije nakon dolaska pukovnika Gadafija na vlast 1970. godine. Broj ilegalnih doseljenika je vrlo velik, te premašuje milijun stanovnika.
Većina Libijaca (preko 80%) kao materinski jezik govori arapski. Standardni arapski je i jedini službeni jezik zemlje, dok je govorna inačica ovog jezika libijski arapski koji se opet dijeli na nekoliko dijalekata. Berberske jezike govori oko 20% stanovništva koje većinom živi u južnim krajevima zemlje. Govornici ovih jezika žive većinom u području gorja Nafusa u Tripolitaniji, gradu Zuvarahu uz tunišku granicu, te u oazama Gadames, Gat i Avdžila.
Manje zajednice Tuarega govore jezikom tamahak, koji je jedini poznati sjeverni tamašek jezik. U selu Katrunu i gradu Kofri postoje manje zajednice govornika tubu jezika. Od stranih jezika Libijci se najviše služe engleskim i talijanskim, premda potonji govore većinom pripadnici starijih generacija.
Najdominantnija religija u Libiji je islam s 97% stanovništva koji su pripadnici te vjere. Većina libijskih muslimana su suniti, ali postoji i značajna zajednica ibadita koji većinom žive u gorju Nefusa i Zuvarahu.
U prvom dijelu 20. stoljeća islamski religijsko-politički pokret Senusi  bio je dominantan vjerski pokret koji je promicao ponovno oživljavanje islama koji je prilagođen pustinjskom životu. Iako je postojao u Tripolitaniji i u Fezanu, ovaj pokret je najutjecajniji bio u Cirenaiki. Pokret Senusi je dao vjersku osnovicu i osjećaj jedinstva narodu tog kraja kojim je tada vladao nemir i anarhija.Islamski pokret tada bio je vrlo konzervativan i u mnogočemu drugačiji od današnjeg islama u Libiji. Ovaj pokret uništen je talijanskom invazijom, te kasnije Gadafijevom vlasti. Sam islam ima snažan utjecaj na vlast u Libiji, te Gadafi često ističe da je predani musliman i da njegova vlada podupire islamske institucije u svijetu. U nekim dijelovima zemlje prakticira se i libijski oblik sufizma.Razne kršćanske zajednice u Libiji koje postoje kraj muslimanske većine čine uglavnom stranci. Koptski pravoslavci koji su izvorno iz Egipta, čine najveću kršćansku zajednicu u Libiji, te sa oko 60.000 pripadnika u Libiji čine 1% od ukupnog stanovništva. U zemlji postoji oko 40.000 vjernika Rimokatoličke Crkve koje pokrivaju dvije biskupije, od kojih je jedna u Tripoliju (većinom za talijansku zajednicu), te druga u Bengaziju (većinom za maltešku zajednicu). U zemlji postoji i manja anglikanska zajednica koju sačinjavaju imigranti iz drugih afričkih zemalja.
Libija je bila dom jedne od najstarijih židovskih zajednica na svjetu, koja je datirala još prije 300. p. n. e. Rimski povjesničar zabilježio je da je u 1. stoljeću oko pola milijuna Židova živjelo u Libiji. Za vrijeme fašističke talijanske vlasti 1942., libijski su muslimani južno od Tripolija podigli koncentracijske logore za Židove. Mnogi pripadnici židovske zajednice umrli su u ovim teškim uvjetima, dok je ostatku koji nije bio zarobljen bilo snažno ograničeno poslovno djelovanje. Nakon oslobođenja Libije od talijanski vlasti uslijedili su pogromi Židova u kojima je drastično smanjen broj Židova. Godine 1948. u zemlji je ostalo još samo oko 38.000 Židova, od kojih je većina emigrirala nakon stjecanja neovisnosti.
Obrazovanje u Libiji besplatno je za sve građane, te obvezno sve do srednje škole. U zemlji postoji oko 1,7 milijuna učenika i studenata.  Stopa pismenosti među najvišima je u Africi; oko 82% stanovništva može čitati i pisati.Ubrzo nakon stjecanja neovisnosti 1951., u Bengaziju je osnovano Sveučilište u Libiji koje je bilo prvo sveučilište u toj zemlji. U akademskoj godini 1975./1976. ovdje je studiralo 13.418 studenata, da bi se taj broj 2004. popeo na preko 200.000 s još 70.000 studenata u ostalim akademskim područjima. Velikom rastu polaznika visokoškolskih ustanova pogodovao je i rast broj takvih institucija.
Od 1975. broj sveučilišta narastao je s dva na devet, a ubrzo su uvedene i dodatne obrazovne institucije kojih danas ima 84. Visoko školstvo također se financira iz državnog proračuna. Za obrazovanje se iz libijskog državnog proračuna daje visokih 38,2% (stanje 1998. godine). Glavna sveučilišta u Libiji su:
Libija je kulturno slična susjednim državama Magreba. U Libiji je posebno snažno izražen arapski identitet zemlje, te državna vlast svojom politikom promiče jačanje arapskog identiteta. Libijski Arapi vuku svoje podrijetlo i običaje od nomadskih beduinskih plemena, te se kulturno poistovjećuju sa određenim beduinskim plemenom.
Folklorna tradicija se još snažno održava, te mnoge glazbene i plesne skupine izvode svoje točke na festivalima u zemlji i inozemstvu. Ostala umjetnost prilično je ograničena, te kao što je slučaj i u mnogim drugim arapskim zemljama, u Libiji postoji vrlo mali broj kazališta i umjetničkih galerija.. Dugi niz godina javna kazališta uopće nisu ni postojala, a maleni broj kina prikazivala su strane filmove.
Libijska televizija uglavnom prikazuje glazbene i plesne programe s tradicionalnom libijskom glazbom. Tuareška glazba i ples popularni su u Gadamesu i južnim dijelovima zemlje. Svi mediji su pod strogom kontrolom vlasti, te Odbor za zaštitu novinara smješta Libiju na prvo mjesto u arapskom svijetu po državnoj kontroli medija. Libijska televizija programe prikazuje na arapskom, uz 30 minutne vijesti svake večeri na engleskom i francuskom.
U glavnom gradu države, Tripoliju, nalaze se važne kulturne institucije kao što su Državna knjižnica, Etnografski muzej, Arheološki muzej, Epigrafski muzej i Islamski muzej. Muzej Džamahirije izgrađen je u suradnji sa UNESCO-m, te je najpoznatiji libijski muzej, koji sadrži bogatu kolekciju klasične umjetnosti.
U zemlji su popularni razni oblici arapske glazbe, kao što je klasična arapska glazba i andaluška glazba (maluf). Tuarezi koji žive u saharskom dijelu zemlje imaju svoju vlastitu folklornu glazbu u kojoj glazbenici većinom koriste žičani instrument imzad, te bubnjeve.
Pop glazba praktički ne postoji. Beduinski nomadski pjesnici raširili su mnoge arapske pjesme po zemlji. Neki od najčešće korištenih instrumenata su zokra (gajde), flauta od bambusa, lutnja i bubnjevi. Vjerojatno najpoznatiji libijski glazbenici su Ahmed Fakrun i Mohamed Hasan.
Za razliku od ostalih arapskih zemalja, arapski preporod krajem 19. stoljeća nije zahvatio značajno i Libiju. Književnost na području današnje Libije većinom se oslanjala na usmenu predaju. Književni pokret vjerojatno započinje negdje početkom 20. stoljeća i ispočetka je iznimno ispolitiziran. Prvu libijsku zbirku pjesama objavio je novinar i pisac Sulejman al Biruni koji je bio važna osoba u libijskom pokretu za nezavisnost od Italije.Libijska književnost počinje cvjetati u 1960-ima, koje karakterizira nacionalistička i socijalistička orijentiranost pisaca. Nakon dolaska Gadafija na vlast, osniva se Savez libijskih pisaca. Tada se događa zaokret u temama književnih dijela, koja počinju zagovarati poteze vlasti. Iako su zakoni o cenzuri olabavljeni početkom 1990-ih, književna djela su i dalje značajno cenzurirana ili samocenzurirana.
Vrlo mali broj djela libijskih književnika prevedena su na druge jezike, te su zato libijski autori slabo poznati izvan zemalja arapskog govornog područja. Vjerojatno najpoznatiji libijski pisac je Ibrahim Al-Koni.
Libijska kuhinja je vrlo jednostavna i slična saharskoj kuhinji. U manjim mjestima u Libiji restorani ne postoje, te su trgovine živežnim namirnicama jedino mjesto gdje se može dobiti hrana. Uobičajena libijska jela su kuskus, bazin (nezaslađeni kolač), te čorba. U libijskim restoranima poslužuju se međunarodna ili jednostavnija jela, kao što su janjetina, piletina i sl. U Libiji je alkohol zabranjen, a konzumacija zabranjena. Uvoz i prodaja alkoholnih pića također su zabranjeni.Priprema i konzumacija hrane vrlo su važne aktivnosti libijske obitelji. Glavni sastojci tradicionalne libijske hrane su masline (i maslinovo ulje), datulje, žitarice i mlijeko. Običaj korištenja ovih sastojaka vjerojatno seže iz davnih vremena. Maslinovo ulje glavni je sastojak bilo kojeg jela u Libiji, te je bez ovog ulja nemoguće pripraviti bilo koje tradicionalno jelo. Datulje se koriste na razne načine, te se konzumiraju sušene, pržene ili u obliku sirupa. Nakon jela obično se pije crni čaj, koji se priprema na tradicionalan način.
Harris, David A. (2001). In the Trenches: Selected Speeches and Writings of an American Jewish Activist, 1979–1999. KTAV Publishing House, Inc. ISBN 0-88125-693-5
Underground "Fossil Water" Running Out Brian Handwerk, National Geographic, May 6, 2010. engl.
Libya turns on the Great Man-Made River Marcia Merry, Printed in the Executive Intelligence Review, September 1991. engl.

Liège (francuski izgovor: [ljɛːʒ]; nizozemski: Luik, [lœyk]; valonski: Lidje; njemački: Lüttich; latinski: Leodium, do 1949. ime grada se pisalo „Liége”) je grad u belgijskoj regiji Valoniji, pokrajina Liège, čije je i administrativno središte. Grad je smješten u dolini rijeke Meuse u blizini istočne belgijske granice s Nizozemskom i Njemačkom, gdje se rijeka Meuse spaja s rijekom Ourthe. Grad ima nešto manje od 200.000 stanovnika, dok u njegovom aglomeracijskom području živi oko 600 000 stanovnika. Prema broju stanovnika, ovo je treće urbano područje u Belgiji, nakon Bruxellesa i Antwerpena, te četvrta po veličini belgijska općina, nakon Antwerpena, Genta i Charleroia.
Liège je glavno ekonomsko i kulturno središte Valonije. Grad se nalazi u industrijskoj dolini, koja je nekada bila glavni gospodarski pokretač Belgije.
Latinski naziv za Liège, Leodium, sadrži germansku riječ leod, u izvornom značenju "ljudi". Arhaični nizozemski oblike je lui(den), lieden ("ljudi"), staroengleski lēod (engleski lede "ljudi"), njemački Leute ("ljudi"), dijalektalni norveški lyd ("ljudi"). Istog korijena je i hrvatska riječ "ljudi", kao i na drugim slavenskim jezicima, te hindski loagh, također u značenju "ljudi".
Na druga dva službena jezika u Belgiji, grad se naziva Luik (nizozemski) i Lüttich (njemački). Lokalni valonski naziv na lieškom dijalektu je Lîdje.
Stanovnici grada na francuskom jeziku nazivaju se Liégeois (m) / Liégeoise (ž) (množina : Liégeois/Liégeoises). Ortografija s naglaskom aigu zadržana je u nazivu etnika ovog grada, iako je davno nestala u pisanju imena grada. Naziv za stanovnike ovog grada na lokalnom lieškom dijalektu valonskog je Lîdjwês / Lîdjwêse. Arhaični oblik Lîdjeûs koristi se još u Namuru,  Condrozu i Ardenima.
Najraniji tragovi ljudske prisutnosti sežu još iz paleolitika,a pronađeni su na trgu Saint-Lambert i okolnim mjestima. Godine 1907., u samom središtu grada pronađeni su ostaci rimske vile iz 2. ili 3. stoljeća, također na trgu Saint-Lambert.
Prvi spomen ovog grada je iz 558., pod nazivom Vicus Leudicus. Oko godine 705. sv. Lambert iz Maastrichta završava pokrštavanje u ovom kraju, iz čega je vidljivo da je dotad u ovom području još postojalo prakticiranje drevnih religija. Zbog svog vjerskog uvjerenja sv. Lambert je na kraju i ubijen, te se danas smatra mučenikom. Nakon ubojstva, njegov nasljednik Sveti Hubert, uz dopuštenje pape prebacuje biskupiju iz Maastrichta u Liège, te postaje prvi biskup te biskupije. Bazilika koju je Hubert dao izgraditi postaje središte grada, a sam grad zahvaljujući sada statusu hodočasničkog odredišta počinje rasti. Nekoliko stoljeća kasnije Liège postaje biskupska kneževina što je status kojeg je imao 985. do 1794. godine. Prvi knez biskup bio je Notger koji je grad pretvorio u veliko intelektualno i crkveno središte u Srednjem vijeku. Papa Klement VI. pozvao je nekoliko glazbenika iz Liègea na papinski dvor u Avignonu. Grad je bio poznat po mnoštvu crkava, od kojih je ona najstarija iz 682. godine.
Kneževina Liège osnovana je nedugo nakon dolaska Notgera na mjesto biskupa, prema odredbi cara Otona II. 972. godine. Biskup postaje jedini vladar svojih posjeda koji postaju biskupska kneževina, te posjeduju visoku autonomiju od krune. Zahvaljujući biskupima Éracleu, Notgeru i Wazonu, Liège postaje središte te moćne kneževine, te to ostaje do kraja 18. stoljeća. Uz mnoštvo crkava, u gradu postoje i dva benediktinska samostana: sv. Jakova i sv. Lovre. Liège vrlo rano postaje rudarsko središte, posebice zbog izvlačenja ugljena.
Strateški položaj Liègea često je privlačio razne vojske, te mnoge pobune tijekom stoljeća. Grad je rano utvrđen, a dvorac se nalazio na brdu sa zapadne strane grada. Godine 1345., građani su se pobunili protiv kneza biskupa Engelberta III. de la Marcka, koji je vladao u to vrijeme, te su ga porazili u bitki blizu grada. Ubrzo nakon toga uveden je jedinstveni politički sustav, koji su 32 gradska ceha dobili potpunu gradsku vlast. Svaka osoba registrirana u cehu mogla je sudjelovati u vlasti, a svaki ceh je imao jedan ravnopravan glas, čime je ovo bio najdemokratskiji sustav u tom dijelu Europe. Ovaj sustav proširio se i na Utrecht, te je uveo duh demokracije u Liège koji je opstao do danas.Nakon što su burgundski grofovi pokušali nametnuti svoju apsolutističku vlast nad ovim područjem, Liège se pobunjuje i odbija ponudu Filipa Dobrog da postavi svog nećaka Luja Burbonskog na čelo države. Nakon nekoliko borbi, grad je iznenada napadnut i u potpunosti opljačkan i spaljen 3. studenog 1468. Samo nekoliko vjerskih spomenika je pošteđeno ove sudbine. Liège je tehnički još uvijek bio dio Svetog Rimskog Carstva. Nakon 1477. grad i područje dolaze pod habsburšku vlast, da bi nakon 1555. došli pod španjolsku vlast, iako je cijelo to vrijeme Liège ostao pod upravom kneza biskupa. Tijekom Protureformacije, Lieška biskupija je podijeljena, te ubrzo prestaje biti regionalna sila. U 17. stoljeću, kneževi biskupi počinju dolaziti iz bavarske dinastije Wittelsbach, koja je kontrolirala Köln, te ostale biskupije na sjeverozapadu carstva.
Tijekom španjolskog rata za nasljedstvo, vojvoda od Marlborougha zajedno sa svojim francuskim saveznicima osvaja grad i oduzima ga bavarskim kneževima 1704. godine. Sredinom 18. stoljeća, nove revolucionarne ideje iz Francuske bivaju dobro primljene u Liègeu. Biskup de Velbruck podržava propagiranje ovih ideja, koje ubrzo bivaju ostvarene u Lieškoj revoluciji koja je 18. kolovoza 1789. buknula u ovom biskupskom gradu.
Tijekom Francuske revolucije, 1794. francuska vojska zauzima grad i uspostavlja protucrkveni režim, tijekom kojeg je uništena slavna katedrala sv. Lamberta. Potpuno uklanjanje biskupske kneževine potvrđeno je 1801. konkordatom između Napoleona i pape Pija VII. Francuska gubi grad Bečkim kongresom, te Liège biva ustupljen Ujedinjenom Kraljevstvu Nizozemske. Tijekom nizozemske vlasti izgrađeno je Sveučilište u Liègeu, te Kraljevska opera. Nizozemska vlast traje sve do 1830. kada izbiva Belgijska revolucija, kojom je osnovana Kraljevina Belgija kao neutralna i katolička država u čijem se sastavu nalazio i grad Liège.
Liège ubrzo prerasta u važan industrijski grad, te vodeći europski centar za proizvodnju čelika. Godine 1886., izbiva radnička pobuna koja se proširila cijelom okolnom industrijskom dolinom, te koja je na kraju ugušena vojnom intervencijom. U gradu je održano više međunarodnih izložbi, uključujući Svjetsku izložbu 1905., te Međunarodnu izložbu 1930., koja je održana za stogodišnjicu nezavisnosti. Potrebno je još spomenuti i izložbu vodne tehnike 1939. kojom se obilježavaju radovi na kanalu Albert, kojim je grad povezan s Antwerpenom.  Gradska utvrđenja obnovio je Henri Alexis Brialmont u 1880-ima, te dodao zaštitni lanac sastavljen od dvanaest utvrda. Ovaj sustav bio je 1914. velika zapreka njemačkoj vojsci koja je prema strateškom Schlieffenovom planu trebala brzo proći kroz dolinu rijeke Meuse i Ardene na putu prema Francuskoj.
Njemački napad dogodio se 5. kolovoza 1914., a bitka za Liège je bila prva bitka Prvoga svjetskoga rata i početna bitka tijekom njemačke invazije na Belgiju. Grad je branila vojska od 30.000 vojnika pod vodstvom generala Gérarda Lemana, koja je na kraju popustila pred tri puta brojnijom njemačkom vojskom nakon petodnevnog bombardiranja. Zbog loše isplaniranog podzemnog sustava obrane u tunelima ispod glavne tvrđave, jedan topovski pogodak je izazvao veliko eksploziju koja je na kraju natjerala belgijske snage na predaju. Iako je belgijski otpor trajao vrlo kratko, dvanaestodnevno kašnjenje u izvedbi njemačkog vojnog plana je na kraju pridonijelo porazu Njemačke na francuskim bojištima. Njemačke snage su držale Liège pod okupacijom sve do kraja rata. Grad je zbog svog otpora dobio Legiju časti, kao i brojna druga odlikovanja drugih država uključujući i Medalju za hrabrost Kraljevine Srba, Hrvata i Slovenaca.
Njemačke snage 1940. napadaju grad i zauzimaju ga u roku od tri dana. Veći dio židovske populacije je spašen, budući da su stanovnici grada pomogli sakrivati djecu i izbjeglice po samostanima. Njemačke okupacijske snage izbacuju Saveznici u rujnu 1944. Grad je za vrijeme rata bio meta zračnog bombardiranja, te je na njega ispaljeno više od 1500 raketa V-1 iV-2.
Nakon završetka rata izbila je monarhijska kriza, budući da su mnogi smatrali belgijskog kralja Leopolda III. kao njemačkog kolaboracionista. U srpnju 1950., izbija opći štrajk saveza belgijskih sindikata pod vodstvom Andréa Renarda u kojem su štrajkaši preuzeli kontrolu nad gradom.  Ovaj štrajk je na kraju doveo do abdikacije kralja Leopolda.
Grad je u drugoj polovici 20. stoljeća počeo osjećati posljedice pada industrijske proizvodnje, pogotovo one vezane s ugljenom, a kasnije i s čelikom. U ovom razdoblju nezaposlenost počinje naglo rasti, a njome i društvena napetost. Tijekom općeg štrajka u zimu 1960./1961. godine, nezadovoljni radnici su uništili glavni željeznički kolodvor Guillemins. Ovi nemiri bili su prilično velika razmjera, te je na kraju vojska poslana na zabarikadirane ulice. Najgori nemiri su bili 6. siječnja 1961., kada je u nekoliko sati u uličnim borbama ozlijeđeno 75 osoba.Liège je tradicionalno sicijalističko uporište. Godine 1991., visoki politički dužnosnik iz Socijalističke partije André Cools ubijen je ispred stana svoje djevojke. Opće mišljenje bilo je da je ubojstvo povezano s korupcijskim skandalom koji je potresao Socijalističku partiju i općenito saveznu vlast. Zbog ovog ubojstva 2004. dvoje muškaraca osuđeno je na dvadesetogodišnju zatvorsku kaznu.
S otvaranjem granica unutar Europske unije, te rastom cijena čelika i učinkovitijom upravom, gospodarska situacija grada se lagano oporavlja.
Područje grada Liègea (označen crvenom bojom na slici) okuplja teritorij starih općina Angleur, Bressoux, Chênée, Glain, Grivegnée, Jupille, Liège, Rocourt, Wandre (kao i četvrt Sclessin bivše općine Ougrée i nekoliko ulica naselja Ans, Saint-Nicolas i Vottem). Sve te općine integrirane su 1977. u grad Liège, nakon političke odluke o spajanju općina.
Aglomerizacija Liègea pokriva teritorij od 275,75 km². Općine Seraing, Saint-Nicolas, Ans, Herstal, Beyne-Heusay, Fléron, Chaudfontaine, Grâce-Hollogne, Esneux i Flémalle (na karti označene narančastom bojom) čine dio ove urbane zone.
Godine 1977., općina Liège spojena je s okolnim općinama u novu upravnu cjelinu. Ovo je podjela stanovništva prema starim općinama :
Glavne četvrti centra grada su : Amercœur, Avroy, Burenville, Le Carré, Cointe, Coronmeuse, Droixhe, Fétinne, Guillemins, Hors-Château, Laveu, Longdoz, Naimette-Xhovémont, Outremeuse, Pierreuse, Saint-Gilles, Saint-Laurent, Saint-Léonard, Sainte-Marguerite, Sainte-Walburge, Sclessin, Thier-à-Liège i Vennes.
Izvor : INS - Opaska: 1806. - 1970. = popisi stanovništva; od 1977. = stanovništvo od 1. siječnja
1977 : Spajanje s mjestima Angleur, Bressoux, Chênée, Glain, Grivegnée, Jupille-sur-Meuse, Rocourt, Wandre i dijelovima mjesta Ans, Chaudfontaine, Herstal, Seraing, Saint-Nicolas, Esneux et Juprelle; Ustupak teritorija mjestima Chaudfontaine, Blegny, Visé i Oupeye
Grad Liège, sjedište istoimene pokrajine nalazi se blizu točke dodiranja granica triju država, Belgije, Njemačke i Nizozemske. Grad je udaljen 25 km južno od Maastrichta, te 40 km od Aachena. Prekogranična Euroregija Meuse-Rajna u kojoj se grad nalazi ima oko 3,7 milijuna stanovnika. Ova regija je funkcionirala kao jedinstvena cjelina još od karolinškog perioda, pa sve do lieške revolucije. Danas su prekogranične veze opet uspostavljene.
Grad se nalazi na križanju tri prirodne zemljopisne regije: na sjeveru, Hesbaye (160 do 200 m), jedno od glavnih poljoprivrednih područja u Belgiji ; na istoku, Pays de Herve (200 do 320 m), brežuljkasto i šumovito područje poznato po uzgoju voća ; na jugu, visoravan Condroz (200 do 280 m), koja je vrata Ardena i gdje dominiraju šumovita područja. Ovdje se na visini od 694 m nalazi Signal de Botrange koji je najviša točka Belgije. Podzemlje karakterizira postojanje pukotine zvane Faille du midi koja je još uvijek sezmički aktivno područje, čemu je dokaz potres u Liègeu 1983. godine. .
Krajolik na kojem se nalazi grad uvelike je oblikovan aluvijalnim ravnicama rijeke Meuse, čiji je tok dugačak 950 km i počinje od visoravni Langres u Francuskoj, te završava u Nizozemskoj gdje se ulijeva u Rajnu, te na kraju u Sjeverno more. Njene dvije pritoke, Ourthe i Vesdre također su utjecale na formiranje krajolika. Rijeka Meuse prolazi kroz Liège  u pravcu jugozapad-sjeveroistok, u dužini od 12 km.
Autonomna luka Liège nalazi se na strateški dobrom položaju, budući da je riječnim putem povezana s Francuskom, Flandrijom i Nizozemskom. Značaj ove luke u robnom prijevozu raste, te je 2004. kroz nju prošle 22 milijuna tona robe. Luka u Liègeu je druga europska riječna luka po prometu robe, ispred luke u Duisburgu, te ispred luke u Parizu. 
Liège je drugi po veličini grad u Valoniji, te najveće valonska urbana sredina. Tercijarni sektor danas zapošljava oko 80% radno aktivnih stanovnika. U gradu se nalazi i jedan od pet prizivnih sudova Belgije, te mnogi drugi sudovi. Grad je i bolnički centar, jer se u njemu nalaze tri velike bolnice i petnaestak klinika. S oko 6000 poslovnih radnji, Liège je i veliko trgovačko središte.
Sa ekonomske točke gledišta Liège je najvažniji grad u Valoniji. Dugo vremena je ovaj grad bio veliko industrijsko središte, s obzirom da je industrijska dolina u kojoj se nalazi bilo najvažnije europsko industrijsko područje. Posebno je bila važna proizvodnja čelika. Industrijski kompleks Seraing tada je bio najveći na svijetu. Od 1960-ih, slijedi veliki pad proizvodnje, te su tvornice uglavnom napuštene.
Danas se u Liègeu uvelike razvila visoka tehnologija, te se u njemu nalaze pogoni poduzeća kao što je Techspace Aero, koji proizvodi dijelove za Airbus A380 i za rakete Ariane 5, Amos, koji proizvodi optičke dijelove za teleskope, te brojna elektrotehnička poduzeća kao što su: Gillam, AnB, Balteau, IP Trade i Dinh Telecom. Još od Srednjeg vijeka je ovaj grad bio poznat po proizvodnji oružja. Ova industrija je još uvijek vrlo aktivna u Liègeu u kojem se nalazi sjedište FN Herstala. Od poduzeća specijaliziranih za prehrambene proizvode ovdje se nalaze Jupiler (pivo), Spa et Chaudfontaine (vode i limunade), te Galler (čokolada). 
Više od polovice zaposlenih u Liègeu rade u državnim službama. Ovo je slučaj zbog činjenice da se u gradu nalaze brojne institucije, kao što je sveučilište, muzeji, galerije, javni prijevoz, te sve institucije pokrajine Liège.
Liège je važan sveučilišni centar, u kojem studira više od 95.000 mladih. Sveučilište u Liègeu je jedno od javnih sveučilišta Francuske zajednice u Belgiji. Ovdje se nalaze dvije mreže sustava obrazovanja, laičko i katoličko, te Akademija umjetnosti i Kraljevski konzervatorij.  
Liège je važno prometno središte u Europi. Najvažniji elementi prometne infrastrukture su:.
Kolodvor Liège-Guillemins i nove linije TGV-a iz Bruxellesa prema Liègue (LGV 2) i od Liègea prema njemačkoj granici (LGV 3).
Vrlo važna mreža autocesta od 7 grana (E40 prema Bruxellesu i Aachenu, E42 prema Namuru i Verviersu, E25 prema Maastrichtu i Luxembourgu, E313 prema Antwerpenu)
Zračna luka Liège, osma europska zračna luka za prijevoz robe, udaljena 12 km od središta grada.
Do Liègea je vrlo lagano doći iz zračne luke Charleroi Bruxelles-Sud i Zračne luke Bruxelles. Ove dvije zračne luke nalaze se stotinjak kilometara od Liègea. Nekih 30 km od grada nalazi se zračna luka u nizozemskom Maastrichtu.Grad i njegovu urbanu zonu opslužuje autobusna mreža kojom upravlja poduzeće TEC Liège-Verviers.
Grad je poznat po dobro posjećenim pučkim festivalima. Vjerojatno najposjećeniji događaj je za dan Velike Gospe, tzv. festival 15. kolovoza (le 15 août). Građani se tada skupljaju u četvrti Outre-Meuse koja je prepuna malim uličicama. Središnji događaj je procesija, uz koju se održava fešta koja traje do ranih jutarnjih sati. Dan sv. Nikole (6. prosinca) je također zanimljivi događaj u gradu, budući da se tada studenti sveučilišta oblače u labaratorijska odjela i traže od građana novac za piće.
Liège je poznat po noćnom životu. Unutar njegove pješačke zone (le Carré) nalaze se mnogi kafići koji su otvoreni do ranog jutra. Još jedno atraktivno mjesto za izlazak je Place du Marché. Gradski sajam "Batte" je vrlo posjećen nedjeljom. Ovaj sajam na otvorenom proteže se uz rijeku Meuse, te privlači mnoge posjetitelje u grad. Na ovom sajmu koji traje od jutra do podneva svake nedjelje mogu se naći razni odjevni i drugi proizvodi, te mnogi restorani brze prehrane. 
U gradu se nalazi nekoliko alternativnih kina:  Le Churchill, Le Parc i Le Sauvenière, kao i dva multipleksa Kinepolis. U Liègeu se svake godine održava jedan od najsarijih božićnih sajmova u Belgiji.
Međunarodni festival kriminalističkog filma (Festival international du film policier).
Muzej Grand Curtius, koji okuplja bivše muzeje arheologije, stakla, oružja, vjerske umjetnosti
Muzej moderne i suvremene umjetnosti (Musée d'Art Moderne et d'Art Contemporain ili MAMAC)
U gradu se nalazi mnoštvo crkvenih znamenitosti, koje su većim dijelom ostatak bogate povijesti povezani s Katoličkom Crkvom. Crkvena baština grada najbolje je vidljiva u trezoru katedrale sv. Pavla gdje se nalazi izložbe bogate umjetničke prošlosti bivše kneževine, raspoređena u osam izložbenih sala.
Kneževa palača (Palais des Princes-Évêques), u kojoj su stolovali biskupi na čelu kneževine; danas pretvorena u upravnu zgradu u kojoj se nalazi i Palača pravde ;
Kolodvor Liège-Guillemins, djelo španjolskog arhitekta Santiaga Calatrave.Zelene površineVerge de la ferme Fabry
Standard Fémina de Liège na Stade de Sclessin (dodatni teren) u Sclessinu (ženski nogomet)Košarka :
Među poznatim osobama koje su rođene ili živjele u gradu potrebno je navesti sljedeće:
ALENUS-LECERF Janine, Les Fouilles du chœur oriental de la cathédrale Saint-Lambert de Liège, Bruxelles, Service national des fouilles, 1981.
Collectif, 14-18, la guerre à Liège : bibliographie sélective, Liège, Bibliothèque Chiroux-Croisiers, 1989. (2. izdanje).
Collectif, La Collégiale Saint-Jean de Liège : mille ans d'art et d'histoire, Liège, Bruxelles : P. Mardaga, 1981.
Collectif, Liège et son palais : douze siècles d'histoire, Antwerpen, Fonds Mercator, 1979.
Collectif, Millénaire de la collégiale Saint-Jean de Liège : exposition d'art et d'histoire... église Saint-Jean de Liège, od 17. rujna do 29. listopada 1982., Bruxelles, Ministarstvo Francuske zajednice, 1982.
DE SPIEGELER Pierre, Les Hôpitaux et l'assistance à Liège : X-XV siècles : aspects institutionnels et sociaux, Pariz, les Belles lettres, 1987.
GRANDSARD André, Une institution de la réforme catholique : le séminaire de Liège aux XVI et XVII siècles, Liège, Université de Liège, 1953.
GAIER Claude, Grandes batailles de l'histoire liégeoise au Moyen Âge, Liège, E. Wahle, 1980.
GAIER Claude, Huit siècles de houillerie liégeoise, histoire des hommes et du charbon à Liège, Liège, Éd. du Perron, 1988.
GUÉRIN Pierre, Les jésuites du collège wallon de Liège durant l'Ancien régime, Liège, Société des bibliophiles liègeois, 1999.
HANSOTTE Georges, Les Institutions politiques et judiciaires de la Principauté de Liège aux temps modernes, Bruxelles : Crédit communal, 1987.
KRANZ Horst, Lütticher Steinkohlenbergbau im Mittelalter, Aufstieg, Bergrecht, Unternehmer, *Umwelt, Technik, Aachen, Shaker Verl., 2000.
NÈVE François-Xavier, Jardins et coins secrets de Liège, Ed. du Perron, Liège, 1997.
VERCAUTEREN Fernand, Luttes sociales à Liège (XIII et XIV), Bruxelles, La Renaissance du livre, 1943.

Ligue 1 (nekad poznata pod imenom Division 1, a ponekad zvana i Le Championnat) prva je francuska profesionalna nogometna liga. To je glavno državno nogometno natjecanje i glavni ogranak francuskog nogometnog ligaškog sistema. Ligue 1 je jedna od dvije divizije koje tvore Ligue de Football Professionnel (druga je Ligue 2). U njoj se nalazi 20 nogometnih klubova koji se natječu po sistemu promocije i ispadanja u drugu ligu. Sezone traju od kolovoza do svibnja, a u navedenom razdoblju svaki klub igra 38 utakmica što znači da se u sezoni odigra sveukupno 380 utakmica. Većina utakmica igra se subotom i nedjeljom, a tek mali broj tijekom radnih dana. Prvi dio sezone uobičajeno završava u posljednjem vikendu prije Božića, a nastavak natjecanja započinje drugog tjedna mjeseca siječnja. Ligue 1 je jedna od najjačih europskih nogometnih liga. Trenutačno se nalazi na šestom mjestu po jačini u Europi, odmah iza engleske, španjolske, njemačke, talijanske i portugalske nogometne lige. Službeni naslov lige je Ligue 1 Orange, a ime nosi prema glavnom sponzoru - francuskoj telekomunikacijskoj kompaniji Orange.
Ligue 1 osnovana je 11. rujna 1932. godine pod imenom National prije nego je ime promijenila u Division 1 nakon godine dana postojanja. To ime nosila je sve do 2002. godine, prije nego je ponovno promijenila ime u današnje. Aktualni nogometni prvak je Paris SG kojem naslov u sezoni 2013./14. predstavlja četvrti osvojeni u povijesti kluba.
Ligue 1 se općenito smatra jednom od najkompetentnijih svjetskih liga, s vrlo dobrim rasporedom utakmica, kompletnim i konzistentnim pravilima, pravodobnim razrješenjem svih eventualnih problema i adekvatnim postupcima sudskih sporova nacionalnih ili međunarodnih institucija. Do danas, liga se susrela s tri značajna korupcijska skandala u svojoj povijesti (Antibes 1933., Red Star 1950-ih i Marseille 1993. godine), ali je sačuvala svoju reputaciju svaki put zbog brze i odgovarajuće kazne svih krivaca.
Prije 1930. godine, profesionalizam u francuskom nogometu gotovo da nije postojao. U srpnju 1930., nacionalno vijeće francuskog nogometnog saveza glasalo je 120:20 u korist uvođenja profesionalizma u francuski nogomet. Osnivačima profesionalnog francuskog nogometa danas se smatraju Georges Bayrou, Emmanuel Gambardella i Gabriel Hanot. S profesionalnim natjecanjima službeno se krenulo 1932. godine.
Kako bi se uspješno organizirala profesionalna nogometna liga u zemlji, savez je limitirao broj klubova koji će se u njoj natjecati na njih dvadeset. Postojala su tri uvjeta koja su klubovi morali zadovoljiti kako bi sudjelovali u natjecanju:
Klub je morao imati dovoljno novčanih sredstava kako bi održavao vlastite financijske troškove
Klub je morao regrutirati minimalno 8 profesionalnih igračaMnogi klubovi izrazili su nezadovoljstvo postavljenim uvjetima, prvenstveno Strasbourg, RC Roubaix, Amiens SC i Stade Français dok drugi, poput Rennesa i Olympique Lilloisa nisu bili oduševljeni idejom da postanu profesionalni klubovi iz raznih razloga, prvenstveno zbog bojazni od bankrota (Rennes) i sukoba interesa predsjednika kluba Henrija Joorisa koji je tada bio na čelu Ligue du Nord. Jooris se bojao da bi njegova liga mogla propasti pa je predložio da ona službeno postane druga divizija nove lige. Ipak, na koncu su mnogi klubovi ostvarili profesionalni status, iako je klubove sa sjevera kao što su Strasbourg, RC Roubaix i Amiens bilo puno teže nagovoriti na isto. Neki drugi klubovi sa sjevera, poput Excelsior AC Roubaix, Metz i Fives su prihvatili profesionalnost. S druge strane, klubovi s juga Francuske kao što su Marseille, Hyères, Montpellier, SC Nimes, Cannes, Antibes i Nice su snažno podupirali novu ligu i prihvatili svoj novi status bez ikakvih komplikacija.
Prva službena nogometna liga profesionalnih klubova, imena National započela je 1932./33. Dvadeset prvih klubova koji su se u njoj natjecali su bili: Antibes, CA Paris, Cannes, Club Français, Excelsior AC Roubaix, Fives, Hyères, Marseille, Metz, Mulhouse, Nice, Nîmes, Olympique Alès, Olympique Lillois, Racing Club de France, Red Star Olympique, Rennes, Sochaux, Sète i SO Montpellier. Klubovi su bili raspoređeni u dvije skupine s po 10 klubova, a posljednja tri iz svake izbačeni su u drugu ligu na kraju sezone. Dvoje pobjednika iz svake skupine na kraju sezone su igrali međusobnu utakmicu na neutralnom terenu (kasnije je to bio Stade Olympique Yves-du-Manoir). Prvo finale održano je 14. svibnja 1933. godine, a u njemu su igrali pobjednik skupine A Olympique Lillois i drugoplasirani iz skupine B, Cannes. Antibes, pobjednik skupine B, trebao je igrati u finalu, ali zbog sumnje u podmićivanje francuskog nogometnog saveza, klub je diskvalificiran. U tom prvom finalu, Lillois je okrunjen za prvaka Francuske nakon što je pobijedio rezultatom 4:3. Nakon sezone, odlučeno je da će liga imati 14 klubova i da niti jedan klub iz druge lige neće biti promoviran u prvu. Također je dogovoreno da liga promijeni ime iz National u jednostavnije Division 1. U sezoni 1934./35. liga je organizirana na način da najlošiji klubovi prve lige na kraju sezone ispadaju u drugu, a najbolji iz druge dolaze u prvu tako da se broj klubova popeo na 16. Taj broj klubova ostao je sve do sezone 1938./39.
Zbog Drugog svjetskog rata, francuska Vlada i ligaški savez suspendirali su nogometna natjecanja, iako su klubovi nastavili nastupati u regionalnim natjecanjima. Tijekom tzv. "ratnih prvenstava", profesionalizam je bio ukinut od strane Vichyjevog režima, a klubovi su primorani natjecati se u regionalnim ligama, podijeljenim na dvije zone: sjevernu i južnu. Zbog svoje nepovezanosti s te dvije zone, ligaški savez i francuski nogometni savez ne priznaju niti jedno prvenstvo održano u razdoblju između 1939. i 1945. godine, pa se oni klasificiraju kao da se nikad nisu niti održali. Nakon završetka rata i oslobođenja Francuske, profesionalni nogomet se vratio u tu zemlju. Prva liga povećala je broj klubova na 18. Ovaj broj ostao je sve do sezone 1965./66. kada je broj klubova ponovno povećan na današnjih 20. 2002. godine liga službeno mijenja ime iz Division 1 u danas poznatu Ligue 1.
U prvoj francuskoj nogometnoj ligi natječe se 20 klubova. Tijekom sezone, koja obično traje od kolovoza do svibnja, svaki klub sa svakim igra dvije utakmice - jednu na domaćem terenu i jednu u gostima. Sveukupno svaki klub odigra 38 ligaških utakmica, a ponekad se može dogoditi da domaći klub ugosti gostujući na nekom drugom stadionu kao što je bio slučaj s Lilleom koji je svoju domaću utakmicu protiv Lyona odigrao na Stade de France 2007. i 2008. godine. Svaki klub za pobjedu dobiva 3 boda, a 1 bod ako utakmica završi neriješenim rezultatom. Za izgubljenu utakmicu ne dobiva se niti jedan bod. Ljestvica klubova rangirana je prema sljedećim kriterijima: ukupan broj osvojenih bodova, gol razlika, broj postignutih pogodaka. Na kraju svake sezone klub s najviše osvojenih bodova osvaja i naslov prvaka. Ako je broj bodova isti, sljedeće što se gleda je gol razlika, a ako je i ona ista, onda se gleda broj postignutih pogodaka. U slučaju da dva kluba imaju identičan broj bodova, identičnu gol razliku i identičan broj postignutih pogodaka, dijele prvo mjesto. U tim slučajevima, kao i u slučajevima da je ista situacija s ispadanjem iz lige ili za kvalifikacije za druga natjecanja, igra se tzv. "majstorica" na neutralnom terenu koja odlučuje konačnog pobjednika. Tri najslabija kluba na kraju sezone ispadaju u Ligue 2, a tri najjača kluba iz druge lige promoviraju se u prvu.
U prošlosti je sistem promocije u prvu ligu i izbacivanja u drugu imao drugačiji format. Prije 1995. godine, dva najslabija kluba iz prve lige automatski su ispadala u drugu, dok su treći najslabiji prve lige i treći najbolji druge lige igrali međusobne utakmice nakon kojih je bolji ostao ili došao u prvu ligu. Nešto slično igra se u nizozemskoj prvoj ligi i u Bundesligi. U ligi se također eksperimentiralo i s tzv. "bonus pravilom". U razdoblju od 1973. do 1976. godine svakom klubu koji je u utakmici zabio tri ili više pogodaka dodjeljivao se jedan bod više, bez obzira na konačan ishod utakmice. Time se želio promovirati napadački sistem igre, ali je iskustvo istog na kraju bilo neuvjerljivo. Na početku sezone 2006./07. liga je uvela tzv. "Tablicu napada" kako bi inspirirala klubove da igraju napadački nogomet i u prvoj i u drugoj ligi. Ideju su začeli ligaški savez i bivši menadžer Michel Hidalgo, a bila je slična kao i ona prethodna iz 1970-ih s tim da se klubovima ne daju dodatni bodovi, već samo financijska dobit.
Trenutačno, prema UEFA-inim koeficijentima, tri najbolje plasirana kluba iz Ligue 1 kvalificiraju se za Ligu prvaka, s tim da prva dva automatski ulaze u grupna natjecanja. Trećeplasirani tim igra u četvrtom pretkolu za Ligu prvaka. Klub koji je osvojio četvrto mjesto u Ligue 1 natječe se u Europa ligi. Ostala dva sudionika Europa lige određuju se kroz druga dva francuska nogometna natjecanja - Coupe de France i Coupe de la Ligue. Ako se oba kluba koja su osvojila naslove kupova nalaze i među prva tri kluba Ligue 1, tada petoplasirani i šestoplasirani klubovi idu u Europa ligu. Liga također može imati i sudionika u europskim natjecanjima kroz tzv. Fair Play sistem. Postoji tablica za Fair Play koju vodi UEFA i ako se odluči da je pobjednički klub upravo iz Francuske, dobiva se jedno mjesto više u europskim natjecanjima.
Mnogi ljubitelji nogometa uglavnom su kritizirali francusku ligu zbog prevelikog oslanjanja na obranu što često rezultira nezanimljivim utakmicama. Tijekom posljednjeg desetljeća, Ligue 1 je regularno bila najslabija od svih ostalih najjačih europskih liga upravo zbog najmanjeg broja postignutih pogodaka po utakmicama, dosegnuvši najniži koeficijent u sezoni 2005./06. s tek 2.1 postignutim golom po utakmici. Za usporedbu, te iste sezone je u Bundesligi postignuto 2.8 golova po utakmici, dok su u engleskoj prvoj nogometnoj ligi postignuta 2.48 gola po utakmici.
Francuski klubovi općenito igraju obrambeni nogomet, s obrambenim veznim igračem (neki klubovi imaju čak i dva obrambena vezna). Upravo ta pozicija postala je glavna potpora francuskih klubova, a poneki igrači postali su i vrlo popularni zahvaljujući igri upravo na tom mjestu, kao što su Claude Makélélé, Yaya Touré, Jérémy Toulalan i N'Golo Kanté.
Počevši od sezone 2001./02., Lyon je krenuo u rekordno osvajanje naslova francuskog prvaka - sedam puta za redom. U početku je osvajao naslove nakon neizvjesnih prvenstava; međutim, u sezoni 2005./06. Lyon je osvojio naslov s do tada rekordnih 15 bodova prednosti. Sljedeće sezone osvojili su naslov prvaka s rekordnih 17 bodova prednosti, osiguravši titulu nekoliko kola prije kraja prvenstva. Lyon je također bio uspješan i u Europi, a pod Predsjednikom Jean-Michel Aulas adaptirao je strategiju koja mu je osiguravala dovođenje mnogih svjetski poznatih igrača kao što su Michael Essien, Florent Malouda, Éric Abidal, Hugo Lloris, Miralem Pjanić, Kim Källström, Dejan Lovren, Jérémy Toulalan, Karim Benzema i drugi. Takva dominacija rezultirala je negodovanjem od strane mnogih zbog nedostatka natjecateljskog duha u ligi, dosade i predvidljivosti, a samo su Marseille, Monaco, Lille i Bordeaux uspjeli pružati kakav- takav otpor sedmerostrukim prvacima.
Lyonova dominacija završila je u sezoni 2008./09. kada su završili na trećem mjestu, iza prvaka Bordeauxa i viceprvaka Marseillea. U sezoni 2009./10. bili su još lošiji, jer su se ispred njih našli klubovi Bordeaux, Marseille (kasniji prvak), Lille, Montpellier i Auxerre. Sezonu 2010./11. Lyon je završio na trećem mjestu, iza prvaka Lillea te viceprvaka Marseillea.
Od osnutka Europskog kupa (danas poznatog pod nazivom Liga prvaka) 1955. godine, samo je jedan francuski nogometni klub uspio osvojiti to natjecanje i to Marseille u sezoni 1992./93. Ujedno, skupa s Paris Saint-Germainom (osvajač Kupa pobjednika kupova 1996.) Marseille je jedini francuski klub koji je ikad osvojio neko europsko natjecanje. Navedeno se smatra poprilično razočaravajućim, budući su klubovi puno slabijih liga - kao što su nizozemska liga ili portugalska liga - osvajali mnogo više europskih nogometnih trofeja.
Francuski neuspjeh u Europskom kupu ranih godina započeo je s klubom Stade de Reims koji je izgubio prvo finale tog natjecanja od Real Madrida. Tri godine kasnije ta dva kluba ponovno su igrala finale, ali Real je ponovno bio bolji. Čekat će se skoro dva desetljeća da neki francuski klub ponovno dođe u finale - ovaj put to je bio Saint-Étienne koji je dinamičnom igrom stigao do kraja natjecanja 1976., ali izgubio rezultatom 1:0 od njemačkog Bayern Münchena. Međutim, unatoč porazu, Saint-Étienne vratio je francuski nogomet u sam vrh nakon izuzetno lošeg razdoblja koje je trajalo skoro 20 godina. Na putu do tog finala, Saint-Étienne je porazio velike klubove kao što su Glasgow Rangers, Dinamo Kijev i PSV Eindhoven.
Nakon tog uspjeha, Saint-Étienne polako je počeo padati, ali ni ostali klubovi nisu ostavili poseban dojam u Europi. Tijekom 1980-ih godina prošlog stoljeća, Bordeaux je ostvario najbolji uspjeh plasiravši se u poluzavršnici Europskog kupa u sezoni 1984./85. Pod vodstvom Jean-Pierre Papina, Marseille je stigao do finala Europskog kupa 1991. godine, ali su tamo izgubili od Crvene Zvezde nakon izvođenja jedanaesteraca. Dvije godine kasnije, Marseille je postao prvi francuski klub koji je osvojio Europski kup (kup je tada već promijenio ime u danas poznatu Ligu prvaka) pobijedivši u finalu talijanski Milan rezultatom 1:0. Tu je pobjedu obilježila kontroverza, budući je predsjednik kluba Bernard Tapie osumnjičen i kasnije osuđen za namještanje utakmice protiv Valenciennesa. Naime, Tapie je "zamolio" igrače Valenciennesa da "ne igraju punom snagom" protiv njegovog Marseillea i da ne pokušavaju ozlijediti igrače, kako bi ovi bili stopostotno spremni za finale Lige prvaka koje se igralo tek par dana nakon te utakmice. Marseilleu je na kraju oduzet naslov prvaka Francuske, ali ne i naslov pobjednika Lige prvaka.
Unatoč Lyonovoj dominaciji tijekom njihovog sedmogodišnjeg osvajanja naslova prvaka Francuske, klub niti jednom nije došao do finala Lige prvaka, a prije 2010. godine čak nije dostigao niti poluzavršnicu. Tijekom tog desetljeća, od Lyona je u Ligi prvaka bio bolji Monaco koji je, pod vodstvom Didiera Deschampsa, došao do finala 2004. godine, ali na kraju izgubio od Porta rezultatom 3:0. Prije sezone 2009./10. kada su došli do poluzavršnice, najbolji Lyonov rezultat u Ligi prvaka bilo je četvrtzavršnicu u sezoni 2004./05. kada su izgubili od PSV Eindhovena nakon izvođenja jedanaesteraca.
U sezoni Lige prvaka 2009./10. kritike na račun nastupa francuskih klubova su splasnule, prvenstveno zbog odlične igre koju su prikazali Bordeaux i Lyon. Bordeaux, predvođen trenerom i bivšim igračem Laurentom Blancom te odličnim razigravačem Yoannom Gourcuffom, nije zabilježio niti jedan poraz u grupnoj fazi natjecanja koja je uključivala klubove kao što su Bayern München i Juventus. Lyon je također odlično odigrao svoju skupinu, a izvukli su i pozitivan rezultat protiv Liverpoola u obje utakmice što je rezultiralo kasnijim ispadanjem engleskog kluba iz daljnjeg tijeka natjecanja. U eliminacijskoj fazi natjecanja, Bordeaux je izbacio grčki Olympiakos, dok je Lyon izbacio Real Madrid. To je dovelo do francuskog ogleda u četvrtzavršnici između Bordeauxa i Lyona, kojeg je Lyon dobio ukupnim rezultatom 3:2 i ostvario do sada najbolji rezultat u Ligi prvaka.
Klupske financije i budžete određuje DNCG (Direction Nationale du Contrôle de Gestion), organizacija odgovorna za nadgledanje računa profesionalnih klubova u Francuskoj. Osnovana je 1984. godine kao administrativni ogranak ligaškog saveza. Njezina misija je nadgledanje svih financijskih operacija kompletna 44 profesionalna nogometna kluba u Francuskoj, razvijanje sredstava profesionalnih klubova, određivanje sankcija onim klubovima koji prekrše pravila te obrana morala i interesa francuskog nogometa općenito.Prema izvještaju organizacije DNCG, kompletan budžet Ligue 1 za sezonu 2005./06 iznosio je 910 milijuna Eura, 39% više u odnosu na sezonu 2002./03. Glavni razlog rasta budžeta odnosi se na televizijska prava koja liga redovito ugovara. Osim Paris-Saint Germaina, većina klubova u prvoj ligi vrlo dobro financijski stoje, a neki poput Auxerrea, Bordeauxa, Lillea i Lyona se smatraju pravim primjerom odličnog menadžmenta. Međutim, u posljednje vrijeme organizacija DNCG predlaže klubovima da limitiraju plaće i smanje opseg dugova nakon što je otkriveno da su računi klubova francuske lige u crvenoj zoni već treću godinu za redom (2008. - 2011.), uz procijenjeni deficit od 130 milijuna Eura. U sezoni 2009./10. klubovi su sveukupno zaradili 1.04 milijarde eura što Ligue 1 smješta na peto mjesto liga po prihodima, odmah iza engleske (2.43 milijarde eura), talijanske (1.43 milijarde eura), njemačke (1.42 milijarde eura) i španjolske lige (1.35 milijardi eura).
Ako se gleda u svjetskim razmjerima, klubovi Lyon i Marseille su jedni od najbogatijih. Redovito se nalaze na Deloitteovoj listi nogometnih klubova s najvećom zaradom. Prema njoj, Marseille se trenutačno nalazi na 14. mjestu s prihodima koji iznose 150,4 milijuna Eura, dok se Lyon nalazi na 17. mjestu s prihodima 132,8 milijuna Eura.
Od njezinog osnivanja i prve sezone 1932./33., sveukupno je 76 klubova igralo u Ligue 1. Trenutačno su Marseille, Montpellier, Nice, Rennes i Sochaux jedini klubovi koji igraju u prvoj ligi, a u njoj su sudjelovali i u osnutku. Paris Saint-Germain i Evian su jedina dva kluba koji nikad nisu ispali iz prve lige zbog najmanjeg broja osvojenih bodova na kraju sezone. Uz to, Paris Saint-Germain je u prvu ligu došao u sezoni 1974./75. i od tada nije iz nje ispao. Evian je sezoni 2011./12. ostvario svoj debi u prvoj ligi.
Slijedi popis nogometnih klubova koji će se natjecati u Ligue 1 tijekom sezone 2013./14.
Povijest prve francuske nogometne lige dijeli se na dva razdoblja: amatersku eru i profesionalnu eru. Amaterska era nalazila se pod vodstvom organizacije Union des Sociétés Françaises de Sports Athlétiques i trajala je od 1894. do 1929. godine. Organizacija USFSA podupirala je amaterski sport, a amaterska nogometna liga prekinuta je 1915. godine, nakon 22 godine postojanja, radi Prvog svjetskog rata. 1919. godine liga je nanovo pokrenuta, a 1926. godine sve ovlasti predane su francuskom nogometnom savezu. Savez je organizirao jednu ligu komponiranu od regionalnih amaterskih liga i nazvao ju Championnat de France koja je trajala tri godine, sve do 1929. kada je odlučeno da se pokrene profesionalna liga koja postoji i danas.Prvi prvaci amaterske ere bili su Standard Athletic Club koji su porazili The White Rovers rezultatom 2:0 u Courbevoieu, 6. svibnja 1894. godine i tako osvojili naslov. Prva utakmica ova dva kluba završila je neriješenim rezultatom 2:2 pa se morala odigrati nova. Standard je osvojio naslov prvaka francuske još četiri puta u sedam godina, prije nego je RC Roubaix preuzeo titulu i postao prvi klub u Francuskoj koji je uspio osvojiti tri naslova prvaka za redom. Nakon njihovog uspjeha, prvaci su se često izmijenjivali - malo su pobjeđivali klubovi sa sjevera Francuske, a malo oni s juga. Marseille je osvojio posljednju amatersku titulu 1929. godine.Olympique Lillois (danas poznatiji kao Lille) prvi je klub koji je osvojio naslov prvaka u profesionalnoj eri Ligue 1. U finalnoj utakmici pobijedili su 4:2 Cannes na stadionu Stade Olympique Yves-du-Manoir. Sljedeće sezone prvaci su postali igrači Sètea, a nakon što su osvojili prvenstvo i 1939. godine postali su prvi kojima je to uspjelo dva puta. Nakon završetka Drugog svjetskog rata, Saint-Étienne postao je najjači klub, osvojivši prvenstvo četiri puta za redom (1966. - 1970.). Svojih 10 naslova prvaka (do danas još uvijek rekordnih ako se gleda samo razdoblje profesionalne ere Ligue 1) Saint-Étienne osvojio je u rasponu od 25 godina. Marseille je ponovio uspjeh Saint-Étiennea osvojivši prvenstvo četiri puta za redom (1988. - 1992.), a sljedeće će prvenstvo osvojiti tek za 17 godina (2010.). Tijekom tog razdoblja najdominantiji klub u Francuskoj bio je Lyon koji je uspio osvojiti prvenstvo sedam godina za redom (2002. - 2008.) što do danas predstavlja apsolutni rekord. Njihova dominacija završila je u sezoni 2008./09. kada ih je s trona maknuo Bordeaux osvojivši svoj šesti naslov prvaka.Kada se gleda kompletna povijest francuske nogometne lige, Saint-Étienne i Marseille su najuspješniji klubovi - oba su uspjela osvojiti prvenstvo rekordnih 10 puta (Marseille je profesionalnu ligu osvojio 9 puta, a amatersku jednom). Većinu svojih titula, Saint-Étienne je osvojio 60-ih i 70-ih godina prošlog stoljeća pod vodstvom trenera kao što su Jean Snella, Albert Batteux i Robert Herbin. Marseille je u sezoni 1992./93. također osvojio prvenstvo i izjednačio se sa Saint-Étienneom u broju osvojenih naslova profesionalne lige (10), ali im je naknadno naslov oduzet zbog skandala koji je uključivao tadašnjeg predsjednika kluba Bernarda Tapiea i njegovo podmićivanje suparničkih igrača. Tapie je kasnije proglašen krivim i osuđen na dvije godine zatvora. Trenutačno je na ljestvici najuspješnijih francuskih klubova Nantes na trećem mjestu s 8 osvojenih titla, a slijede ga Monaco i Lyon s osvojenih sedam naslova prvaka.
najduži period bez poraza u tijeku jedne sezone: Nantes, 1994./95. (32 utakmice)
najduži period bez poraza na domaćem terenu: Nantes, između 15. svibnja 1974. i 7. travnja 1981. (92 utakmice)
najviše pobjeda u jednoj sezoni: Stade de Reims (1959./60.), Monaco (1960./61.), Nantes (1965./66., 1979./80.) - po 20 pobjeda u ligi s 20 klubova; Saint-Étienne (1969./70.) - 25 pobjeda u ligi s 18 klubova
najviše pobjeda u gostima u sezoni: Saint-Étienne (1969./70.), Marseille (1971./72) i Lyon (2005./06.) - po 12 pobjeda
sezona s najviše postignutih pogodaka: 1946./47. (1344 zgoditka, prosječno 3,51 po utakmici) u ligi s 20 klubova; 1948./49. (1138 zgoditka, prosječno 3,71 po utakmici) u ligi s 18 klubova
klub s najviše postignutih pogodaka u sezoni: RCF Paris, 1959./60., 118 zgoditaka u ligi s 20 klubova; Lille, 1948./49., 102 zgoditka u ligi s 18 klubova
najveća gol razlika: Stade de Reims, 1959./60. (+63) u ligi s 20 klubova; Lille, 1948./49. (+62) u ligi s 18 klubova
klub s najviše crvenih kartona u sezoni: Bastia, 2002./03. i Paris Saint-Germain, 2003./04. (13)
najviše utakmica kao trener: Guy Roux, Auxerre, 1961./62., 1964. - 2000., 2001. - 2005. (890)
najveći broj gledatelja u jednom danu: 281.000, 33. kolo u sezoni 1997./98. (28.100 gledatelja po utakmici)
najveći broj gledatelja u jednoj utakmici: 77.840, Lille - Lyon (2007./08., utakmica održana na stadionu Stade de France)
najveća ispuštena bodovna prednost u utrci za prvaka: Olympique Lyonnais: 2009.
U Francuskoj, ligaški savez ima ekskluzivni ugovor za televizijska prava s kanalima na pretpatu, Canal+ i Orange. Prema Ugovoru koji je postignut 2. veljače 2008. godine, ligaški savez dobiva 668 milijuna Eura za četiri sezone. Canal+ u početku je bio protivan ugovoru zbog gore opisanog kriticizma francuske lige i odluke da se prava rasporede na 12 različitih paketa što je rezultiralo s jedne strane kontroverzom, a s druge potporom budući takav način rasporeda paketa omogućava manjim televizijskim kompanijama, poput Orangea ili SFR-a da licitiraju određene utakmice.Nakon potpisanog ugovora, otkriveno je da je Canal+ kupio devet od 12 paketa, a Orange ostatak. Akvizicije Orangea uključuju prijenose utakmica na mobilnim uređajima te uslugu "on-demand", kao i jedan premium paket. Canal+ dobio je dva od tri premium paketa koji uključuju sve utakmice koje se igraju nedjeljom navečer. Canal+ također je osigurao i paket koji omogućava prijenos utakmica uživo na Internetu. Njihova stranica za online gledanje utakmica, Foot Plus, predstavljena je na početku sezone 2008./09.
U ostalim državama Europe, mogućnost gledanja utakmica Ligue 1 dosta varira. U većini zemalja (kao i u Hrvatskoj) ligu je moguće pratiti na kanalima Arena Sport, Nova Sport, Canal+ ili Sport1. U zemljama kao što su Švicarska i Poljska, utakmice Ligue 1 emitiraju se na sestrinskim kanalima Canala+. U Njemačkoj se liga prikazuje na Eurosportu dok je u Baltičkim zemljama utakmice moguće gledati na kanalu Viasat Sport. U Češkoj i Slovačkoj Ligue 1 se prikazuje na Galaxie Sport. 1. travnja 2010. godine ligaški savez je objavio da je sama liga dosegnula multimilijunski dogovor za prikazivanje utakmica u Italiji, s kanalom Sportitalia. Kanal će emitirati utakmice Ligue 1 sljedeće dvije sezone, počevši od sezone 2010./11. Sportitalia će emitirati četiri utakmice uživo tjedno, a također će prikazivati i najzanimljivije trenutke s ostalih utakmica.
U zemljama Afričkog kontinenta, utakmice Ligue 1 moguće je pratiti na sestrinskim kanalima Canala+, kao i na kanalima Supersports, TV5 Monde, RTNC i MuviTV. Na američkom kontinentu, liga se prikazuje na Fox Soccer Plus i TV5 Monde u SAD-u. U Brazilu pretplatnički kanal Sportv emitira utakmice, dok u Meksiku i na Karibima ligu emitira Televisa Deportes Network kao i TV5 Monde s pet prikazanih utakmica tjedno od čega su tri uživo, a dvije snimke. U Aziji se liga emitira na Guangdong TV (Kina) i SBS (Južna Koreja). U Japanu se Ligue 1 prikazuje na kanalu J Sports. 8. travnja 2010. godine postignut je dogovor s telekomunikacijskom kompaniju PCCW iz Hong Konga koja će u toj zemlji prenositi utakmice Ligue 1 sljedeće dvije sezone.
Trenutni trofej Ligue 1, L'Hexagoal, razvio je ligaški savez, a dizajnirao i napravio francusko-argentinski umjetnik Pablo Reinoso. Trofej se dodjeljuje osvajaču francuske lige od sezone 2006./07., a zamijenio je prethodni trofej koji je postojao svega pet godina. Ime trofeja, Hexagoal, određeno je nakon službenog natjecanja u organizaciji ligaškog saveza i francuskog kanala TF1 u kojem se osmišljavalo ime trofeja. Zaprimljeno je preko devet tisuća prijedloga, a 20. svibnja 2007. godine član francuskog nogometnog saveza Frédéric Thiriez službeno je objavio da je, nakon glasanja provedenog na Internetu, termin Hexagoal primio polovicu glasova. Prvi klub kojem je dodijeljen novi trofej bio je Lyon nakon što su osvojili Ligue 1 u sezoni 2007./08.
Uz trofej koji se dodjeljuje osvajaču naslova te medaljama za pojedine igrače, Ligue 1 također dodjeljuje nagradu za igrača mjeseca. Na kraju svake sezone također se dodjeljuju nagrade za igrača godine, menadžera godine i najboljeg mladog igrača godine za prvu i drugu francusku nogometnu ligu.

Likovna umjetnost u Hrvatskoj je likovna umjetnost na području današnje Republike Hrvatske; umjetnička produkcija Hrvata od srednjeg vijeka do danas.
Na prostorima današnje Hrvatske nižu se od davnina mnogi slojevi pretpovijesnih kultura čije je formiranje i nestanak vezano uz migracije neidentificiranih etničkih skupina. Materijalna ostavština paleolitika se svodi na jednostavne kamene i koštane predmete.
Neolitik obilježen velikom produkcijom keramičkih posuda i plastike ljudskih i životinjskih likova dovedenih do forme znaka. Prastanovnici mediteranske skupine na obalnom području i panonske skupine na kontinentalnom području razvijaju neolitičke kulture, a najvažnije su: Starčevačka kultura (fino obrađeno posuđe, crvene ili žute boje, ukrašeno oslikavanjem angobom); Istarska kultura (specifična po kućama od suhoziđa – tzv. bunje koje su se očuvale za pastire sve do 19. st.); Sopotska i Korenovska kultura (osobite keramikom ukrašenom paralelnim ravnim, lučnim ili izlomljenim urezima); Na jadranskoj obali i na otocima Danilska kultura (fino posuđe tamnih boja koje je ukrašeno urezivanjem geometrijskih motiva, spirala i meandara); Na danilsku se nastavlja Hvarska kultura čiji se neki elementi povezuju s neolitikom Grčke.
Eneolitik ili bakreno doba u Hrvatskoj je najzanimljivije u Vučedolskoj kulturi gdje se posuđe odlikuje izvanrednom kvalitetom, crnom bojom visokog sjaja te specifičnim ukrasnim stilom izvedenim urezivanjem, duborezom ili rovašenjem, a upotpunjenim bijelom, crvenom ili žutom inkrustacijom s izraženom geometrizacijom ukrasa. Plastika nije brojna, ali je vrlo vješto i izražajno rađena (npr. posuda u obliku golubice s urezanim motivom labrisa (dvosjekle sjekire) na vratu - Vučedolska golubica). Stanovništvo živi u utvrđenim naseljima na uzvišenim položajima, zaštićeni palisadama. Kuće su nadzemne, većinom četvrtaste s podom od zapečene zemlje i kružnim ognjištem.
Najstarije brončano razdoblje obilježava vinkovačka kultura koja nastavlja tradiciju vučedolske. Inače, u cijeloj Hrvatskoj, ovaj slabo poznati period je zastupljen brončanim fibulama koje zamjenjuju predmete poput igala i puceta. U to vrijeme razrađen je poseban geometrijski stil urezanih ornamenata, koji posebno dolazi do izražaja na oružju, ukrasnim pločama, plosnatim ogrlicama i fibulama. 
Od 7. st. pr. Kr. željezo preuzima primat, prepuštajući bronci domenu nakita i umjetnosti. Iz kultura metalnog doba izniče sloj Ilira, etničke grupacije s jasno definiranom kulturnom i umjetničkom fizionomijom. Različita ilirska plemena pod utjecajem halštatskih kultura formiraju vlastite regionalne varijante (Daljani, Histri, Japodi, Mezeji, Desidijati, Delmati, Neretljani, Daorsi …). Obogaćeni su utjecajem jonskih radionica u izradi ukrasnih oblika i nakita od zlata i srebra, njeguju keramičke posude crvene boje, ukrašene crno slikanim motivima meandra i trokuta, a ponekad i brončanom inkrustacijom. Do dan danas su očuvane zidine Nezakcija kraj Pule, jedne od brojnih istarskih gradina iz metalnog doba. Najzanimljiviji fenomen iz tog grada jeste monumentalna kamena plastika. 
Japodska plemena imaju izuzetnu sklonost kićenju (teške, predimenzionirane ogrlice od žute, plave ili bijele staklene paste, ili od krupnih zrna jantara, masivne brončane fibule, brončani privjesci u obliku životinja i ljudi, spiralne narukvice, nogavice, dijademi, kape i oglavlja od brončanog lima …). Karakteristična je i sitna plastika od jantara oblikovane u stilu arhajske jonske plastike. Naselja su zbijenog tipa, a pored rijeke na principu sojenica. 
Na značajnu ulogu kulta mrtvih u životu ilira ukazuje pažnja s kojom su vršeni sahranjivanje i posmrtni obredi kao i bogatstvo različitih priloga (oružja, posuđa, opreme za konje) u grobovima. U sjevernim krajevima dugo se očuvala tradicija spaljivanja pored sahranjivanja u ravne grobove (Urne podsjećaju na etrursku umjetnost), dok se na jugu mrtvi sahranjuju u kamenim ili zemljanim tumulima (gromile), koji ponekad, naročito u Hercegovini dosežu monumentalne promjere (više od 50 m u promjeru i 5 m u visinu).
Početkom 4. st. pr. Kr. dolazi do prvog prodora Kelta, oni donose tehniku lončarskog kola, nove tipove fibula, te različite brončane i željezne pojaseve. Oni se nisu zadržavali u svom pohodu na Grčku i njihov utjecaj je ograničen u Panoniji, Istri i Dalmaciji.
Od 3. st. pr. Kr., u porječju Neretve, helenizirano ilirsko pleme Daorsa širilo je grčki utjecaj. Iliri uspijevaju osvojiti grčke kolonije na Jadranu i uskoro dolaze u sukob i s Rimljanima. U 1. st. pr. Kr. Rimljani ih potpuno osvajaju i učvršćuju se u ovim krajevima.
Grci iz Sirakuze, 390 g. p. K., dolaze na Vis (Issa), Hvar (Pharos) i Korčulu (Corcyra Nigra) osnivaju gradove-države i žive podosta izolirano. Obalni gradovi: Tragurion, Salona, Epetion, itd. Gradovi pravokutnog oblika, vile, razvijena trgovina – luke, javne zgrade, hramovi i teatri (Vis).
Na žalost sačuvano je vrlo malo, osim oslikanih vaza i keramičkih tanagra-figura najvažniji su: Hrvatski Apoksiomen, Brončana glava božice Artemide, Issa, 4. st. p. K. i reljef Kairosa (bog sretnog trenutka), Trogir.
Pharos i Issa su bile snažne grčke enklave, moć su izražavale kovanjem svog novca i pomorskom flotom. 
Iliri osvajaju ove gradove i organiziraju državu s centrom oko Neretve. Ali u 3. st. p. K., nakon sukoba s Ilirskom  kraljicom Teutom Rimljani ih osvajaju i uvode vojno-ekonomski sustav, i za razliku od Grčke, prožimaju čitav teritorij pretvarajući gradine u gradove i uvode u Europu prvu urbanizaciju. Gradovi su centrirani – pravilno podijeljeni. 
Razinu rimske organizacije prostora dokazuju brojne vile rustike, kao i ruralna naselja (najreprezentativnije su Verige na Brijunima, Pula i Trogir). Tipične rimske mreže pravokutnih ulica (decumanus/cardo) najbolje su sačuvane u Poreču i Zadru. Tridesetak gradova Istre, Liburnije i Dalmacije imali su rimsko građanstvo (civitas).
Najviše cjelovito sačuvanih rimskih spomenika ima u Puli. Osnovana u 1. st. na spomen Cezaru prepuna je klasične rimske umjetnosti: gradske zidine, dvoja gradska vrata, slavoluk, dva hrama na Forumu, ostaci dvaju kazališta, itd. Najvažniji su ipak: Slavoluk Sergijevaca postavljen 30. g. u spomen trojici uglednika; Augustov hram, podignut 2.-14. g. iz klasičnog razdoblja; i Amfiteatar iz 2. st. - tzv. Pulska arena.
Ostale su samo ruševine nekada glavnog grada Dalmacije s oko 40 000 stanovnika - Salone. Najveći kasnoantički spomenik u Europi je Dioklecijanova palača (oko 300 g.), to je ujedno jedan od najznačajnijih spomenika kasnoantičke arhitekture uopće, u kojemu se sabiru najraznolikiji umjetnički utjecaji golemog imperija.
Od skulptura baštinili smo: glave dječaka i žene te Djevojka iz Salone, monumentalni kip Minerve iz Varaždinskih toplica, Heraklova glava iz Sinja, Kipovi rimskih careva iz Nina, Oštećen kip imperatora u Zagrebačkoj muzeju, te najslavniji skorašnji nalaz - Hrvatski Apoksiomen.
Hrvati su se početkom 7. st. s Avarima i drugim Slavenima iz sjeverne Europe preselili na jug i naselili krajeve gdje i danas žive. Hrvati su tada bili na razvojnoj razini brončanog i željeznog doba, te nisu znali uživati u blagodatima grada pa su se naseljavali u njihovoj blizini, na obližnjim rijekama (npr. Otok na ušću rijeke Jadro ispred Salone).Hrvati su ubrzo preuzimali antičku kulturu i umjetnost, ali prije svega kršćansku vjeru.  
Prve crkve su podizane kao kraljevske bogomolje, a kasnoantički utjecaj je bio najjači u Dalmaciji zbog gustoće kasnoantičke urbanizacije. Postepeno je taj utjecaj negiran i dolazi do pojednostavljivanja, mijenjanja naslijeđenih oblika i čak stvaranja originalnih tipova građevina. Sve one (desetak većih i stotinjak manjih) građene su od lomljenca (grubo lomljena kamena povezanih debelim slojem žbuke izvana). Veće su uglavnom uzdužne, jednobrodne ili trobrodne, takva je i crkva sv. Spasa na vrelu Cetine iz 9. st. Crkva ima snažne oble kontrafore (izvanjske stupove) što joj daju osobine utvrde, pojačano i naglašeno moćnom kulom – zvonikom usred pročelja.
Manje crkve su raznovrsnih zanimljivih oblika (uzdužne ili centralne), ali najveća i najsloženija crkva kružne osnove iz 9. st. je crkva sv. Donata u Zadru. Oko njezine kružne jezgre – nad kojom je izvorno bila kupola – ovija se prstenasti brod s trima apsidama na istoku, a taj oblik se ponavlja i na katu. Po veličini i ljepoti sa crkvom sv. Donata može se usporediti samo Dvorska kapela Karla Velikog u Aachenu. 
 Oltarne pregrade i prozori tih crkava bili su ukrašeni prozirnim plitkim vrpčastim ornamentom koji po načinu kako su oblici na njima bili isprepleteni nazivamo pleterom. Motivi tih pletera su preuzeti iz antičke umjetnosti (valovi, troprute pletenice, pentagrami, mreže rombova ...), no dok su u antici ti ornamenti služili samo kao okvir, u predromanici oni ispunjavaju cijelu površinu. 
Ti pleteri su bili živo obojeni (crvenom, modrom i žutom), a kako se slike (koje se spominju u pisanim izvorima, npr. Evanđelistar iz Splita, 8.–11. st.) nisu očuvale, oni su i jedini ostaci starohrvatskog slikarstva.
Ponegdje je pleter zamijenjen prizorom s likovima iz Evanđelja (kao u sv. Nedjeljici u Zadru) ili života (kao Reljef kralja u Splitu) ili natpisom na hrvatskom jeziku (glagoljici). No ubrzo su glagoljicu zamijenili latinski natpisi na pregradama i nadvratnicima starohrvatskih crkvica što spominju kome je crkva posvećena, te tko i kada ju je dao podići. To je bio jedini način da se "novodošli barbari" uklope u tadašnju, još uvijek romaniziranu Europu.
Iz krunidbene crkve kralja Zvonimira (tzv. Šuplja crkva, Solin) potječe i ploča oltarne pregrade s likom (hrvatskog) kralja na prijestolju s franačkom krunom na glavi, uz kojeg je dvorjanin, a na tlu podanik što se poklonio kralju. S frontalnim licima sukladan je i linearizam u iscrtavanju nabora tkanina i detalja. Danas je ploča ugrađena u krstionicu splitske katedrale.
Od umjetničkih predmeta svakidašnje uporabe najviše je očuvanih relikvijara (lat. reliquia = ostatak) - drvenih kutija različitih oblika, obloženih srebrnim limom u kojem su iskucani određeni likovi, simboli, dopunjeni natpisima i ukrasima, u kojima se čuvalo djeliće kostiju, kose ili odjeće svetaca . Oni su se štovali i vjerovalo se da imaju nadnaravnu moć iscjeljivanja ili ozdravljenja. Relikvijari su često bili oblikovani poput čuvanog djelića tijela u njima. Takav je i moćnik glave sv. Jakova u Zadru, kojemu je valjkasti dio oblikovan poput niza arkada s po jednim likom sveca u svakoj, a polukuglasti poklopac je ukrašen medaljonima sa simbolima evanđelista i Krista na vrhu.
Rana romanika se javlja u Hrvatskoj početkom 11. st., i to snažnim razvojem samostana i crkvenom reformom (benediktinci). To razdoblje je ostavilo brojne, među njima i jako vrijedne, spomenike koji su neravnomjerno raspoređeni, uglavnom na jadranskom priobalju – Istra, Primorje i Dalmacija – dok su gotovo neznatni ostaci na hrvatskom sjeveru. 
 Već vrlo rano, u ranoj romanici (11. st.), grade se monumentalni gradovi na obali Jadrana, kuće se grade u kamenu, najčešće su trokatnice bez dimnjaka, u prizemlju konobe ili dućani (npr. u Poreču, Rabu, Zadru, Trogiru i Splitu). Grade se i trobrodne, troapsidalne bazilike, sa stupovima i lukovima arkada, te drvenim stropovima, što ih uza svoje samostane grade benediktinci koji dolaze iz Italije. Sv. Petar u Supetarskoj Dragi na Rabu (11. st.) najbolje je očuvana crkva toga tipa u Hrvatskoj. Na Rabu je i rapska katedrala (12. st.) koja ispred ima zrelo-romanički zvonik, najmonumentalniji u Dalmaciji. On se postupno rastvara sve većima i brojnijim otvorima odozdo prema gore (monofore, bifore, trifore i kvadrifor), što je tipično za romaniku, ali i graditeljski mudro jer je svaki sljedeći kat lakši od prethodnoga.. 
Zadarska trobrodna katedrala Sv. Stošije (13. st.) odlikuje se izvana nizom slijepih galerija na bočnom i glavnom pročelju, gdje ima i veliku rozetu s radijalnim stupićima i trima portalima, dok se unutra smjenjuju snažniji i tanji nosači što podupiru arkade (snopasti stupovi, stepenaste galerije, plošno oblikovani figurativni reljefi).
U skulpturi se javljaju romanički elementi i to tako što reljefni pleter prerasta u figuraciju i ukrašava se kameni pojas na svodu crkava. Pri kraju romanike u Istri postoje radionice monumentalnih figura, one su geometrične i imaju naturalističke elemente – podsjećaju na gotiku. Najbolji primjeri romaničke skulpture su: - drvene vratnice Splitske katedrale majstora Buvine i Portal Trogirske katedrale majstora Radovana (1240. g.). 
Glavni portal trogirske katedrale radio je majstor Radovan i on je najveći i najvažniji likovni spomenik srednjovjekovne skulpture u Hrvatskoj. Obuhvaća dvije velike skupine nagih Adama i Eve na postoljima što ih nose lavovi, zatim brojne reljefe s prizorima iz života po mjesecima, te prizore iz lova i Kristova života: od Navještenja do Uskrsnuća na lukovima uokolo lunete u kojoj je Kristovo Rođenje. Način oblikovanja je toliko realističan da izražava novi, gotički humanizam, po čemu je Radovan na tragu postignuća najrazvijenije francuske skulpture (Katedrala u Chartresu). Njegova usmjerenost čovjeku je i primjetna u odabiru teme za lunetu, on prikazuje Rođenje Krista, umjesto Posljednjeg Suda koji je najčešći u romanici. 
Romaničko slikarstvo je zidno, na dasci i iluminirani rukopisi. Istra je tipično "granično" područje miješanja utjecaja umjetnosti istočne i zapadne Europe, te su tu najbrojnije i najočuvanije freske. Opće karakteristike fresaka tog doba su: - plošnost, linearnost nabora i crveni krugovi na obrazima. Slikarstvo na dasci su obično Bogorodice s djetetom i oslikana raspela.
S gotikom, javlja se i kultura gradskih komuna (Dubrovački statut), propovjednih redova i vlastele. 14. st. je vrijeme viteške kulture u Hrvatskoj koje je obilježeno dominacijom plemstva, ali i zlatno doba srednjovjekovnih dalmatinskih gradova koji su trgovali s hrvatskom vlastelom u zaleđu. 
U 14. st. prostorna organizacija i oblik daljnjeg razvoja gradova u Dalmaciji su naglašeni. Urbanizacija se očituje u planskom dograđivanju i proširenju Raba i Trogira, regulaciji Dubrovnika i integraciji Splita. To je doba gradskih popločavanja ulica kamenom, kanalizacija i organiziranja gradske čistoće, npr. Dubrovnik. Najveći pothvat toga doba bila je gradnja posve novih gradova na području Dubrovačke Republike – Stona i Malog Stona, te kilometar dugačkoga zida među njima s kulom vrh brijega (14. st.). Tako je cijeli poluotok Pelješac bio pregrađen i zaštićen od mogućeg napada s kopna s ciljem očuvanja najveće vrijednosti u dubini zaljeva – Stonske solane. 
Gotičku fortifikaciju od romaničke razlikuju visoke kule u obliku kvadratne prizme, za razliku od romaničkih i renesansnih okruglih. Najbolje sačuvani takvi primjeri nalaze se u Istri: Hum, Bale, Motovun, ali i na sjeveru - Medvedgrad iznad Zagreba (1260.) ili  na jugu - Sokolac u Lici (14. st.).
Zagrebačku romaničku katedralu uništili su Tatari svojom provalom 1240. g., ali odmah nakon njihovog odlaska i dobivanja titule "slobodnog grada" kralja Bele IV. biskup Timotej gradi novu katedralu. Trobrodna građevina s poligonalnim apsidama i križno-rebrastim svodom, imala je romaničke okrugle tornjeve. Brodovi se grade u 14. st., a svod dovršava u 15. st. Dolaskom Turaka u 16. st. dobiva opasanost renesansnim kulama i zidinama. Samo jedan toranj je dovršen u 17. st., u 18. st. barokni krov je postao urbana okosnica čitavog grada. Obnovom u 19. st. u neo-gotičkom stilu izgubila je negdašnji sklad. 
Samostan i crkva sv. Franje u Puli]] (1285.) je najreprezentativniji primjer rane gotike uz obalu. Građena je od 13. do 15. st.; jednobrodna je, drvenog stropa, križno-rebrastog svoda, kvadratne apside, glatkih zidova i visokih prozora. 
U 14. st. gradi se i katedrala Sv. Duje sa zvonikom u Splitu i klaustar franjevačkog samostana u Dubrovniku. 
Skulptura je bila razvijena, ali imamo malo ostataka zbog prodora Turaka. Ranu gotiku obilježava i već spomenuti Radovanov portal u Trogiru.
Stilsko obilježje mekog klesanja ima i portal Sv. Marka, župne crkve u blizini Gradeca. Kaptol i Gradec bili su dva gradića podno Medvednice i ujedinili su se u Zagreb u 19. st. Crkva Sv. Marka nastala je u 14.  i 15. st. u kasnogotičkom stilu. Portreti Sv. Marka, Krista, Bogorodice i 12 apostola iz ranog 15. st. jesu blago zaobljenih glava i obraza s blagim nabiranjem tkanine na odjeći. Na likovima i okviru se mogu vidjeti tragovi boja, jer je izvorno cijeli portal bio živo obojen. To je najmaterijalnije djelo gotičke skulpture u sjevernoj Hrvatskoj. 
 Zadar je u to vrijeme uživao prosperitet neovisan o Veneciji u 14. st. Najljepši primjeri gotičkog humanizma u Zadru su reljefi od pozlaćenog srebrnog lima, npr. na Škrinji Sv. Šimuna (1380. majstor iz Milana).  Uz prizore čuda iz života sveca (nalaz tijela u klaustru samostana, spašavanje broda u oluji …), ima i povijesnih, kao što je ulazak ugarsko-hrvatskog kralja Ludovika u Zadar ili zakletva njegove žene, Jelene Kotromanić nad svečevom rakom. Ovi reljefi su najvrjedniji primjeri gotičkog narativnog, pripovjednog stila koji sadrži brojne podatke o tadašnjem životu. 
U slikarstvu na dasci djeluju dvije struje: linearna i monumentalna voluminoznost, i drugo – bogata polikromija i elegancija. Tom razdoblju pripisujemo i slike donesene iz Italije u Istru u 13. st. Mnoge slike na dasci napravio je Paolo Veneziano, najveći slikar Jadranskog bazena iz 14. st. Djela su mu spoj bizantinske ikonografije i gotičke idealizacije. Radio je poliptihe na Krku, na Rabu, u Zadru, Trogiru, te remekdjelo – Dubrovačko raspeće, to je djelo ponos Dubrovnika jer pokazuje golemu ekonomsku moć grada neovisnog od Mletaka. 
U Zagrebu iz tog doba imamo vrijedne ilumirane rukopise francuskog i bosanskog podrijetla. Najkarakterističniji za našu kulturu viteške Europe je misal Hrvoja Vukčića-Hrvatinića, bosanskog vojvode i hercega splitskog. To djelo uz Hvalov zbornik je Splitske izrade – raskošni rukopisi s brojnim minijaturama.
Slikarstvo gotike nema mnogo spomenika, najvažnije i najbolje očuvana djela su u Istri, npr. fresko-ciklus Vincenta iz Kastva u Crkvi Sv. Marije "na Škriljinah" blizu Berama (1474.). Likovi su voluminozni, trodimenzionalni u iluziji prostora, a pored brojnih prizora iz Kristova života, na zapadnom zidu je Povorka mrtvaca, a na sjevernom Povorka konjanika i Poklonstvo Kraljeva. Slika "Povorka mrtvaca" (Ples smrti) je humanistički, kasnogotički prikaz teme koja će kasnije biti jako popularna u renesansi.
Hrvatska je u 15. i 16. st., kada u Europi cvate renesansa, bila podijeljena u tri države, sjeverna Hrvatska u austrijskom carstvu, Dalmacija pod Mletačkom Republikom (osim Dubrovačke Republike), a Slavonija pod turskom okupacijom. 
U takvom ozračju će u južnoj Hrvatskoj (Dalmaciji) procvasti društvena i crkvena arhitektura s jasnim utjecajem talijanske renesanse, ali opet originalna. 
Dalmacija je bila "periferijska sredina" podjednako udaljena od dvaju ili više snažnijih kulturnih žarišta, tako da nije bila pod diktatom nijednog od njih, ali pod dovoljnim utjecajem da je mogla crpiti ideje i poticaje od obaju. U takvoj sredini, slobodnoj od dogmi i stege velikih središta, bila je Jurju Dalmatincu, 1441., omogućena gradnja katedrale sv. Jakova u Šibeniku prema vlastitom projektu. Mješovito gotičko-renesansnog stila, izuzetna je po dosljednoj primjeni jedinstva kamene građe i originalnoj montažnoj metodi konstrukcije primjenom velikih kamenih ploča, pilastara i rebara, povezanih međusobno utorima (bez žbuke) – način gradnje uvriježen u drvodeljstvu. Za kiparstvo je važan vanjski vijenac od 72 skulpture na apsidama (40 Jurjevih), od kojih je svaka različita i karakterna. Ovu jedinstvenu građevinu trolisnog pročelja u Europi (bačvasti svod i polubačvastih bočnih brodova) dovršio je Nikola Firentinac. Kao poznatog renesansnog slikara treba spomenuti Jurja Ćulinovića čiji su uglavnom oltarske stijene nalaze u najpoznatijim muzejima svijeta. 
Šibenska katedrala je Nikolu inspirirala za prigradnju kapele sv. Ivana Trogirskog (Ursinija) (1468.) uz trogirsku katedralu, koja je, kao i šibenska katedrala, sastavljena od velikih blokova kamena izrazitom preciznošću. Uz suradnju  s Jurjevim učenikom Andrijom Alešijem, Nikola je ostvario neviđeno jedinstveno sklada arhitekture i skulpture prema antičkim uzorima. Kapela iznutra nema ravnog zida, iznad reljefnih ploča s genijima - bakljonošama koji kao da proviruju iz vrata Podzemlja, poredane su niše s kipovima Krista i apostola, među njima putti, pa niz okruglih prozora (okulusa) uokvirenih voćnim vijencima, Alešijev reljef Kristova Krštenja, sve presvođeno kasetiranim bačvastim svodom s likom Boga Oca u sredini i 96 dječjih glava anđela serafina. U sredini stoji sarkofag bl. Ivana Trogirskog na oltaru i cijelo zdanje, zbog toliko dječjih likova, je izrazito vedrog karaktera i neponovljivo u europskoj umjetnosti.
Na području Dubrovačke Republike niču brojni ladanjski domovi vlastele jedinstveni po svrhovitosti prostorne organizacije, tvoreći osebujan stil renesanse vile i ujedno gospodarske zgrade. Ljetnikovac Petra Sorkočevića na Lapadu (1521.) u Dubrovniku odlikuje se jedinstvenim rasporedom krakova zgrade (udvojeni L-tlocrt) u asimetričnoj dinamičkoj ravnoteži. 
Kako vidimo, najvrednije hrvatske ranorenesansne skulpture su nerazdvojno povezane s arhitekturom, a jedan od najljepših je djelo Jurja Dalmatinca, reljef Bičevanja Krista na oltaru sv. Staša u splitskoj katedrali s tri muška gotovo naga lika u živom pokretu.
U renesansnom slikarstvu Hrvatske najveći doprinos su dali dubrovački slikari Lovro Dobričević, Mihajlo Hamzić i Nikola Božidarević, koji su slikali oltarne triptihe i poliptihe s prvim primjenama portretnosti  likova, duboke perspektive, pa i mrtvih priroda. Slikar koji je obilježio talijansku renesansu i bio jedan od začetnika manirizma bio je Julije Klović, zvan i "Michelangelo minijature", učitelj slavnog El Greca. Jedan od najvažnijih slikara iz Titianovog kruga i važna preteča baroknog slikarstva bio je rođeni Zadranin, Andrija Medulić.
 Renesansa je u sjeverozapadnoj Hrvatskoj, zbog konstantne prijetnje Osmanlija sa istoka, imala skromniji utjecaj ("idealni grad" Karlovac, 1579.), a cvala je fortifikacijska arhitektura koja se nikada nije potpuno oslobodila tradicije gotike i utjecaja manirizma (npr. zagrebačka Kaptolska tvrđa i tvrđava/dvorac obitelji Ratkay u Velikom Taboru, Zagorje, 16. st.).
U 16. st. Hrvatska je bila podijeljena u tri države: sjeverna Hrvatska u austrijskom carstvu, Dalmacija pod Mletačkom republikom (osim Dubrovačke republike), a Slavonija pod turskom vlašću. Tijekom 17. i 18. st. ponovno uklapanje Hrvatske u cjelinu hrvatskih zemalja doprinijelo je bogatoj likovnoj baštini. U sjevernoj Hrvatskoj i ,po oslobođenju, u Slavoniji niču brojna i vrijedna djela barokne umjetnosti – od urbanističkih projekata i velikih utvrda, do crkava, palača, stambenih zgrada i javnih spomenika. 
Velike utvrde sa svojim zvjezdastim tlocrtima, šancima i brojnim kulama grade se zbog konstantne opasnosti napadaja s istoka. Dvije najveće su Osijek i Slavonski Brod. To su utvrde kojima glavnu obrambenu moć daju zemlja i voda: nasipi na koje su postavljeni topovi od zemlje i opkopi što sprječavaju prodor neprijateljske ljudske sile ispunjeni vodom. Brodska je tvrđa najveći spomenik arhitekture cijele sjeverne Hrvatske, ali i jedna od najvećih tvrđava u Europi, jer je bila granična utvrda cijele Europe prema Turskom carstvu.
Barokni urbanizam se osjeti u brojnim novim gradovima (Bjelovar, Karlovac, Koprivnica, Virovitica, itd.) koji imaju ulice pod pravim kutom, pravokutne trgove u sredini na kojima su najvažnije javne zgrade (vojne i gradske uprave) te crkva.
 I dalmatinski gradovi su na svojim starijim zidovima dobivali barokne kule i bastione (Pula, Šibenik, Hvar, itd.), ali najveće razmjere barokne gradnje na jugu doživio je Dubrovnik nakon katastrofalnog potresa 1667. kad je uništen gotovo cijeli grad. Od crkve sv. Vlaha na Placi (1715.), preko katedrale (17. st.), do isusovačke crkve sv. Ignacija i samostana. Najoriginalnije rješenje koje je ujedinilo više baroknih objekata u cjelinu jeste »jezuitsko stubište« (P. Passalaqua) - široko, kameno stubište s igrom ispupčena i uvučena obrisa i snažnom ogradom koje povezuje donji dio grada s isusovačkim trgom na uzvisini. 
Razdoblje baroka je na području cijele Hrvatske ostavilo mnoštvo crkva – od najvećih što svojom veličinom i oblikovanjem čine »krunu« grada (Rovinj, Rijeka ...) do najmanjih seoskih crkava. Samostanske crkve su često dobivale okolne trijemove što izvana sliče na utvrđene zidine, a iznutra su dekorativni i blagi (kao u franjevačkom samostanu u Slavonskom brodu gdje su stupovi »odebljali« na tragu baroknog obilja). Najljepši primjer je možda crkva u Selima kraj Siska – ovalnog oblika s eliptičnom kupolom i konkavno-konveksnog pročelja s par zvonika. 
Najraskošnije ukrašena crkva je svakako crkva sv. Marije Snježne u Belcu (1740.) u kojoj je unutarnji prostor oltara i propovjedaonice, potpuno ispunjen pozlaćenim bogatim skulpturama, oživio slikar Ivan Ranger iz Štajerske, i to baroknom pokrenutošću s plemenitom rokoko lakoćom i optimizmom vedrih boja. Ranger je raskošno oslikao i gotičku crkvu u Lepoglavi, ali i strop svečane ovalne dvorane trokrilnog dvorca grofa Oršića u Gornjoj Bistri (Hrvatsko Zagorje, 1775.); možda najraskošnija primjena elipse u profanoj arhitekturi.
Zidno slikarstvo doživljava svoj procvat, a ističu se iluzionističke freske u crkvama sv. Marije u Samoboru, sv. Katarine u Zagrebu i u isusovačkoj crkvi u Dubrovniku. Najcjelovitije su očuvane i likovno najvrjednije rokoko-freske u dvorcu Miljana, alegorijskog su sadržaja, a prikazuju godišnja doba i prirodne elemente, ljudske naravi, umjetnosti, itd.
Razmjena umjetnika između Hrvatske i Europe ne jenjava. Najveću slavu hrvatskom slikarstvu u Europi pronio je slikar Federiko Benković, dok je najvažnija kiparska djela u hrvatskoj radio jedan Talijan – Francesco Robba. Njegovo najljepše i najpokretnije monumentalno djelo je mramorni oltar Kristova Raspeća u crkvi sv. Križa u Križevcima. Uz majstorski klesano tijelo Krista, postrance je i velika grupa Žrtve Abrahamove u izrazito dijagonalnoj kompoziciji, sva u pokretu nemirne napetosti, s različitim usmjerenjima udova i draperije.
U austrijskim zemljama (kojima je Hrvatska tada pripadala) je početkom devetnaestog stoljeća obilježila gradnja u klasicističkom stilu. U Hrvatskoj najistaknutiji arhitekt je bio Bartol Felbinger koji je između ostalog napravio i Gradsku vijećnicu u Samoboru (1826.) i dvorac Januševac u okolici Zagreba.
Romantizam je u Hrvatskoj bio sentimentalan, nježan i umjeren - slika građanskih vrlina štedljivosti, skromnosti i jednostavnosti. U arhitekturi imamo jednostavne ukrase polukružnih plitkih niša oko prozora, u pokućstvu to su blago izvijeni oblici Biedermeier namještaja, pa čak i u odijevanju prevladavaju haljine od jeftinijih tkanina, ali vedrih boja. Tako nije ni čudo da se u Hrvatskoj umjesto velikih reprezentativnih portreta preferiraju minijature.
Historicizam u Hrvatskoj je obilježen gradnjom tri velika sakralna objekta: monumentalna župna crkva sv. Petra i Pavla u Osijeku (1898.), neoromanička katedrala u Đakovu (K. Roesner i F. Schmidt, 1882.) i neogotička pregradnja zagrebačke katedrale s pocakljenim krovištem i zvonicima od 105 m (H. Bolle, 1880-1902.).
Krajem 19. st. Hermann Bollé je u Zagrebu, na gradskom groblju – Mirogoju, izgradio pola kilometra duge neorenesansne arkade s dvadeset kupola, što je jedan od najvećih projekata europskog Historicizma uopće.
Krajem 19. st. Hrvatski gradovi dobivaju značajno urbanističko uljepšanje: Karlovac svoje renesansne bastione pretvara u perivoj koji uokviruje stari grad (slično »Bečkom ringu«), a primorski gradovi (Trogir, Zadar, Pula, Pag i Šibenik) ruše svoje zidine i otvaraju se prema moru.
No, svojom veličinom i važnošću, ističe se revolucionarno urbanističko rješenje regulacije zagrebačkog Donjeg Grada (velikim dijelom djelo Milana Lenuzzija, 1860-1880). Između najdulje zagrebačke ulice – Ilice i nove željezničke pruge podignut je pravilan geometrijski grad s velikim zdanjima javnih i društvenih namjena od kojih se ljepotom ističu neorenesansna zgrada Hrvatske Akademije Znanosti i Umjetnosti (F. Schmidt, 1884.), neobarokno Hrvatsko narodno kazalište (H. Helmer i F. Fellner, 1895.), te tada izrazito moderni Umjetnički paviljon (1898.) s montažnom konstrukcijom od čelika i stakla – Hrvatska »Kristalna palača«, i na kraju secesijsko remekdjelo – Nacionalna i sveučilišna knjižnica (Lubinski, dovršena tek 1912.). Ovaj urbanistički plan povezan je nizom perivoja i parkova, uljepšanih brojnim fontanama i skulpturama, drvoredima i cvjetnim vrtovima (tzv. zagrebačka »zelena potkova«) čineći Zagreb jedan od prvih gradova koji zadovoljavaju novu misao u Europskoj teoriji umjetnosti o »gradu kao umjetničkom djelu«.
  Historicistički spomenik koji je sažeo sve tri likovne umjetnosti je zgrada bivšeg Ministarstva bogoštovlja i nastave u Zagrebu (H. Bolle 1895.). Uz sobu u pompejanskom stilu i renesansni kabinet, u velikoj neobaroknoj »zlatnoj dvorani« svoje historicističke zidne kompozicije izveli su: Bela Čikoš-Sesija (Pokrštenje Hrvata i Splitski Sabor), Oton Iveković (Susret Kolomana i hrvatskog plemstva), Celestin Medović (Dolazak Hrvata), Vlaho Bukovac (Franjo Josip u Zagrebu) i reljefe Robert Frangeš Mihanović. Zlatna dvorana je postala cjelovit spomenik svog doba, kakvih je malo u Europi.
Realizamu su se približili slikari Ferdo Quiqerez, Nikola Mašić i kipar Ivan Rendić.  Osobit je realizam građanskih portreta Vjekoslava Karasa. Njegovi karakterni likovi izražavaju duh svog doba.
Realistični pejzaži su vezani za određeno podneblje, tako su slavonske šume prepoznatljive u djelima osječke škole, dubrovačko područje u djelima Celestina Medovića, a dalmatinske marine kod Mencija Klementa Crnčića.
U kiparstvu je tvrdi realizam Ivana Rendića, pred kraj stoljeća Frangeš Mihanović oslobodio svojim sažetim i secesijski pokrenutim reljefima. 
Duh impresionizma iz Pariza donio je Vlaho Bukovac koji je snažno utjecao na mlade slikare (uključujući autore iz Zlatne dvorane). Nakon što je naslikao svečanu zavjesu u HNK u Zagrebu s temom Hrvatskog Preporoda, i simboličku kompoziciju Hrvatska književnost s portretima hrvatskih književnika od renesanse do 19. st. u Sveučilišnoj čitaonici, osniva Društvo hrvatskih umjetnika (1897.), tzv. zagrebačka šarena škola. Osnutkom ovog udruženja započela je hrvatska moderna. Na Milenijskoj izložbi u Budimpešti oni su uspjeli zasjeniti sve druge likovne opcije u tadašnjoj Austro-Ugarskoj državi.
