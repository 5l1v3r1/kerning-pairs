
Norveška (službeni naziv: Kraljevina Norveška) je država Nordijske regije Sjeverne Europe koja obuhvaća zapadni dio Skandinavskog poluotoka, kao i otok Jan Mayen, te arktičko otočje Svalbard. Ovu zemlju površine 385.207 kvadratna kilometra nastanjuje oko 5,2 milijuna stanovnika. Norveška je jedna od najrjeđe naseljenih država Europe. Najveći dio zemlje graniči sa Švedskom na istoku, dok na sjeveroistoku graniči s Finskom i Rusijom. Krajnji jug od Danske razdvaja tjesnac Skagerrak. Glavni grad Norveške je Oslo. Razvedena norveška obala uz Atlanski ocean i Barentsovo more dom je znamenitih fjordova.
Po završetku Drugog svjetskog rata, Norveška doživljava nagli gospodarski rast koji je u prva dva desetljeća otpočeo s industrijalizacijom pomorskog prometa i trgovine, da bi se od ranih 1970-ih nastavio eksploatacijom velikih nalazišta nafte i prirodnog plina u Sjevernom i Norveškom moru. Danas je Norveška po monetarnoj vrijednosti treća najbogatija država svijeta, s najvišom kapitalnom rezervom po stanovniku. Norveška je peti najveći izvoznik nafte, a naftna industrija zauzima četvrtinu njezinog BDP-a. Tijekom tekuće gospodarske krize (2007.-2010.), norveška kruna se pokazala jednom od najstabilnijih svjetskih valuta.
Norveška obiluje naftom, prirodnim plinom, hidroenergijom, šumama i mineralima, a 2006. je bila drugi najveći izvoznik morskih plodova (nakon Kine). Druge važne grane industrije uključuju prijevoz, preradu hrane, brodogradnju, metalurgiju, kemijsku industriju, rudarstvo te drvnu i papirnu industriju. Norveška njeguje skandinavski socijalni model s univerzalnom zdravstvenom skrbi, subvencioniranim visokim obrazovanjem i opsežnim sustavom socijalnog osiguranja. Norveška je bila najviše rangirana država svijeta po ljudskom razvojnom indeksu od 2001. do 2007. te ponovo 2009. 2007. je ocijenjena najmiroljubivijom državom svijeta prema indeksu globalnog mira.
Norveška je ustavna monarhija i parlamentarna demokracija na čelu s poglavarom kraljem Haraldom V. i premijerkom Ernom Solberg. Unitarna je država s administrativnom podjelom na dvjema razinama: na okruge (fylker) i na općine (kommuner). Narod Saami uživa određeni stupanj samouprave putem vlastitog parlamenta nad tradicionalno poznatim teritorijima. Iako je norveški narod dvaput na referendumima odbio ulazak svoje države u Europsku uniju, Norveška usko surađuje s tom zajednicom, zemljama članicama, kao i sa Sjedinjenim Državama. Norveška je jedan od glavnih financijskih pokrovitelja UN-a i sudjeluje u međunarodnim misijama te organizacije, posebice u Afganistanu, Kosovu i Sudanu. Norveška je zemlja-suosnivač UN-a, NATO-a, Vijeća Europe i Nordijskog vijeća, te članica Europskog ekonomskog prostora, WTO-a i OECD-a.
Moderni etimolozi vjeruju da ime zemlje znači "sjeverni put" (put prema sjeveru), što se na starom sjevernogermanskom izgovaralo nor veg ili norð vegr. Na sjevernogermanskom Norveška se zvala Nóregr, na Anglosaksonskom Norþ weg, a na srednjovjekovnom latinskom Northvegia. Današnje ime Kraljevine Norveške glasi na norveškom Bokmål: "Kongeriket Norge" a na norveškom Nynorsk narječju: "Kongeriket Noreg". Oba se samo u nekoliko slova razlikuju od originalnog naziva za "sjeverni put"; "Nor(d)-(v)eg".
Drugi po redu najduži fjord se nalazi u Norveškoj (okrug Sogn og Fjordane), naziva se Sognefjorden i dužine je 205 kilometara. Britanac Lewis Gordon ga je preplivao 2004. godine i zasada je jedini čovjek koji je to uradio. Norveška se naziva "zemljom 1000 fjordova" prema brojnim uskim, dubokim zaljevima strmih obala. Najviši vrh u zemlji je Galdhøpiggen, visok 2469 m. Samo 2,28% tla je obradivo. Norveška ima najnepristupačniju i najrazvedeniju obalu na svijetu. Ima, što većih, što manjih, oko 50000 otoka.
Norveška je smještena između 57° i 81° N (sjeverno) i 4° i 32° E (istočno). Ujedno i najsjevernija točka Europe se nalazi na norveškom otoku Magerøya: rt Nordkinn (Knivskjellodden) u općini Nordkapp (71° 11' 8" N). Iz navedenih podataka možemo primijetiti da je Norveška dugačka, ali uska država duljine od oko 1 800 km i širine od 450 km na najširem djelu, a na najužem i do 80 km. Ovaj veliki razmak utječe i na vremenske razlike unutar same države, te na duljinu dana i noći tijekom godine koje je veoma nejednako. To najbolje pokazuje podatak da se na Nordkappu Sunčeva svjetlost po ljeti vidi kroz 76 dana. Norveška se prostire duž zapadne obale Skandinavskog poluotoka i graniči s Rusijom (196 km), Finskom (727 km) i Švedskom (1 619 km). Okružuje ju Skagerrak (tjesnac između Norveške, Švedske i Danske), Sjeverno more, Norveško more i Barentsovo more. Pod njezinom vlašću nalaze se i neki od Arktičkih otoka, kao što su Jan Mayen i Svalbard, oko kojega vodi stoljetne sporove sa Rusijom. Južni dio zemlje se nalazi u sjevernom umjerenom pojasu, dok se sjeverni dio zemlje nalazi u sjevernoj polarnoj regiji.
Za Norvešku se može reći da je planinska zemlja s vrlo razvedenom obalom duljom od 25 000 km, uključujući fjordove i otoke. Usporedno sa razvedenom morskom obalom pruža se Skandinavsko gorje i to od jugozapada prema sjeveroistoku, u duljini od 1 700 km, nastalo u razdoblju kaledonskoga nabiranja (silur i devon) prije 450 - 500 milijuna godina. Sastavljeno je u unutrašnjosti od prostranih ravnjaka (fjell ili vidda) međusobno odijeljenih dubokim dolinama. S ravnjaka se izdižu planinski vrhovi koji su najviši na jugu (Galdhøpiggen, 2 469 m). Gorje iznad visine od 1 000 m na sjeveru, odnosno 1 300 m na jugu, prekriveno je ledenjacima od kojih je najveći norveški ledenjak Jostedalsbreen (60 km duljine). Prema obali gorje se spušta strmo, a prema istoku postupno. Na krajnjem sjeveru je niski (300 m) i pusti ravnjak Finnmarksvidda. Niska južna obala Norveške razvedena je rijasima, a zapadna i sjeverozapadna fjordovima, koji se usijecaju duboko u unutrašnjost. Najveći je Sognefjord, dugačak 205 km i dubok do 1 308 m, koji je ujedno drugi najdulji fjord u svijetu i dubok 1 308 metara. 
Za naseljavanje su povoljniji krajevi u dnu fjorda, gdje u more utječu planinske rijeke. Uz zapadnu i sjeverozapadnu obalu proteže se niz od oko 150 000 malih stjenovitih otoka (skjar), ledenjačkih hridi i nekadašnjih abrazijskih polica, koje su dospjele pod vodu tek u zadnjim tisućljećima, nakon povlačenja velikog ledenog pokrova i oni svi zajedno tvore otočnu ogradu (skjargard). U južnom djelu Norveške niža su brda sa širokim ledenjačkim dolinama, koje se otvaraju prema prostranijim ravnicama oko Oslofjorda i na obali Skagerraka, gdje je populacijsko i gospodarsko središte države. 
Sama Norveška se geološki sastoji od Baltičkog štita i kaledonskoga nabranog gorja. Baltički štit je građen od gnajsa, granita i kristaličnih škriljevaca pretkambrijske starosti. Snižen i uravnjen prije paleozoika na površinu izbija samo na jugoistoku i sjeveroistoku zemlje. Najveći dio prastare osnove prekriven je u paleozoiku (kambrij-silur) sedimentnim stijenama (vapnenci, pješčenjaci, konglomerati), nabranim za kaledonske orogeneze. Za alpske orogeneze u tercijaru, Kaledonidi su mjestimično razlomljeni i spušteni, a rijeke su na zapadu usjekle duboke doline. U pleistocenu Norveška je središte glacijacije, odakle se ledenjaci spuštaju na sve strane, stvarajući glavne oblike sadašnjeg reljefa kao što su ledenjačke doline, fjordovi i jezerske zavale. Hornindalsvatnet je najdublje jezero u Europi, duboko 514 metara. Zbog vrlo različite klime i reljefa, u Norveškoj ima veliki broj različitih staništa, više nego igdje u Europi, tako da postoji preko 60 000 različitih vrsta živih bića u Norveškoj (bez bakterija i virusa). Mora koja okružuju Norvešku su vrlo bogata živim svijetom.
Klima Norveške je zbog utjecaja tople Golfske struje i zapadnoatlantskog oceanskog vjetra mnogo toplija od klime drugih krajeva iste zemljopisne širine; samo je sjeverni kraj Norveške pod utjecajem hladnih masa polarnog zraka, odnosno klima je tamo polarna (subarktička). U unutrašnjosti klima je planinska, s nešto toplijim ljetima i oštrim, osjetno hladnijim zimama, gdje su srednje mjesečne temperature siječnja od –11 °C do –15 °C, a apsolutni minimum iznosi –51 °C u Karasjoku (Kárášjohka), ali ipak stabilnija od klime primorja. Priobalni pojas se odlikuje čestim padalinama i vjetrom, uz nagle promjene vremena. Srednja temperatura zraka kreće se u siječnju od –4 °C na sjeveru do 2 °C na jugu, a u srpnju od 10 °C na sjeveru do 17 °C na jugu. Zbog toplinskog utjecaja Golfske struje more se uz obalu ne zaleđuje. Najviše oborina s maksimumom zimi imaju zapadni pristranci Skandinavskog gorja i to od oko 1000 litara/m2</sup> na sjeveru do 3000 litara/m2 na jugu. Sjeveroistočni i jugoistočni dijelovi zemlje imaju najmanje padalina i to od 600 do 700 l/m2. Snježni pokrivač Norveške traje oko 7 mjeseci godišnje na sjeveru, od 9 do 10 mjeseci na planinama i  od 3 do 4 mjeseca na jugoistoku.
U Oslu je srednja mjesečna temperatura siječnja –4,7 °C, srpnja 17,3 °C i 740 l/m2 padalina, u Bergenu srednja mjesečna temperatura siječnja 1,5 °C, srpnja 15 °C i 1958 l/m2 padalina, u Trondheimu srednja mjesečna temperatura siječnja –3,8 °C, srpnja 15 °C i 3870 l/m2 padalina, te u Tromsøu srednja mjesečna temperatura siječnja –3,5°C, srpnja 12,4 °C i 3994 l/m2 padalina. Iz navedenih podataka možemo zaključiti da temperaturne razlike između sjevera i juga nisu velike, ali su zato velike klimatske razlike između priobalnog pojasa i unutrašnjosti zemlje.
Zbog visoke zemljopisne širine Norveške, postoje velike sezonske promjene dnevnog svjetla. Od kraja svibnja do kraja srpnja, Sunce se nikada u potpunosti ne spušta iza horizonta u područjima sjeverno od Arktičkog kruga, a ostatak zemlje ima do 20 sati svjetla dnevno. Suprotno tomu, od kraja studenoga do kraja siječnja, Sunce se nikad ne diže iznad horizonta na sjeveru, a dnevno svjetlo vrlo kratko traje u ostatku zemlje.
Riječna mreža Norveške je vrlo gusta. Rijeke se s planina slijevaju u fjordove i prema jugoistoku. One su vrlo kratke, velikog pada, s mnoštvom brzica i slapova i bogate su vodom. Zbog velikog pada korita postoje uvjeti za hidroenergetsko iskorištavanje. Rijeke koje teku sa zapadnog pristranka Skandinavskog gorja vrlo su kratke i ne zaleđuju se, a rijeke koje sa istočnog pristranka teku u Skagerrak dulje su i zaleđene do 4 mjeseca godišnje. Tokovi slijeva Barentsova mora, zaleđeni su od 5 do 7 mjeseci godišnje. Najdulje rijeke se nalaze na jugoistoku; najdulja je Glomma ili Glåma (598 km), a iza nje Gudbrandsdalslågen ili Lagen (204 km). Oko 4% površine Norveške zauzimaju jezera, koja se nalaze u dolinama na jugu i u planinama. Neka od njih su ledenjačka, jer ledenjaci prekrivaju oko 4 600 km2 površine Norveške. Najveća jezera Norveške su Mjøsa (362 km2) i Røssvatnet (219 km2). Hornindalsvatnet je najdublje jezero u Europi.
Plodna tla u Norveškoj su ograničena na riječne naplavine u dnu dolina i fjordova, te na stalne morene u južnom dijelu. U ostalim dijelovima zemlje tla su kamenita, a na prostranim područjima u planinama i na sjeveru je gola stjenovita površina. Šume prekrivaju oko 27% površine Norveške. U južnom dijelu i uz zapadnu obalu zemlje prevladavaju listopadne šume u kojima dominiraju hrast lužnjak (lat. Quercus robur), hrast kitnjak (lat. Quercus petraea), obična breza (lat. Betula pendula), breza Betula pubescens, jasen Fraxinus excelsior, javor Acer platanoides, dok bukva (lat. Fagus sylvatica) uspijeva samo na krajnjem jugu. U tim šumama žive velike grabežljive životinje kao što su vukovi, medvjedi i risovi, ali one su dugogodišnjim lovom gotovo istrijebljene. Listopadne šume se penju do visine 300 - 400 metara, a nad njima su guste crnogorične šume četinjača, među kojima prevladavaju obični ili bijeli bor (lat. Pinus sylvestris) i smreka (lat. Picea abies). Gornja granica šuma na jugu je na otprilike 1 100 m, a prema sjeveru se postupno spušta do visine 300 - 500 m. Prema sjeveru se šume šire najdalje do 70° N, gdje se nalazi nacionalni park Stabbursdalen.
Planine iznad 1 000 m i sjever zemlje većinom su prekriveni tundrom i planinskim rudinama. U prošlosti Norveška je imala puno više površine prekrivene šumama, no danas zbog sječa i neobnavljanja na mjestima gdje su nekad bile šume, sada su bare i močvare. Osim toga Norveške šume ugrožavaju i kisele kiše nastale industrijskim zagađenjem u susjednim zemljama. Šume su za Norvešku veoma važne, jer se od drveta izrađuju ribarski čamci, grade kuće, ne samo u šumovitim dolinama, već i u gradovima i ono je važna sirovina za mnoge industrije. Osim šuma među bogatom i raznolikom vegetacijom možemo izdvojiti borovnice, brusnice i patuljastu murvu, čiji su plodovi skandinavska poslastica.
Diljem Norveške nailazimo na zapanjujući i dramatičan okoliš i krajolik. Zapadna obala južne Norveške i obala sjeverne Norveške predstavljaju neke od vizualno najimpresivnijih obalnih krajolika na svijetu. National Geographic je uvrstio norveške fjordove među najveće svjetske atrakcije. Kad je riječ o tome koliko je politika učinila za zaštitu okoliša, Environmental Performance Index stavio je 2008. Norvešku na drugo mjesto, odmah iza Švicarske.
Po Ustavu donesenom 17. svibnja 1814. (nadahnut je Deklaracijom o nezavisnosti Sjedinjenih Američkih Država, kao i Francuskom revolucijom), s izmjenama 1906. i još poslije više od 50 puta, Norveška je unitarna ustavna monarhija s parlamentarnim sustavom vlasti, gdje je kralj najvažnija osoba u državi (nasljedna monarhija po muškim potomcima dinastije Oldenbeurg, a od 1990. prijestolje se nasljeđuje i po ženskoj liniji), a premijer u Vladi. Od 17. siječnja 1991. na prijestolju je kralj Harald V., iz kraljevske kuće Schleswig-Holstein-Sonderburg-Glűcksburg, prvi norveški kralj koji je rođen u Norveškoj od 14. stoljeća  Vlast je odvojena na zakonodavni, izvršni i sudbeni ogranak, kako je definirano Ustavom, koji je najviši dokument zemlje. Monarh službeno zadržava izvršnu vlast, međutim, nakon uvođenja parlamentarnog sustava vlasti, dužnosti monarha postale su strogo reprezentativne i ceremonijalne, kao što je formalno imenovanje i razrješenje predsjednika Vlade i drugih ministara izvršne vlasti. U skladu s tim, monarh je vrhovni zapovjednik Norveških oružanih snaga, vrhovni autoritet Norveške crkve i službeno predstavlja zemlju u inozemstvu, te je simbol jedinstva. Ima pravo suspenzivnog veta na zakonske prijedloge usvojene u Parlamentu, ali ako ih Parlament kvalificiranom većinom ponovno usvoji, kralj ih može sankcionirati. On imenuje predsjednika vlade i ministre, te druge visoke državne službenik, no predložena vlada mora dobiti većinsku potporu u Parlamentu. Ako kralj nema muškog potomstva može Parlamentu predložiti svoga budućeg nasljednika, ali to ne obvezuje Parlament, koji odluku donosi prema slobodnoj procjeni.
Parlament (norv. Stortinget) obavlja zakonodavnu vlast. Ima 165 članova, ali taj broj se mijenja za 4 do 13 članova što ovisi o broju birača. Parlament se bira na 4 godine, a biraju ga građani s navršenih 18 godina života, na općim, neposrednim i tajnim izborima, po proporcionalnom sistemu u 19 izbornih okruga. Za aktivno biračko pravo predviđen je boravišni cenzus od 5 godina, a za pasivno od 10 godina. Novoizabrani Parlament zasjeda u točno određeno vrijeme, bez ikakvog utjecaja kralja ili vlade. Na prvom zasjedanju novoizabrani Parlament bira jednu četvrtinu svoga članstva za članove Gornjeg doma (Lagting), a preostale tri četvrtine čini Donji dom (Odelsting). Parlament, Gornji dom i Donji dom biraju svoga predsjednika. Domovi su u načelu ravnopravni, s tim što pravo zakonodavne inicijative ima isključivo Donji dom. O zakonu se prvo raspravlja u Donjem domu, a zatim u Gornjem domu. U slučaju nesuglasnosti domova, o prijedlogu zakona odlučuje se dvotrećinskom većinom na zajedničkoj sjednici. Prihvaćene zakone mora prihvatiti i kralj; ako odbije isti mu parlament ne može još jednom predložiti taj zakon, no njegova suglasnost nije više potrebna ako zakon ponovo donese sljedeći izabrani parlament. Na zajedničkim sjednicama rješavaju se i financijska i važna politička pitanja. Dvotrećinska većina parlamenta je potrebna i u postupku promjene Ustava. 
Narod Saamija ima donekle pravo na samoodređenje i utjecaj nad svojim tradicionalnim teritorijima, i to putem svog Parlamenta i Finnmark zakona.
Vlada obavlja izvršnu vlast. Sastavlja je vođa stranke, odnosno koalicije stranaka s većinom glasova na parlamentarnim izborima; uz ministra premijera ima još najmanje 7 članova, a za svoj rad je odgovorna Parlamentu. Položaj premijera, najvažnije osobe u norveškoj Vladi, jest da je zastupnik u Parlamentu, može dobiti povjerenje većine u Parlamentu, obično je trenutačni vođa najjače političke stranke, odnosno koalicije stranaka, budući da jedna stranka obično nema dovoljnu podršku da sama formira Vladu. Međutim, Norveškom su često vladale stranke koje su imale manjinu u Parlamentu. Trenutno je premijer Erna Solberg, koja je na tom položaju od 2013.
Vrhovni sud (norv. Høyesterett), 5 apelacijskih sudova i kotarski sudovi obavljaju sudbenu vlast. Zajednička sjednica sudaca Vrhovnog suda i članova Gornjeg doma ima svojstva Ustavnog suda (norv. Riksrett),koji sudi ministrima, članovima Vrhovnog suda i zastupnicima u parlamentu. Odluku o pokretanju postupka donosi Donji dom. Izvan redovitog sudstva djeluju mirovni sudovi, koji postoje u svakoj općini. Godine 1962. ustanovljen je Ombudsman, koji nadzire rad tijela uprave, a imenuje ga Parlament.
Podrobniji članak o temi: Okruzi NorveškeNorveška je podijeljena na 19 administrativnih regija (županija), nazvanih okruzima (nor. fylke, mn. fylker (Bokmål) / fylke (Nynorsk)), dva grada, 431 gradsku i seosku općinu. Općine imaju svoja izabrana lokalna vijeća i izvršne odbore. Nacionalni praznik je Dan Ustava koji je 17. svibnja. Državnu himnu Ja vi elsker dette landet je spjevao 1859. norveški književnik Bjørnstjerne Bjørnson, a uglazbio 1865. skladatelj norveškog nacionalnog izraza Rikard Nordraak.
Županijama upravljaju neposredno izabrane županijske skupštine, koje biraju župana. Osim toga, kralj i Vlada zastupljeni su u svakoj županiji putem fylkesmann, koji djeluje kao župan.  Na taj je način vlada direktno zastupljena na lokalnoj razini putem županovih ureda. Županije su dodatno podijeljene na drugoj razini na 431 općina (norv. kommuner), kojima upravljaju direktno izabrana općinska vijeća, na čijem je čelu gradonačelnik ili načelnik i mali izvršni kabinet. Glavni grad Oslo smatra se i županijom i općinom. Norveška ima u svom sastavu i dva prekomorska teritorija: Jan Mayen i Svalbard. Postoje i tri antarktičke i subantarktičke kolonije: otok Bouvet, otok Petra I. i Zemlja kraljice Maud. Osim toga, postoji 96 naselja sa statusom grada u Norveškoj. U većini slučajeva granice grada podudaraju se s granicama općina. Često općine norveških gradova obuhvaćaju velika neizgrađena područja; na primjer, općina grada Oslo obuhvaća područja velikih šuma, koje su smještene sjeverno i jugoistočno od grada, a više od polovice općine grada Bergena su planine.
Nepostojanje graničnih i teritorijalnih sporova u regiji pogodovalo je nastanku norveške državnosti (1905.). Norveško-švedska granica određena je 1826. u zajedničkoj državnoj uniji. Nakon razvrgnuća unije 1905., uspostavljena je demilitarizirana zona duž zajedničke granice radi izbjegavanja mogućih sukoba. Zona je bila široka oko 14,5 km na svakoj strani, a sporazumno je ukinuta 1993. Godine 1829. određena je norveško-ruska granica, koja 1918. postaje norveško-finskom granicom. Ruskim osvajanjem sjevernog finskog koridora oko Petsama uspostavljena je 1944. stara norveško-ruska granica, koja je uz manje korekcije potvrđena novim sporazumom 1947. Geopolitičkoj stabilnosti Norveške pridonosio je i položaj na sjeverozapadnom rubu Europe. Iako je i Norveška bila izložena britansko-njemačko-ruskom pritisku, bila je ipak izvan glavne zone sučeljavanja europskih sila.
Geostrateška funkcija Norveške očitovala se tijekom njemačke okupacije u Drugom svjetskom ratu, a nakon toga nanovo se vrednuje kroz članstvo u NATO-u od 1949.  Teritorijalna izduljenost Norveške od oko 1 800 km (Skagerrak-Sjeverni rt) čini je okosnicom atlantske Skandinavije. Akvatorij uz sjeverne i južne obale Norveške tranzitna su mora ruske flote prema Atlantiku. Zajedno s Danskom, Norveška omogućuje NATO-u nadzor morskog prolaza Skagerrak, a preko norveške oblasti Finnmark ostvaruje se kontrola ruskog strateškog kompleksa na poluotoku Koli. Norveško-ruska granica duga 167 granica jedina je granica NATO-a i Rusije u Europi, što je tijekom Hladnog rata uvjetovalo njenu geopolitičku osjetljivost.
U sjevernim oblastima Norveške (Finnmark, Troms, Nordland) smještene su baze i službe NATO-a važne za kontrolu pomorskog pravca između Islanda i norveške obale. Osim geostrateške važnosti za NATO, sjeverna Norveška ima i tranzitnu važnost za Švedsku zbog izvora željezne rude preko luke Narvik, najprometnije norveške luke. Južni dio Norveške ima povoljniju klimu i najviše obradivog tla u zemlji. Tu je državna gospodarska regija jezgre, te luke Bergen, Stavanger i Kristiansand, iz kojih su najkraće pomorske veze prema zapadnoj Europi. Podmorje Sjevernog mora ispred južne Norveške gospodarski je značajno zbog ležišta nafte. Po proizvodnji nafte Norveška je vodeća zapadnoeuropska država.
Zbog ribolova i proizvodnje nafte, te zbog nadregionalne tranzitne funkcije akvatorija i ovisnosti državnog gospodarstva o pomorskom prometu, maritimna je komponenta norveške geopolitičke stabilnosti među najvažnijima. Pomorska orijentacija poticala je Norvešku na sporazumno određivanje morskih granica u regiji, te oko norveških prekomorskih posjeda. Preostali su sporovi oko Svalbardskog otočja, gdje je 1994. došlo i do oružanog sukoba norveške obalne straže s islandskim ribolovcima.
Norveška ima veleposlanstva u 88 zemalja. Šezdeset zemalja ima veleposlanstva u Norveškoj i sva su smještena u gradu Oslu. Norveška je jedna od zemalja osnivačica Ujedinjenih naroda (UN-a), organizacije NATO, Vijeća Europe i Europskog udruženja za slobodnu trgovinu (EFTA), Svjetske trgovačke organizacije i OECD-a. Skandinavija tradicionalno više oklijeva po pitanju procesa europskih integracija nego ostale europske zemlje. Norveška nije slijedila susjedne nordijske zemlje kad su dale molbe za pristup Europskoj zajednici 1962., 1967. i 1992. Danska, Švedska i Finska su postale članice, a norveški je narod odbio pristupne pregovore, o kojima se pregovaralo 1972. i 1992. Nakon propalog referenduma 1994., Norveška je zadržala svoje članstvo u EEA, a to je bio dogovor koji se smatrao preduvjetom za zemlje koje su 1995. trebale pristupiti Europskoj zajednici. To je nastavljalo osiguravati zemlji pristup međunarodnom tržištu Unije, pod uvjetom da Norveška implementira one dijelove zakonodavstva Unije, koji se smatraju relevantnim za unutarnje tržište (otprilike sedam tisuća od 2010.) Nekoliko norveških vlada je od 1994. zatražilo sudjelovanje Norveške u nekim dijelovima EU, koji suradnjom nadilaze odredbe sporazuma EEA. Norveškoj je dopuštena suradnja bez mogućnosti glasanja, u npr. Zajedničkoj sigurnosnoj i obrambenoj politici, Schengenskom sporazumu, Europskoj agenciji za obranu, kao i u 19 odvojenih programa. Iako su na dva referenduma odbili članstvo u Europskoj uniji, Norvežani su zadržali bliske veze s Europskom Unijom i njezinim zemljama članicama, kao i sa Sjedinjenim Američkim Državama. Norveška je ostala jedna od zemalja koje najviše financijski pridonose Ujedinjenim narodima i sudjeluje s UN snagama u međunarodnim misijama, naročito u Afganistanu, na Kosovu i u Sudanu.
Norveške oružane snage trenutačno broje oko 23 000 ljudi, uključujući civilne zaposlenike. Prema sadašnjim planovima mobilizacije, snaga tijekom pune mobilizacije je otprilike 83 000 vojno sposobnih ljudi. Norveška ima obavezan vojni rok za muškarce (6 do 12 mjeseci obuke) i dobrovoljno služenje vojske za žene. Oružane su snage podređene norveškom Ministarstvu obrane i glavnom zapovjedniku, kralju Haraldu V. Norveška je vojska podijeljena na rodove: vojska, kraljevska mornarica, kraljevske zračne snage i rezervne snage dobrovoljaca. Norveška je bila jedna od osnivačica Sjevernoatlantskog vojnog saveza (NATO) 4. travnja 1949. Danas Norveška sudjeluje u Međunarodnim snagama za sigurnosnu pomoć (ISAF) u Afganistanu. Osim toga, Norveška je sudjelovala u nekoliko misija u sklopu Ujedinjenih naroda, NATO-a i Zajedničke sigurnosne i obrambene politike Europske unije.
Vikinzi su dva stoljeća pljačkali i palili Europu dok nisu prihvatili kršćanstvo 994. za vladavine Olafa Tryggvasona. Promjene u kraljevini trajale su kao proces još nekoliko stoljeća. 
1397. Norveška je ušla u uniju s Danskom i u tom savezu ostala sljedećih 400 godina. Godine 1814. Norveška je prepuštena Švedskoj ali Norvežani su proglasili neovisnost i donijeli svoj ustav. Šveđani su tada okupirali Norvešku vojnom silom, ali su ipak dopustili da Norveška zadrži svoj ustav pod uvjetom da ostane u uniji pod švedskom krunom.
Nacionalni osjećaji bujali su u 19. stoljeću i nacionalni romantizam dostigao je vrhunac 1905. godine kad je Norveška mirnim putem, referendumom, izborila  neovisnost. Iako je bila neutralna tijekom prvog svjetskog rata, ipak je pretrpjela znatne gubitke u brodovlju i indirektne gospodarske štete. Norveška je javno proglasila neutralnost na samom početku 2. svjetskog rata, pa ipak ju je Nacistička Njemačka okupirala punih pet godina.
Otkriće nafte i zemnog plina ranih 60-ih godina u njihovim teritorijalnim vodama potpuno je promijenilo ekonomsku sliku te zemlje. Na referendumu 1994. Građani Norveške odbili su pridružiti se Europskoj uniji. Danas im je glavna zadaća održati najviši osobni standard u Europi i planirati što činiti kad se iscrpe rezerve prirodnih energenata.
Računa se da je Norveška imala 5.323.933 stanovnika 2018., ili 15 stanovnika/km2 po čemu je ona, nakon Islanda, europska država s najmanjom gustoćom naseljenosti. Prosječna starost je 38 godina. 80% stanovništva živi na obali ili u njezinoj blizini, prije svega u široj okolici Osla (30% stanovnika), na južnoj i jugozapadnoj obali, te u Trondheimskom fjordu. Svojstveno je sezonsko preseljenje iz gradova u vikendice, kojih ima oko 300 000. Glavni i najveći grad je Oslo s 906 681 stanovnika. Ostali veći gradovi sa više od 50 000 stanovnika su Bergen (235 046), Stavanger (197 852), Trondheim (164 953),  Fredrikstad/Sarpsborg (104 382), Drammen (100 303), Porsgrunn/Skien (88 335), Kristiansand (69 380), Tromsø (56 466) i Tønsberg (48 350). U gradovima živi 75% stanovništva zemlje.
Broj stanovnika je od 1989. do 1994. rastao brže (0,5%) nego u početku 1980-tih godina (0,3%). To je rezultat u prvom redu povećanja prirodnog prirasta (2,0‰ od 1981. do 1983.; 3,4‰ od 1991. do1993.), za razliku od većine europskih zemalja. Natalitet 1993. iznosi 13,7‰, (12,4‰ u 1981.), mortalitet 10,7‰ (10,2‰ u 1981.), a infantilni mortalitet 5,9‰ (7,5‰ u 1981.). U drugoj polovici 19. stoljeća i početkom 20 stoljeća, Norveška je imala visok prirodni priraštaj, no broj stanovnika je rastao sporo zbog velikog iseljavanja, kada je oko 750 000 ljudi iselilo i to najviše u Sjevernu Ameriku. Stanovništvo Norveške je prema demografskim kriterijima staro. Prema popisu 1999.: 15% ih je u dobi do 14 godina, 65% u dobi od 15 do 65 i 20% starijih od 65 godina. 
Pismenost u Norveškoj je 100%. Ima dva službena jezika: bokmål, sličan danskom i nynorsk (novonorveški) sličniji starim norveškim govorima. Oba su jezika službeno jednakopravna i u službenim spisima jednako zastupljena. Također se i u školama uče oba. No, u praksi bokmål ima daleko veći broj govornika, a i upravo se on najčešće uči kada se norveški uči kao strani jezik. Najveća autohtona nacionalna manjina u Norveškoj su Sami (Laponci ili Lapi) i ima ih oko 20 000.
Glavninu stanovništva čine Norvežani (86,2%), sjevernogermanski narod; na sjeveru, na ravnjaku Finnmarksvidda živi 21 000 Saamija (Laponija) i 12 000 Finaca (Kveni). Od stranaca koji čine 12,2% stanovništva  najviše je Šveđana (1,6%), Poljaka (1,3%), Danaca (1,0%), Nijemaca (0,8%), Britanaca (0,7%), Pakistanaca (0,7%). Postoje i grupe ueljenika iz Rumunjske, Somalije, Tajlanda, Filipina, Rusije i Iraka. Norveška je tijekom čitave svoje povijesti imala veze s drugim zemljama, pa su u nju doseljavali moreplovci, trgovci, rudari, građevinari, ali i javni službenici. Većina doseljenika potiče iz susjednih zemalja. Mnogi su Norvežani potomci doseljenika koji su se tamo doselili prije više generacija. U usporedbi s drugim europskim zemljama, u Norvešku je doselilo u novije vrijeme malo ljudi stoga je norveško stanovništvo dosta homogeno. U mnogim dijelovima zemlje Norvežani još nisu navikli na suživot s narodima drugih kultura.
U srednjem vijeku su Norvežani, kao i ostali Skandinavci, bili sljedbenici germnaskog poganstva.
Najveći broj Norvežana, pak, danas su Luterani (Crkva kojoj automatski pristupaju rođenjem), 79,4% njih, ostalih protestanata i katolika ima oko 1,7%, ostalo su neopredjeljeni. Norveška crkva ima status državne crkve te je norveški kralj ujedno i njen poglavar (stanje do 2012.).
U studenom 2011. bilo je oko 98.000 registriranih katolika u Norveškoj. Ali postoji dosta katolika koji nisu registrirani sa svojim identifikacijskim brojem; tako da je realna znamenka vjerojatno oko 230.000 katolika, od kojih je 70% rođeno van granica Norveške.Annuario Pontificio 2011. spominje broj od 229.652 katolika što čini oko 5% stanovništva, čineći Norvešku najkatoličkijom zemljom u Sjevernoj Europi.
U Norveškoj se govori 10, odnosno 11 jezika, od kojih su svi živi. Sam norveški jezik, kao makrojezik obuhvaća dva individualna jezika bokmål i nynorsk, predstavnici germanske skupine. Ostalih 9 jezika su predstavnici romskih, finskih i laponskih skupina plus jedan miješani jezik i jedan znakovni jezik, to su: južnolaponski, Kvenski finski, lulejskolaponski, Norveški znakovni jezik, pitejskolaponski, putnički norveški ili rodi, sjevernolaponski, tavringerski romski i Vlaški romski.
Norvežani imaju drugi najveći bruto domaći proizvod (GDP) po stanovniku (nakon Luksemburga) i četvrti najviši na svijetu. Danas Norveška glasi kao druga najbogatija zemlja na svijetu po novčanoj vrijednosti, s najvećom kapitalnom rezervom po stanovniku uopće. Norveška je zadržala prvo mjesto na svijetu prema UNDP Human Development indeksu (Ljudski razvojni indeks), i to šest godina zaredom (od 2001. do 2006.) i potom opet 2009. i 2010. Troškovi života u Norveškoj su oko 30% viši nego u Sjedinjenim Američkim Državama i 50% viši nego u Velikoj Britaniji. Standard je života u Norveškoj među najvišima na svijetu. Časopis Foreign Policy smjestio je Norvešku na posljednje mjesto među državama u raspadu (engl. Failed States Index) za 2009., prosudivši da je Norveška najstabilnija zemlja na svijetu i zemlja koja najbolje funkcionira. Neprekidan izvoz nafte i prirodnog plina, u kombinaciji sa zdravom ekonomijom i velikim sakupljenim bogatstvom, dovodi do zaključka da će Norveška u doglednoj budućnosti ostati među najbogatijim zemljama svijeta. 
Norveška ekonomija primjer je miješane ekonomije, kombinacija napredne kapitalističke socijalne države, slobodnog tržišta i većinskog udjela države u nekim ključnim sektorima. Norveška socijalna politika omogućila je besplatno javno zdravstvo (iznad određene razine), a roditelji imaju 12 mjeseci plaćeni porodiljni dopust. Prihod koji država ima iz prirodnih izvora uključuje značajan doprinos od proizvodnje nafte, te značajan i dobro upravljan prihod vezan uz taj sektor. Norveška ima vrlo nizak broj nezaposlenih, trenutačno od 3,1%. Do 30% radne snage zaposleno je u državnom sektoru, najviše u OECD-u. Na državnoj je skrbi 22%, a 13% je nesposobnih za rad, najveći udjel na svijetu. Razina produktivnosti po satu, kao i prosječna zarada po satu, najveći su na svijetu upravo u Norveškoj. Vrijednosti ravnopravnosti norveškog društva osiguravaju da razlika u plaći između najniže plaćenog radnika i predsjednika uprave u većini tvrtki jest znatno manja u usporedbi sa zapadnim ekonomijama. Država je vlasnik u ključnim industrijskim sektorima, kao što je strateški naftni sektor (Statoil i Aker Solutions), proizvodnja struje u hidroelektranama (Statkraft), proizvodnja aluminija (Norsk Hydro), najveća norveška banka (DnB NOR) i telekomunikacijska tvrtka (Telenor). Tim velikim tvrtkama vlada kontrolira 30% dionica na burzi u Oslu. 
Norveška je velika pomorska zemlja i ima šestu najveću trgovačku flotu na svijetu, s 1 412 vlastitih trgovačkih brodova. Norveška posjeduje znatne zalihe nafte, prirodnog plina, minerala, šuma, plodova mora, svježe vode i električne struje iz hidroelektrana. Najveći je svjetski proizvođač nafte i prirodnog plina po stanovniku izvan Bliskog istoka, a naftna industrija donosi oko četvrtinu bruto domaćeg proizvoda. Velike zalihe nafte i prirodnog plina otkrivene su šezdesetih godina 20. stoljeća, i to je dovelo do naglog razvoja ekonomije. Norveška je postigla jedan od najviših standarda života na svijetu, zahvaljujući djelomično i tome što ima goleme količine prirodnih resursa s obzirom na broj stanovništva. Norveška je i drugi najveći svjetski izvoznik ribe (po vrijednosti odmah nakon Kine) i šesti najveći svjetski izvoznik oružja. Hidroelektrane proizvode oko 98 – 99% električne struje u Norveškoj. Zemlja je zadržala skandinavski model socijalne skrbi s općim zdravstvenim osiguranjem, subvencioniranim visokim obrazovanjem i sveobuhvatnim sustavom socijalne zaštite. Od 2001. do 2007. i potom 2009. i 2010. Norveška je imala najveći razvoj ljudskih potencijala na svijetu.
Kao članica EFTA-e od 1. siječnja 1993.g. priključila se jedinstvenome zapadnoeuropskom tržištu, no na referendumu održanom 1994. stanovništvo je odbilo punopravno članstvo u Europskoj uniji. Do otkrića velikih nalazišta nafte i zemnog plina pod Sjevernim morem potkraj 1960-tih godina, njezina se privreda temeljila na ribarstvu i proizvodnji energetski zahtjevnih industrijskih proizvoda, kao što su aluminij i ostali obojeni metali, te umjetna gnojiva. Kao skandinavska zemlja, najveći naglasak u svojoj ekonomiji daje integraciji u europski gospodarski prostor, u kojemu godišnje razmjenjuje robu u vrijednosti od blizu 50 milijardi američkih dolara. Značajan je izvoznik nafte, derivata, kemikalija, drva, papira, pomorskih usluga, brodova, te bakalara i drugih prehrambenih proizvoda. Glavni su joj trgovački partneri Velika Britanija, Švedska, Njemačka te SAD. S članicama EFTA-e ostvaruje 17% izvoza i 25% uvoza, a sa zemljama EU 65% izvoza i 48% uvoza. Norveška je kruna u svome tečajnom prilagođavanju vezana za ECU, de facto za njemačku marku, pa je od početka 1990-ih i norveška monetarna politika čvrsto usklađena s politikom njemačke Bundesbanke. Monetarna stabilnost i liberalizirana privreda privukle su u 1990-ima mnoge strane ulagače, pa su 1993. cijene dionica na burzi u Oslu porasle za 60%.
Norveška ima samo 939 000 ha njiva i trajnih nasada, što zauzima 2,9% površine i 130 000 ha travnjaka i pašnjaka, što zauzima 0,4% površine. Zbog nepovoljnih prirodnih uvjeta poljoprivreda je razmjerno skromna, premda je vrlo važna zbog naseljenosti sjevernog područja i cijele regije, tako da uživa potporu države (oko 150 000 NOK državnih subvencija po posjedu na godinu). Osim državne subvencije poljoprivredni proizvodi imaju apsolutnu prednost na domaćem tržištu, jer je uvoz dopušten samo kad nema domaće ponude. Usprkos tome broj seoskih posjeda se zadnjih desetljeća smanjio; 1959. ih je bilo 200 000, a 1995. ih je bilo 83 000 i ona su i dalje razmjerno mala, u prosjeku veličina im je 10,2 ha. Brojni imaju dodatni izvor prihoda u šumarstvu i ribarstvu. Poljoprivreda je izrazito usmjerena na stočarstvo, za koje proizvode velik dio krme na njivama. Glavna su poljoprivredna područja u riječnim dolinama u široj okolici Osla, uz južnu obalu i u dnu većih fjordova.
Glavni su proizvodi ječam, kojeg se godišnje proizvede 645 000 tona i zob, koje se godišnje proizvede oko 380 000 tona za stočnu hranu, a od kulturnih biljaka pšenica, raž, krumpir i uljana repica. Na jugu proizvode i prilične količine povrća. Stočarstvo je najvažnija grana poljoprivrede, prije svega mliječno i mesno govedarstvo, te ovčarstvo s 1,33 milijuna grla goveda i 2,4 milijuna ovaca. U sjevernim i zapadnom djelu zemlje prilično je raširen uzgoj krznaša, najviše polarne i plave lisice, te američke kune. Na krajnjem sjeveru Sami (Laponija) uzgajaju sobove, kojih u Norveškoj ima oko 150 000.
Norveška ima brojne pogodnosti koje stanovništvu omogućavaju bavljenje ribolovom. Velik broj fjordova, koji zadiru duboko u kopno, pogodna su mjesta za mriještenje riba. Dno mora uz obalu prekriveno je muljem, što je povoljan uvjet za razvoj sitnih morskih organizama, koji su hrana ribama. Ribarska flota ima 14 200 ribarskih brodova, no broj ribara opada, osobito onih za koje je ribarstvo samo dopunska djelatnost: ima ih oko 23 000. Ulov je 1995. iznosio 2,63 milijuna tona ribe, što ju čini 10-tom zemljom na svijetu po količini ulova. Glavne su ribarske luke Trondheim, Hammerfest, Bergen, Ålesund i drugi. U sjevernim dijelovima, prije svega na Lofotima, prevladava lov na bakalare. Južnije love najviše sleđeve, a na području Stavangera na jugu srdele. Uz to još love losose, škampe i školjke. Na zahtjev Međunarodne komisije za kitolov, Norveška je 1986. prestala loviti kitove, no 1992. usprkos međunarodnim prosvjedima, ponovno ih počinje loviti. Sve se više uvodi marikultura i to u prvom redu uzgoj lososa i pastrva.
Norveška ima 8,81 milijuna ha šuma, odnosno 27,2% površine od čega je 80% igličastih i 20% lisnatih. Proizvodnja drveta iznosi 9,04 milijuna m3, što nije dovoljno za potrebe domaće industrije. Više od četvrtine šuma u privatnom je vlasništvu i one su kao primarni ili sekundarni izvor prihoda od bitne važnosti za brojne seoske posjede. Norveška je u prošlosti imala puno više šuma, no kako se sjeklo, a nije se brinulo za obnavljanje, velike površine šumskog tla su se pretvorile u bare i močvare. Danas država ulaže velika sredstva u uzgoj šuma, pošumljavanje i izgradnju šumskih cesta.
Nakon otkrivanja nafte i prirodnog plina u Sjevernom moru (1969.) i početka tržišnog iskorištavanja (1971.), Norveška je još 1975. postala izvoznica, a danas je peti najveći izvoznik nafte i treći izvoznik prirodnog plina u svijetu. 1997. su proizveli 160,8 milijuna tona nafte i 45,6 milijuna m3 prirodnog plina. Na svim do sad otkrivenim poljima južnije od 62° N (Ekofisk, Eldfisk, Vallhall, Ula Gyda i Cod usred Sjevernog mora, te Snorre, Statfjord, Gullfaks, Troll, Cab, Oseberg, Frigg između zapadnih i Shetlandskih otoka) Norveška ima oko 1,4% svjetskih zaliha nafte i 1% svjetskih zaliha prirodnog plina. To gorivo je izvrsne kakvoće i leži u politički vrlo stabilnom dijelu svijeta. Za cjelokupno gospodarstvo važna je bila odluka da Norveška neće bitno povećati proizvodnju, tako da će zalihe dostajati još dugi niz godina. Pretpostavlja se da se bogata nalazišta nalaze i u Barentsovom moru, no zasad s Rusijom nisu uspjeli sklopiti sporazum o razgraničenju tamošnjeg kontinentalnog pojasa. Podmorsko bogatstvo iskorištava 6 naftnih tvrtki, od kojih je najveća državna tvrtka Statoil (55% proizvodnje). Prirodni plin podmorskim plinovodima neposredno izvoze u Njemačku (terminal Emden), Belgiju (terminal Zeebrugge) i Veliku Britaniju (terminal St. Fergus u Škotskoj), a za domaću upotrebu do terminala Kårstø kod Stavangera i Kollshes kod Bergena. Naftu transportiraju podmorskim naftovodima do terminala Mongstad sjeverno od Bergena i Teesport u Velikoj Britaniji, a djelomično je tankerima prevoze do rafinerije u Stavangeru. Plinovod Langeled koji ide po dnu mora iz Norveške u Ujedinjeno Kraljevstvo, je drugi plinovod prirodnog plina po duljini u svijetu. Središte naftne i plinske proizvodnje je Stavanger, gdje se nalaze središta kompanija, i ishodišta za opskrbu platforme. Proizvodnjom mineralnih gnojiva u izvanredno teškim uvjetima Norveška je postala vodeća u tehnologiji izgradnje naftnih i plinskih platformi. 
Rudarstvo u Norveškoj razvija se od početka 16. stoljeća i tada se prvotno odnosilo na iskapanje željezne rude, što traje do početka 19. stoljeća, kada se u tome pojavila velika konkurencija. Važan faktor u tom pogledu bilo je taljenje rude, koje se vršilo uz pomoć drvenog ugljena, što je bilo vrlo skupo. Danas Norveška vadi oko 1,55 milijuna tona željeza u rudi, a najviše ga ima u Malmöu i Rødsandu. Od drugih ruda spomena su vrijedni bakar, kojeg ima u Trondheimu, Röråsu i na Sulitelme, srebro kod Kongsberga, titanij kod naselja Egersunda, nikal i mangan. Oko Oslofjorda nailazimo na različite vrste kamena, kao što su granit, dijabaz, sijenit i porfir. 
Što se tiče energetike, instalirana snaga svih elektrana iznosi 27 498 MW i to gotovo isključivo u hidroelektranama, jer one daju 98% do 99% električne energije. Norveška ima 23% vodenog potencijala Europe. Taj potencijala je iskorišten već 60%, jer imaju vrlo povoljne mogućnosti za dobivanje električne energije (obilne padaline, akumulacijska jezera, jezera na naseljenim fjellima  i hidroelektrane u fjordovima). Dio energije se iskorištava u energetski intenzivnijoj industriji, a dio se u okviru udruženja Nordel izvozi u Švedsku, Dansku i Njemačku.
Industrija se u Norveškoj počela snažnije razvijati u 19. stoljeću. Samo nekoliko grana današnje industrije potječe iz prethodnih stoljeća. Najranije su se razvile industrije koje prerađuju domaće sirovine kao što su industrija ribe, željeza i drva. Danas se norveška industrija dijeli na energetski zahtjevnu tešku industriju, raspoređenu po fjordovima u neposrednoj blizini hidroelektrana i radno intenzivnu industriju koja je uglavnom na širem području Osla, u Bergenu i Trondheimu. Industrija željeza cvala je još početkom 17. stoljeća, kada se za dobivanje željeza koristio drveni ugljen u visokim pećima, a tek se početkom 20. stoljeća umjesto drvenog ugljena koristi električna energija, te nastaju talionice u Stavangeru i Oslu. Nešto se željezne rude izvozi, a dobar se dio koristi u crnoj i obojenoj metalurgiji uz bakrenu, titanijevu rudu i magnezit, te boksit (aluminij) koji djelomično uvoze. Najvažnija je proizvodnja aluminija u velikim tvornicama u Mosjøenu, Sunndalsøri, Årdalu, Høyangeru, Karmøyu i Listi. Ostala obojena metalurgija nalazi se u Sulitjelmi i u Kristiansandu gdje se proizvodi cink i bakar. U Norveškoj ima i drvne industrije, za koju ima najviše sirovine u šumama južne Norveške. Trupci se od tamo dopremaju splavarenjem do ušća ili do donjeg toka rijeka, gdje ih preuzimaju pilane, strugare i tvornice, koje ih prerade u mehaničku i kemijsku drvenu masu, koja je vrlo kvalitetna i jeftina. Od nje se proizvodi papir, brodovi i namještaj. Po broju zaposlenih najvažnija je prehrambena industrija, u kojoj je zaposleno 50 000 ljudi. Na prvom mjestu je prerada ribe tj. sušenje bakalara i konzerviranje sitne ribe na čijem usavršavanju rade brojni stručnjaci. Konzervirana se riba  u velikim količinama izvozi u Njemačku, Austriju, Češku, Slovačku, Poljsku i Mađarsku. Od druge prehrambene industrije ističe se prerada mlijeka u sir i maslac vrhunske kvalitete, proizvodnja piva i čokolade. Proizvode i duhanske proizvode za koje sirovine moraju uvoziti. Tekstilna industrija se bazira pretežno na uvezenim sirovinama, dok kemijska industrija proizvodi kalcijev karbid i umjetni dušik u tvornicama u Notoddenu i u Rjukanu. Na drugom mjestu po broju zaposlenih je grafička industrija s 36 000 zaposlenih, a na trećem strojogradnja sa 22 000 zaposlenih.
Norveška ima velike teškoće u izgradnji cesta zbog prirodnih zapreka. Samo jedan takav primjer su fjordovi koji prodiru duboko u kopno. Ipak je veza između zapada i istoka bila nužna što zbog prevoženja ljudi i robe do važnijih atlantskih luka, što zbog turizma. Danas ukupna dužina cesta u Norveškoj iznosi 90 269 km, od čega ih je 70% sa suvremenim kolnikom, a 500 km čine dvotračne i četverotračne autoceste.
Što se tiče željezničkog prometa Norveška ima 3 999 km željezničke pruge, od čega je 2 422 km elektrificirano, a razmak između tračnica je 1 435 mm. Najvažnije je željezničko čvorište Oslo, iz kojeg vode pruge prema Švedskoj, Stavangeru, Bergenu i na sjever preko Trondheima do Bodøa. Za izvoz Švedske željezne rude vrlo je važna željeznička pruga od Kirune do luke Narvika. Većinom željeznicama upravljaju Norveške državne željeznice, NSB (Norges Statsbaner), koje su u cijelosti u vlasništvu države, a 65 km pruge je u vlasništvu pet privatnih poduzeća. 
Važan oblik prometa u Norveškoj je i brodski promet. U dva Norveška brodska registra bilo je 1997. registrirano 1 138 trgovačkih brodova nosivosti 32,86 milijuna tona. Da bi se smanjio bijeg norveških brodova pod tuđe zastave, osim Norveškog državnog registra, osnovan je 1987. i Norveški međunarodni registar NIS (engl. Norway International Shipping Register), u kojem su na snazi znatno blaži uvjeti poslovanja. Zbog dugogodišnje krize u klasičnom prijevozništvu, brojni su se norveški brodari uspješno specijalizirali za djelatnosti povezane s iskorištavanjem nafte i zemnog plina u moru, kao što su opskrba platformi, ronilački brodovi, brodovi za gradnju podmorskih naftovoda i plinovoda, pokretne naftne platforme i sl.
Najveće su luke Oslo, Tønsberg, Porsgrunn, Stravanger, Bergen, Trondheim, Mo i Rana, Narvik (utovar švedske željezne rude) i Krikenesa (utovar norveške željezne rude). Vrlo je važna i obalna plovidba, prije svega tzv. Hurtigrute između Bergena i Kirkenesa (oko 2 500 km), svakodnevna i cjelogodišnja putnička i teretna veza između 30 obalnih naselja. Brojni manji trajekti povezuju obale dubokih fjordova i otoke s kontinentom, a veliki trajekti Norvešku s Danskom (Kristiansand-Hirtshals, Frederikshavn-Oslo) i Velikom Britanijom (Newcastle-Stavanger). Posljednji oblik prometa kojeg je važno spomenuti je zračni promet. Norveška ima 38 aerodroma s redovitim putničkim prometom. Međunarodni aerodromi su Oslo (Fornebu), Bergen (Flesland) i Stavanger (Sola). Najveći je zračni prijevoznik Det Norske Luftfartselskap (DNL), jedan od partnera u Scanadinavian Airlines Systemu (SAS). Odmah iza njega slijedi prijevoznik SAFE (Braathens South-American & Far East Airtransport).
Norveška ima brojne kulturne i prirodne znamenitosti što je doprinijelo razvoju turizma. 1996. Norvešku je posjetilo 3,3 milijuna stranih turista, najviše iz Švicarske, SAD-a, Velike Britanije i Njemačke. Najprivlačnija su krstarenja po fjordovima, planinarenje, splavarenje na divljim vodama i skijanje. Neka od najvažnijih prirodnih i kulturnih znamenitosti su:
Alta, grad u sjevernoj Norveškoj na ušću rijeke Alte u Altafjord. U njemu pronalazimo oko 3000 prapovijesnih crteža na stijenama (petroglifi) iz 4200. do 500. pr. Kr., koje su dio UNESCO-ve Svjetske baštine.
Bergen, drugi najveći grad u Norveškoj, u zaljevu Byfjord. U luci je stara trgovačka četvrt Bryggen ili Tyskebryggen ("Njemačko pristanište") sa starim trgovačkim kućama i Hanzeatskim muzejom, koji je dio UNESCO-ve Svjetske baštine, nekadašnja tvrđava Bergenhus na ulazu u luku, Marijina crkva iz 12. stoljeća, Troldhaugen (kuća skladatelja Edvarad Griega) i muzej na otvorenom Gamle Bergen. On je jedan od najstarijih, ali i najmoderniji grad Norveške. Nekada je bio najveći i najživahniji norveški grad, a od 1445. do 1545. i njemačka kolonija. Po svojoj duhovnoj kulturi svrstava se odmah iza Osla.
Geirangerfjord, jedan od najslikovitijih fjordova u Norveškoj, s najljepšim vidicima s vrha Dalsnibba (1495 m), te spuštanjem u fjord po Geirangerskoj cesti. Također je poznata slikovita Orlujska cesta (Ørneveien) iz Geirangera u Nordalsfjord. To je prostor nepogodan za naseljavanje, no nešto stanovništva ipak ima. Oni su kuće sagradili na terasama u visini od 600 do 800 m.
Nacionalni park Hardangervidda, na istoimenoj visoravni kojemu je površina 3400 km2. Krase ga brojna planinska jezera, prostrani ravnjaci gorske tundre, te slap Vøringfoss visok 183 m.
Heddal, najveća drevna crkva u Norveškoj, u blizini Notoddena u okrugu Telemarku. Sagrađena je oko 1250. s bogatim rezbarijama i zidnim slikama.
Nacionalni park Jostedalsbreen, te najveći ledenjak Jostedalsbreen na europskom kontinentu, površine 487 km2. Nalazi se u planinama između Sognefjorda i Nordfjorda, na nadmorskoj visini od 1000 do 2000 m. To je do 500 m debela ledena masa u 26 ledenjaka, koja se spušta u susjedne doline.
Karasjok, predio u sjevernoj Norveškoj, uz rijeku Karasjohka, blizu granice s Finskom. To je Laponsko središte s parlamentom Saamija, informativnim centrom i muzejom Saama. Južno od toga predjela nalazi se nacionalni park Øvre Anarjåkka, na prostranoj visoravni s tundrom i velikim tresetištima. Površina mu je 1290 km2.
Lillehammer, grad na sjevernom kraju jezera Mjøse na rijeci Gudbrandsdalslågen (ili Lågen). To je veliko središte zimskih sportova i poprište XVII. Zimskih olimpijskih igri (1996.). Također ga krasi muzej na otvorenom Maihaugen, sa starim kućama iz cijele Norveške.
Hammerfest je najsjeverniji grad Europe, a neki ga smatraju i najsjevernijim gradom svijeta, na otoku Kvaløyu. Nalazi se 70º39' N i važna je ribarska luka i polazište za Nordkapp. Sunce tamo ne izlazi od 17. svibnja do 28. srpnja, pa je grad ljeti vrlo živahan. Vegetacija je u njemu vrlo oskudna, tako da na gradskom trgu uspijeva jedva nekoliko stabala. U gradu se nalazi tvornica koja iz bakalara, proizvodi riblje ulje pa od toga cijeli grad neugodno zaudara.
Lofoti (Lofoten), niz gorovitih otoka ispred Norveške obale, sa stožastim vrhovima i slikovitim ribarskim naseljima u zaljevima. Neka od najpoznatijih su Austvågøy sa središtem u Svolvaeru (slikoviti Trollfjord), Vestvagøy, Moskenesøya.
Røros, rudarski grad u unutrašnjosti srednje Norveške, na rijeci Røa. Krase ga stare rudarske kuće iz 17. i 18.stoljeća, rudarski muzej, rudnik Christianus Sextus kojeg je moguće razgledati. Cijeli je grad dio UNESCO-ve Svjetske baštine.
Nacionalni park Saltfjellet–Svartisen u sjevernoj Norveškoj, površine 2 102 km2. Nalazi se na istoimenoj visoravni, na nadmorskoj visini od 1200 do 1400 metara, s brojnim ledenjacima (kao Svartisen) i krškim špiljama (turistička špilja Grønli).
Nordkapp (Sjeverni rt) je rt na otoku Magerøyi, na krajnjem sjeveru Europe (71°10′21″ N), premda se još sjevernije pruža obližnji rt Knivskjellodden . To je vrlo otmjeno turističko odredište, dostupno cestom iz Honnigsvåga. Sunce tamo ne zalazi od 14. svibnja do 30. srpnja.
Stavanger, grad na jugozapadnoj obali koji je središte za opskrbu naftnih platformi na otvorenom moru. Stara je gradska jezgra s drvenim kućama i romaničkom katedralom iz 11.stoljeća.
Trondheim, grad na južnoj obali Trondheimskog fjorda. Do 13. stoljeća je bio prijestolnica norveških kraljeva. Turistička je atrakcija velebna katedrala s grbom sv. Olava, u kojoj se od 1814. krune norveški kraljevi. Poznat je i slikoviti most Gamle Bybro ili Bybroa.
Urneška drvena crkva na farmi Ornes, na istočnoj obali Lustrafjorda, sjevernog rukavca Sognefjorda. Tamo se nalazi jedna od najstarijih drevnih crkava iz 11. stoljeća, koja je kao i cijelo selo dio UNESCO-ve Svjetske baštine. 

Norveški jezik (norveški: norsk [nɔʃk]; ISO 639-3: nor) je sjevernogermanski jezik, makrojezik indoeuropskoga podrijetla koji se pretežito govori u Norveškoj. Govori ga oko 4,5 milijuna ljudi u Norveškoj te oko milijun ljudi van Norveške. Norveški jezik, odnosno jezici, javljaju se u dvije službene inačice:  bokmål (čita se bukmol)  i nynorsk (čita se nünošk, što znači novonorveški) isprva nazivan landsmål (nacionalni jezik). Do stvaranja dva nacionalna jezika dolazi nakon raspada dansko-norveške unije, a oba su prihvaćena od strane parlamenta. Knud Knudsen prilagodio je danski Riksmål (jezik kraljevstva) koji se govorio u norveškim gradovima i prilagodio pravopis norveškom izgovoru. Ovaj jezik/pravopis zove se bokmål i pripada istočnoskandinavskoj podskupini sjevernogermanskih jezika. Na drugom jeziku nynorsk, isprva nazivan landsmål radio je dijalektolog Ivar Andreas Aasen na temelju seoskih dijalekata izbjegavajući riječi slične danskima. Nynorsk pripada zapadnoskandinavskoj podskupini sjevernogermanskih jezika. Osobe koje govore švedski i norveški obično razumiju jedni druge bez većih problema. Ovo važi i za danski i norveški jezik, s time da je veća sličnost u pisanju nego u govoru jer je pisana književna inačica norveškog vrlo slična pisanom danskom zbog višestoljetne jezične unije (kao posljedica njihove političke unije).
Norveški jezik vuče svoje podrijetlo iz prasjevernogermanskog jezika poznatog i kao staronordijski, a koji se govorio na prostoru Skandinavije u prvih tisuću godina naše ere. Staronordijski se jezik danas može vidjeti u obliku runa na prostoru čitave Skandinavije. Ovaj jezik se vremenom podijelio na dva narječja zapadnonordijski (norveški: norrønt)  i istočnonordijski. Iz zapadnonordijskog su se s vremenom razvili norveški, islandski i farski dok su se iz istočnonordijskog razvili švedski i danski.
Dolaskom kršćanstva u Skandinaviju u 10. stoljeću rune se prestaju koristiti i u uporabu dolazi latinica. Ime koje se koristi za jezik koji se u ovo vrijeme govori i piše na području Norveške je staronorveški (norveški: gammelnorsk). Ovaj jezik je potpuno identičan s jezikom koji se u isto vrijeme govori i piše na području Farskih otoka i Islanda jer su ove otoke naselili upravo norveški Vikinzi u 9. st..
Dolaskom crne smrti u 13. stoljeću većina pismenih govornika ovog jezika umire i s njima nestaje staronorveški kao pisana inačica jezika. Tekstovi pisani poslije crne smrti su u pravilu pisani mješavinom švedskog, danskog i staronorveškog. Ova pismena inačica jezika se označava kao srednjonorveški (norv. mellomnorsk). 
Savezom između Norveške i Danske i reformacijom danski postaje službena pisana inačica u Norveškoj. Na Farskim otocima i na Islandu se nastavlja uporaba srednjonorveškog koji se kasnije razvija u zasebne jezike: islandski i ferojski. Danski je tako bio službeni jezik kroz nekoliko stoljeća, no ipak će se sve više početi razlikovati: prvenstveno će do izražaja dolaziti norveški izgovor danske pisane norme. Uvođenjem danskog kao pismene inačice u norveški jezik ulaze mnoge posuđenice, prvenstveno iz njemačkoga i danskoga jezika.
Pripadanje Norveške pod Švedsku 1814. godine otvara diskusiju o pisanoj inačici norveškog jezika koja bi se razlikovala od danskoga, a koja je izazvala podjelu javnosti na dva dijela. Jedan dio je želio da se novi pisani norveški temelji na narječjima jer oni nisu bili pod utjecajem danskog jezika, kao standardnoga. Najglasniji zagovaratelj ove ideje bio je norveški samouki jezikoslovac Ivar Aasen. Ova inačica pisanog norveškog je 1929. godine službeno dobila ime nynorsk (prije se zvala i landsmål, otprilike: pokrajinski jezik) i postala je drugi standarrdni jezik u Norveškoj. 
Drugi dio javnosti podržavao je ideju da se u danski pisani jezik koji se koristio u Norveškoj postupno uvode norveške riječi i izbacuju danske. Ovaj dio javnosti je bio predvođen prosvjetiteljom  Knudom Knudsenom. Ova se inačica norveškog jezika prvobitno nazivala državni norveški (norveški: riksmål) da bi 1929. godine dobila svoje službeno ime bokmål. 
U 20. stoljeću Norveška država pokušava ujediniti nynorsk i bokmål u jednu inačicu pisanog norveškog pod imenom samnorsk (zajednički norveški). Velike reforme jezika bivaju provedene 1917., 1938. i 1959. godine. Samnorsk nailazi na otpor u velikom dijelu javnosti i država odustaje od ovog projekta sredinom 60-ih godina. 
Danas su oba jezika službena i standardna, i gotovo sve se tiskovine, posebice one službene, objavljuju na oba jezika, također se u školi uče oba. Ipak, u praksi bokmål ima daleko više govornika, otprilike između 85 i 90% stanovništva. Kada se norveški uči kao strani jezik, uči se upravo bokmål. Broj govornika nynorska dostigao je vrhunac za vrijeme Drugog svjetskog rata kada je prema procjenama jedna trećina stanovništva koristila tu inačicu pisanog norveškog jezika. Od završetka Drugog svjetskog rata ovaj broj je pao na sadašnjih 10% - 15%.
Od 1952. do 1972. godine jezik regulira Norsk språknemnd, kada tu obavezu preuzima Norsk språkråd.
Bokmål (knjiškonorveški) se zasniva na danskoj književnoj tradiciji. Razlog ovome je danska dominacija u Norveškoj i status danskoga jezika kao službenog jezika u Norveškoj od srednjeg vijeka. Kao posljedica toga i danas su razlike u pismu između standardnoga danskog i standardnoga norveškog (prvenstveno bokmåla) još uvijek relativno male. Ove razlike su uvedene sredinom 18. stoljeća kada je Knud Knudsen (1812. - 1859.) započeo reformaciju norveškoga jezika.
U ovo vrijeme jezik je bio poznat pod imenom riksmål (državni jezik). 1928. jezik je službeno preimenovan u bokmål. Između 1917. i 1965. u Norveškoj je službeni program države bio ujedinjenje dvije pisane inačice norveškog u jednu. Ova ujedinjena inačica poznata je kao samnorsk (zajedničkonorveški). Pod utjecajem ove politike u bokmål su uvedena neka pravopisna pravila iz nynorska. Danas se ime riksmål (državnonorveški) koristi za pravopis prije reformi s početka prošlog stoljeća, dok se ime bokmål (knjiškonorveški) koristi za inačicu jezika u kojoj su reforme uvedene.
Nynorsk je druga službena pisana inačica norveškog jezika. Nastao je većinom radom Ivara Aasena između 1842. i 1873. godine. Cilj jezika je bio da bude protuteža "danskom" norveškom koji je govorilo gradsko stanovništvo i bogatiji slojevi norveškog društva.
Za vrijeme norveške politike stvaranja samnorska (zajedničkonorveškog) u nynorsk su uvedena neka od pravila iz bokmåla (knjiškonorveškog). Nynorsk u kojem ove reforme nisu uvedene naziva se høgnorsk (visokonorveški).
Samnorsk (zajedničkonorveški) je inačica norveškog jezika koja je trebala nastati spajanjem bokmåla (knjiškonorveškog) i nynorska (novonorveškog). Plan norveške države za stvaranje ove inačice pisanog jezika je danas službeno odbačen.
Norveški jezik spada u porodicu indoeuropskih jezika. Praindoeuropski jezik se s vremenom razvio u različite grupe jezika migracijom stanovništva koje je prvobitno govorilo ovaj jezik. Germani su početkom nove ere govorili protogermanski jezik koji se sa vremenom podijelio u tri grupe; zapadno-, istočno- i sjevernogermanski (odnosno staronordijski). Sjevernogermanska grupa se kasnije grana u norveški, danski, švedski, islandski i ferojski jezik.
Ovi sjevernogermanski jezici se obično klasificiraju u dvije skupine: zapadnonordijsku (ili zapadnoskandinavsku) grupu i istočnonordijsku (ili istočnoskandinavsku) grupu. Klasifikacija se temelji na fonološkim promjenama iz staronordijskog jezika koji je svima u osnovi. Na primjer riječ most se u istočnonordijskim jezicima zove bro, dok se ista riječ zove bru u zapadnonordijskim jezicima. Islandski, ferojski i norveški jezik pripadaju zapadno nordijskoj grupi, dok švedski i danski pripadaju istočnonordijskoj grupi. Ova klasifikacija nije relevantna za norveški jezik kao cjelinu zbog toga što granica između ove dvije fonetske skupine djeli norveški na dva dijela. Narječja norveškog koja se govore na jugoistoku Norveške pripadaju istočnonordijskoj grupi, dok ostatak norveških narječjâ pripada zapadnonordijskoj grupi.
Danas se ovakva podjela često osporava jer današnji norveški ima daleko više sličnosti sa suvremenim danskim, pa i švedskim, negoli s islandskim i/ili ferojskim.
U norveškom jeziku postoje velike varijacije u izgovoru između različitih narječjâ. U norveškom kao i u drugim skandinavskim jezicima postoji relativno veliki broj samoglasnika. U norveškom jeziku ton kojim se samoglasnici izgovoraju može predstavljati razliku u značenju riječi s jednakim nizom fonema. Drugi jezici u Europi u kojima također postoje tonalne razlike su švedski, hrvatski, srpski, bošnjački, crnogorski, slovenski, litavski i letonski.
Norveški jezik je prepoznatljiv po relativno velikim razlikama između različitih narječja i velikom broju istih. Razlike među narječjima se obično pripisuju velikim zemljopisnim udaljenostima među stanovništvom i planinskom okruženju koje je ranije ograničavalo kontakt između ljudi. Posebnost norveškog jezika je da su narječja u današnjici dobila jak položaj, kako u službenim tako i u neslužbenim situacijama. Standarizirano narječje postoji ali nije dovoljno rašireno i vezan je za bokmål. Ovo standarizirano narječje se govori samo u pokrajini Østlandet.

Nosač zrakoplova je ratni brod čija ravna i slobodna paluba omogućuje slijetanje i uzlijetanje zrakoplova. Pored opreme potrebne za zrakoplove ispod palube se u više razina nalaze spremišta (hangari) za zrakoplove, naoružanje, opremu, gorivo; postrojenja za njihovo dizanje i spuštanje, radionice za popravak zrakoplova, motora i sustava; prostorije za smještaj letačkog i tehničkog osoblja.
Avion je kao borbeno sredstvo nenadomjestivo i na kopnu i na moru. Kako bi se avion mogao iskoristiti daleko od svojih kopnenih baza razmatrana je mogućnost njihova prijevoza preko mora kao i polijetanje i slijetanje na brodove.
Prvi uspjeli pokušaj zbio se 14. rujna 1910. godine kada je američki pilot George Ely malim avionom Curtiss s motorom od 50 KS uzletio s krstarice Birmingham. Uzletna platforma dimenzija 24 x 7 metara nalazila se je na pramcu krstarice. Ely je prvi uspio i sletjeti na brod Pennsylvania 18. siječnja 1911. godine. Na krmi broda nalazilase je platforma 32 x 10 m preko koje su bila razapeta 22 tanka, čvrsta čelična užeta. Avion je na zadnjem donjem dijelu trupa imao ugrađenu kuku koja je pri slijetanju morala zahvatiti jedan od užadi. Ova osnovna zamisao polijetanja s pramca, slijetanja na krmu i zaustavljanja primjenjuje se i na današnjim nosačima. Do ideje za izgradnjom nosača današnjeg izgleda došli su Britanci koji su zaključili da uzletna platforma smanjuje moć brodske artiljerije, da zauzima previše prostora i od pilota zahtjeva veliku sposobnost pri uzlijetanju i slijetanju. Projektantima je postavljen zahtjev za novim brodom koji će imati slobodnu palubu za slijetanje i uzlijetanje. Razvoj nosača zrakoplova neminovno je uvjetovao i različitost izvedbi i pojavu više tipova i namjena nosača zrakoplova. Tako su se podijelili u nekoliko kategorija koji se razlikuju po veličini, broju zrakoplova koje nose kao i namjeni:
flotni nosač zrakoplova, koji predstavlja standardnu veličinu u ovoj klasi ratnih brodova
Događaji u Prvom svjetskom ratu prisilili su Britance da trgovačke brodove preinače u nosače hidroaviona. Brodovi s hidroavionima su radi male nosivosti imali loše pomorske značajke, mali radijus kretanja i nosili su samo nekoliko hidroaviona. Ipak 25. prosinca 1914. godine Britanci su sa sedam hidroaviona koji su uzletjeli s nosača Engadine, Riviera i Empress izvršili bombardiranje hangara na njemačkoj obali kod Cuxhavena. U hangarima su se nalazili cepelini. Potkraj rata Britanci su završili preinaku putničkog broda Conte Rosso u nosač zrakoplova Argus koji je imao osnovne značajke današnjih nosača. Argus je mogao primiti 20 aviona u jednom hangaru koji su se na uzletno-sletnu stazu podizali s dva električna dizala. Prostrana paluba broda bila je potpuno slobodna. Brod 1918. godine ulazi u sastav britanske mornarice ali se radi završetka rata ne koristi.
Velika Britanija daje veliko značenje nosačima zrakoplova i već 1920. završava preinaku bojnog broda Indija u nosač Eagle. U isto vrijeme završava izgradnju nosača Hermes. SAD i Japan slijedili su Veliku Britaniju i također modificirali svoje ratne i trgovačke brodove. Amerikanci su napravili nosač Langley, a Japan nosač Hosho.
Prema uzletno-sletnim stazama u zračnim lukama nastojalo se da i staza na nosaču zrakoplova bude oslobođena od svih nadogradnji uključujući zapovjedni most i dimnjake. Provođenje ispušnih plinova kroz vodoravne cijevi do krme broda (kao što je to urađeno na britanskom Argusu) imalo je velike nedostatke: visoku temperaturu u hangarima i s time povećanu opasnost od eksplozije benzinskih para, vrtloženje zraka nad krmom koje su stvarali ispušni plinovi i time još više otežali sigurno slijetanje aviona. Rješenje problema nađeno je u izgradnji zapovjednog mosta i dimnjaka na jednoj, bočnoj strani. Kao protuteža takve nadgradnje na suprotnoj strani smješteni su pomoćni strojevi i spremnici za pogonsko gorivo, čija se težina automatski nadoknađivala morskom vodom.
Do drugog svjetskog rata modificirano je ili izrađeno: SAD 6, Japan 6, Velikoj Britaniji 2 i u Francuskoj 1 nosač.
Približni raspored težina nosača zrakoplova,  čija je standardna istisnina iznosila 23.000 t, bio je:
Nosači zrakoplova promijenili su taktiku ratnih brodova. Zrakoplovi s nosača mogu izviđati na prostranim morskim površinama, pratiti kretanje neprijatelja i napadati daleko od svojih pomorskih baza. Njihov tadašnji brz razvoj najbolje pokazuju podaci: Amerika je 1940. godine imala 6 nosača, a 1944. 122 (3 od 45.000 t u završnoj fazi, 24 od 27.000 t, 8 od 10.000 t i 87 raznih veličina i težina). U to vrijeme Velika Britanija imala je 61 nosač, a Japan 26. 
U Drugom svjetskom ratu saveznički nosači zrakoplova odigrali su odlučujuću ulogu u obrani pomorskih putevana na Atlantiku, Sredozemnom moru i u morima sjeverne Europe. U bitku za Antlantik Njemačka je uz podmornice uvela i svoje velike brodove. Gubitak bojnog broda Bismarck dokazao je da se zaštita iz zraka ne može osloniti na avione s kopna, već da mora biti prisutno zrakoplovstvo s nosača. Nakon toga Njemačka je donijela odluku za gradnju nosača, ali oni nisu nikada ušli u sastav flote.
Na Pacifiku su nosači zrakoplova odigrali, također, veliku ulogu. Počevši od samog napada na američku bazu Pearl Harbour od strane Japanaca, preko bitke u Koraljnom moru i u operaciji kod otočja Midway do uništavanja japanske flote kod Leyte i uništavanja najvećeg ikad sagrađenog bojnog broda Yamato.
Razvoj zrakoplovstva morali su pratiti i nosači zrakoplova. Glavne preinake na nosačima bile su: kutna paluba, parni katapult, elektro-akustički i automatski uređaj za slijetanje. Prednost kutne palube bila je u boljem korištenju prostora za parkiranje zrakoplova i u većem osjećaju sigurnosti kod pilota jer kod pogrešnog prilaza može ponoviti postupak. Kutna paluba prvi puta se pojavila 1951. godine. Parni katapult se toliko usavršio da s palube mogu uzlijetati sve teži i brži avioni a novi uređaji za slijetanje omogućuju slijetanje i pri lošoj vidljivosti. Proučavane su i ostale pojedinosti koje utječu na slijetanje i uzlijetanje na nosače: težina zrakoplova, jačina katapulta, intervali uzlijetanja, sustav za zaustavljanje, kurs i brzina nosača. Od pogonske energije na lož ulje prelazi se na nuklearni pogon a klasične topove zamjenjuju vođeni projektili.
Nosači zrakoplova moraju udovoljiti potrebama zrakoplova koje će prevoziti, vrsti i količini naoružanja, zaštite, manevarskih i pomorskih osobina samog nosača.
Uzletno-sletna paluba mora biti dovoljno široka i dugačka za sigurno slijetanje i uzlijetanje predviđenih aviona. Po potrebi se paluba može produžiti preko pramca i krme broda. Dužina palube ovisi o tehničkim karakteristikama aviona kao i o načinu uporabe. U slučaju istovremenog slijetanja i uzlijetanja paluba mora biti znatno duža. Tada avioni uzlijeću s prednjeg dijela platforme dok se na krmi odvija priprema aviona za uzlijetanje ili slijetanje. Priprema aviona podrazumijeva i rasklapanje krila koja su tijekom parkiranja u hangaru bila sklopljena radi uštede na prostoru. Proširenje je ograničeno jer bi se protuzračnoj obrani koja se najčešće nalazi na prvoj nižoj palubi smanjio sektor gađanja.
Na prednjem dijelu platforme postavlja se vjetrobran koji štiti osoblje i avione tijekom pripreme. Kod samog uzlijetanja preklapa se na palubu.
Sustav za kočenje i zaustavljanje neprekidno se usavršava radi stalnog povećanja brzina slijetanja i težina aviona. Čeličnu užad pridržavaju hidraulične ili zračne kočnice (za razliku od prvobitnih vreća s pijeskom). Na kraju uzletno-sletne staze postavljaju se mreže koje zaustavljaju avion ako uže za zaustavljanje uslijed opterećenja pukne ili ga repna kuka ne zahvati.
Dizalo služi za spuštanje aviona u niže palube i nihovo podizanje prije uzlijetanja. Dimenzije dizala moraju biti što manje, ali ipak dovoljne za podizanje i spuštanje zrakoplova. Njihova nosivost mora biti jednaka nosivosti platforme kako bi avioni nesmetano mogli prelaziti preko njih kada su platforme dizala u ravnini s uzletno-sletnom stazom. Ugrađuju se najmanje dva dizala, jedan na pramcu i jedan na krmi.
Na nosačima zrakoplova katapulti su naprave koje pomažu zrakoplovu iz stanja mirovanja, u vrlo kratkom vremenu, postići potrebnu brzinu za uzlijetanje. Lovačkim avionima je tijekom Drugog svjetskog rata na kopnu trebalo 160 m za uzlijetanje, a s hidrauličkim katapultom na nosaču dovoljno je 30 m. Suvremeni mlazni vojni avioni trebaju 1200 – 1800 m za uzlijetanje na kopnu, a s parnim katapultom na nosaču samo 60 m.
Hangar je prostor u koji se smještaju zrakoplovi. Njegovu dužinu i širinu određuju dimenzije uzletno-sletne staze. Za nosače najveća opasnost je požar. Hangari se zato provjetravaju snažnim ventilacijskim uređajima, čime se sprječava skupljanje opasnih para goriva. Radi smještaja što većeg broja aviona u hangar, krila se prije spuštanja sklapaju.
Avion uzlijeće s nosača "u vjetar", kada je god to moguće. Kada se očekuju uzlijetanja, pramac nosača se usmjerava u vjetar i povećava mu se brzina. Što je brzina broda veća avionu će trebati kraća staza za uzlijetanje. 
Dva su osnovna sustava polijetanja sa nosača zrakoplova: sustav polijetanja sa katapultom (CATOBAR - Catapult Assisted Take Off But Arrested Recovery) i sustav polijetanja sa odskočnom rampom (STOBAR - Short Take Off But Arrested Recovery). 
Sustav uzlijetanja sa katapultom omogućava postizanje puno većih brzina prilikom uzlijetanja, ali takav sustav na zrakoplov stavlja iznimno veliko opterećenje pa zrakoplovi namjenjeni za polijetanje sa katapultom moraju biti posebno pšrojektirani za tu namjenu. Dok čeka dozvolu za uzlet avion je osiguran podmetačima a motori mu rade pod punim potiskom. Nakon signala miču se podmetači, aktivira se katapult i avion naglo ubrzava. Ovisno o težini, smjeru vjetra i brzini broda, avion je već nakon nekoliko desetaka metara u zraku. 
Pri sustavu uzlijetanja sa odskočnom rampom avion postiže manju brzinu pa je zbog toga ograničena i količina tereta koju može ponjeti, ali tu je opterećenje na sam zrakoplov puno manje. 
Tehničko osoblje koje radi na platformi mora biti izuzetno dobro izvježbano i usklađeno. Avioni tada mogu uzlijetati svega nekoliko sekundi jedan za drugim.
Slijetanje je teža i opasnija procedura. Paluba nosača zrakoplova je relativno uska i kratka. Samo najbolji piloti, koji su prošli dugotrajno i iscrpno školovanje, mogu sletjeti na nosač zrakoplova. Kako bi se avion mogao sigurno zaustaviti, preko staze su postavljena čelična užad (6-10 užadi na razmaku od oko 2 m). Avion prilikom slijetanja izvlači "repnu kuku" iz donjeg repnog dijela trupa. Kuka pri samom slijetanju na palubu zahvaća čeličnu užad koja se zatežu i preko sustava za kočenje koji se nalazi ispod palube zaustavlja avion.
Nosači zrakoplova su najveći brodovi u sastavu neke ratne mornarice. Nosač u klasi Nimitz pokreću dva nuklearna reaktora i četiri parne turbine, dugačak je 333m a cijena mu je 4,5 milijardi US dolara. U toj klasi mornarica SAD-a ima 10 nosača u uporabi, a 2009. se očekuje polaganje kobilice prvog nuklearnog nosača klase Gerald R. Ford, koja će zamijeniti klasu Nimitz na osnovi brod za brod. Klasa Ford će ostati u službi barem do druge polovice 21. stoljeća. 
Devet zemalja aktivno koristi 22 nosača zrakoplova: SAD (11), Velika Britanija (2), Francuska (1), Rusija (1), Italija (2) (ITS Cavour), Indija (1), Španjolska (2), Brazil (1) i Tajland (1). 
Narodna Republika Kina je od Ukrajine krajem devedesetih godina otkupila nosač zrakoplova Varyag iz bivšeg SSSR-a, međutim mnogi mornarički analitičari vjeruju da Kina koristi taj nosač samo za proučavanje i vježbu.
Nosači zrakoplova praćeni su većim brojem vojnih brodova raznih namjena koji štite veliki nosač relativno slabih manevarskih mogućnosti, prevoze dodatnu opremu i izvršavaju druga vojnih djelovanja.

Nova Kaledonija (francuski: Nouvelle-Calédonie, također se koriste imena Le caillou i Kanaky) je otočje u Melaneziji, jednom od 3 skupine otoka u Oceaniji. To je Collectivité sui generis (jedina ima takav status) republike Francuske, smještena u Tihom oceanu, otprilike 1.500 km istočno od Australije i 2.000 km sjeverno od Novog Zelanda.
Od potpisivanja ugovora u Nouméi, Nova Kaledonija ima poseban status u Republici Francuskoj (collectivité spécifique). 
Godine 2014. u Novoj Kaledoniji će se održati lokalni referendum na kojem će se odlučiti hoće li Nova Kaledonija postati samostalna država ili će ostati u državnoj zajednici sa Francuskom.
Prvo stanovništvo je naselilo zapadni Tihi ocean prije 50.000 godina. Kasnije su ovo područje naselili Austronežani. Skupina ljudi koji su se naselili na Melanežansko otočje su Lapitanci. Oni su naselili ovo područje otprilike oko 1500 pr. Kr. 
U 11. stoljeću na ovo područje su se naselili Polinežani koji su se stopili s tadašnjim stanovništvom ovih otoka.
Europljani su prvi put ugledali obale Nove Kaledonije i Îles Loyauté krajem 18. stoljeća. Britanski istraživač James Cook je ugledao Grande Terre 1774. godine i nazvao ju Nova Kaledonija po škotskim gorjima, kojima otok sliči zbog brdovitosti. Kaledonija je inače latinsko ime za Škotsku.
Britanski i američki lovci na kitove i trgovci su koristili alkohol i duhan kako bi podmićivali i iskorištavali lokalno stanovništvo i njihove resurse. Također su na otoke donijeli mnoštvo bolesti iz Europe i Amerike koje nisu postojale na ovim otocima. Tako je mnoštvo lokalnog stanovništva umrlo od dizenterije, sifilisa, kozica i sličnih bolesti. Na kraju se lokalno stanovništvo pobunilo što  je rezultiralo i napadom na posadu broda Cutter koju je pojelo pleme Pouma.
Mnoštvo stanovništva je i porobljeno i odvedeno na plantaže sladorne trske na Fidžiju i Queenslandu.
Katolički i protestantski misionari su došli na ova područja u 19. stoljeću i uzrokovali šok na lokalnu kulturu. Tjerali su ljude nositi odjeću i iskorijenili mnoge lokalne tradicije i kulture.
Otok je proglašen francuskim teritorijem 1853. za vladavine Napoleona III.. Slijedeći primjer Britanaca u obližnjoj Australiji, između 1854. i 1922. Francuska je poslala oko 22.000 zatvorenika u kažnjeničke kolonije na jugozapadu otoka. Kada su ukinute kažnjeničke kolonije, europski doseljenici (uključujući i bivše zatvorenike) i razni azijski radnici su podigli naselja na otoku. Broj domorodačkog Kanak stanovništva je naglo opao u tom razdoblju zbog raznih bolesti i sustavu sličnom apartheidu (Code de l'Indigénat).
Borbu za nezavisnost je počela skupina Front de Libération Nationale Kanak Socialiste (FLNKS) 1985. godine.  Vrhunac sukoba se dogodio 1988. talačkom krizom u mjestu Ouvéa. Borba je na kraju dovela do povećanja autonomije, sporazumom u Matignonu 1988. (Hotel Matignon u Parizu) i sporazumom u Nouméi 1998. godine. Tim sporazumima je stanovništvo Kaledonije izborilo pravo na lokalno državljanstvo, odvojene državne simbole od Francuske i referendum o samostalnosti koji će se održati 2014. godine.
Do 1946. Nova Kaledonija je bila kolonija Francuske, da bi od 1946. do 1999. imala status prekomorskog teritorija (territoire d'outre-mer, ili TOM).
Nova Kaledonija se sastoji od tri regije ili pokrajine (francuski: provinces). Svaka regija se sastoji od više općina.Trenutno sveukupno postoje 33 općine.
Otočje Loyauté (Lojotsko otočje)Broj zastupnika je: 14 za Lojotsko otočje, 22 za Sjevernu pokrajinu i 40 za Južnu pokrajinu.
Sastoji se od 54 zastupnika, od kojih su: 7 s otočja Loyauté, 15 iz Sjeverne i 32 iz Južne pokrajine.
Novu Kaledoniju službeno u Francuskom parlamentu predstavljaju dva predstavnika. Trenutno su to: Jacques Lafleur (RPCR) i Pierre Frogier (RPCR) oba predstavnika su članovi stranačke skupine UMP).
Trenutno se u Novoj Kaledoniji nalaze dvije političke strane. Lijevu stranu čine pobornici nezavisnosti Nove Kaledonije i socijalisti, dok desnu čine pobornici državne zajednice s Francuskom i desne stranke.
Nova Kaledonija se sastoji od više melanezijskih otoka i otočja u južnom Tihom oceanu. Nalazi se istočno od Australije i sjeveroistočno od Novog Zelanda. Na sjeveroistoku se nalazi država Vanuatu.
Glavni otok Nove Kaledonije je Grande Terre. Oko njega se nalazi mnoštvo manjih otoka: îles Belep na sjeverno od Grande Terrea, île des Pins na jugu, istočno su îles Loyauté  (Ouvéa, Lifou, Tiga i Maré) i daleko na zapadu se nalazi otočje Chesterfield (îles Chesterfield) i grebeni Bellone.
Grande Terre je daleko najveći otok. Površina mu je 16 372 km². Dugačak je oko 400 km a širok od 50 do 70 km. Najviša točka otoka je Mont Panié, nadmorske visine od 1 628 m.
Glavni grad, Nouméa, je i najveći grad Nove Kaledonije. Ima 91 386 stanovnika po popisu iz 2004. Šire područje Nouméa (Le Grand Nouméa) (sa susjednim općinama Païta, Dumbéa i Mont Dore) ima oko 146 000 stanovnika.
Na otocima vlada tropska klima sa sezonskim kišnim razdobljima koju donose vjetrovi s istoka. Prosječni broj padalina godišnje je: 
2.000-4.000 mm na cijelom otoku Grande Terre.Zapadnu stranu Grande Terrea od padalina zaštićuju planine, tako da je prosječni broj padalina 1200 mm na godinu.
Za razliku od mnogih drugih otoka u Tihom oceanu, koji su većinom vulkanskog podrijetla, Nova Kaledonija je dio bivšeg superkontinenta Gondwane. 
Nova Kaledonija i Novi Zeland su se odvojili od Australije prije 85 milijuna godina, a jedan od drugoga prije 55 milijuna godina. Iz tog razloga Nova Kaledonija sadrži mnoge rijetke endemične biljke i životinje, kao primjerice ptica Cagou ili kagu koja ne može letjeti i drvo Niaouli koje također raste i na Australiji i u Novoj Gvineji.
Novokaledonijski koraljni greben koji okružuje Grande Terre i Île des Pins, je drugi najveći koraljni greben na svijetu poslije australskog Velikog koraljnog grebena (Great Barrier Reef). Dugačak je oko 1500 km.
Nova Kaledonija je jedna od najvećih izvoznica nikla. Procjenjuje se da zemlja sadrži oko četvrtine svjetskih zaliha nikla.  Zbog toga je rudarstvo vrlo razvijeno, pogotovo na planini Koniambo.
Nikal, (otkrio ga je Jules Garnier u 19. stoljeću) koji čini 6 % svjetske proizvodnje (koja svakim danom raste, većinom zbog potreba kineskog tržišta) čini 90% izvoza zemlje. 
Također u Novoj Kaledoniji postoje veća nalazišta kroma, željeza, zlata i bakra.
Poljoprivreda i ribolov su ponešto razvijeni, većinom za životne potrebe stanovnika. Ove grane čine 6 % proizvodnje zemlje i zapošljavaju oko 30 % ukupne radne snage. Poljoprivreda je razvijena većinom u Južnoj provinciji.
Zadnjih godina se prilično razvio i turizam, većinom zbog ugodne klime, laguna i koraljnog grebena. Turisti su većinom iz Japana, Australije i Novog Zelanda. Većina turističke infrastrukture se nalazi u Sjevernoj provinciji. Razvitak turizma još uvijek koči slaba veza s kontinentalnom Francuskom i manjak međunarodnih zračnih luka.
Dok je zračni prijevoz dosta slab, pomorski je vrlo razvijen, pogotovo otkad je međunarodna pomorska kompanija P&O, Nouméu učinila svojom glavnom lukom u južnom Pacifiku.
Ostatak stanovništva čine etničke skupine koje su se naselile u Novoj Kaledoniji u posljednjih 150 godina. Većinom su to bijelci francuskog podrijetla koji čine 34.5% stanovništva. Polinežani čine 11.8%, Indonežani 2.6%, Vijetnamci 1.4% i Vanuatanci 1.2% stanovništva. Ostale etničke skupine kao Arapi, Japanci, Kinezi itd. čine 3.9% stanovništva.Većina stanovnika izjašnjavaju se rimokatolicima.
Caldoches'http://hr.wikipedia.org/w/index.php?title=Nova_Kaledonija&action=submit' je lokalni naziv za bijelce (većinom francuskog porijekla), a za ljude iz kontinentalne Francuske uobičajen je naziv Métros.
Službeni jezik Nove Kaledonije je francuski, a još se govori 38 drugih jezika, a jedan je izumro. Ovi jezici pripadaju austronezijskoj porodici, i uglavnom novokaledonskoj skupini. To su: 
peko 1.000 govornika: ajië [aji] 4.040 (1996 popis); bislama 1.200 (1982 SIL); cemuhî 2.050 (1996 popis); dehu 11,300 (1996 popis); dumbea; francuski 53,400 (1987); istočnofutunski 3,000  (1986); fwâi 1,130 (1996 popis);  iaai 1,560 (1996 popis); novokaledonski javanski 6,750 (1987);  Nengone 6,500 (2000 D. Tryon); numee 1,810 (1996 popis); nyâlayu 1,520 (1996 popis); paicî 5,500 (1996 popis); Tayo 2,000 (1996 C. Corne);  zapadnouvejski 1,110 (1996 popis); walliški 19,400 (2000); Xârâcùù 3,780 (1996 popis); Xaragure 570 (1996 popis); Yuaga 1,990 (1996 popis).
200 do 1.000 govornika: bwatoo (300; 1982 SIL); caac 890 (1996 popis); haveke 300 (1982 SIL); hmwaveke 300 (1982 SIL); jawe 730 (1996 popis); mea 300 (1982 SIL); neku 220 (1996 popis); nêlêmwa-nixumwak 950 (1996 popis); nemi 320 (2000 D. Tryon); orowe 590 (1996 popis); pwaamei 220 (1996 popis); tiri 260 (1996 popis);
Manje od 200 i ugroženi jezici: Arhâ 35 (1996 popis); arhö 62 (1996 popis); haeke 100 (1982 SIL); pije 160 (1996 popis); Pwapwa 16 (1996 popis); vamale 150 (1982 SIL); zire 4 (1996 popis).
Lokalni strip autora Bernarda Bergera, La Brousse en folie sadrži likove različitih etničkih skupina koje žive u Novoj Kaledoniji i bavi se njihovim doživljajima na humorističan način.
Elektronička verzija lokalnih novina "Les Nouvelles Calédoniennes". (www.info.lnc.nc)
Kaneka je glazbeni oblik rođen u osamdesetim godinama prošlog stoljeća iz političkih događanja na otoku. 
 Wikimedia Atlas -   New Caledonia, sadrži  New Caledonia karte.Službena stranica vlade Nove Kaledonije 

Nova Rača je općina u Hrvatskoj. Područje Nove Rače naseljeno je oko 8000 godina u kontinuitetu i ima oko 80 povijesnih nalazišta najviše iz prapovijesti i srednjega vijeka. U srednjem vijeku, postajale su gradine (utvrde) poput Orlovoga grada kraj današnjega Orlovca i utvrda u središtu današnje Nove Rače. Prvi pisani spomen Rače nalazi se u listini iz 1230. godine. U Novoj Rači, templari su sagradili crkvu Uznesenja Blažene Djevice Marije, 1312. Iz tog vremena, u crkvi je sačuvana gotička sakristija. Tada se utemeljuje i župa, koja se spominje još 1334. te 1501. Prostor crkve, spomenik je kulture prve kategorije, jer su u njemu pronađeni arheološki ostaci prapovijesnih kultura. Provale Turaka događale su se od 1540. do 1544. Područje je postalo nenastanjeno i granični prostor između Hrvatske i Osmanskoga Carstva. Turci su protjerani s ovih prostora 1684. godina, a u međuvremenu je u Rači bila karantena za stoku, što je zametak stočnih sajmova u Novoj Rači. Austrijski car Franjo Josip I. posjetio je Novu Raču i Drljanovac te Bjelovar, 12. rujna 1888. godine. Povod su bile vojne vježbe na području Nove Rače i Drljanovca. Tvornica opruga »Fenor«, na vrhuncu poslovanja je zapošljavala preko 500 radnika i proizvodila oko 6000 raznih vrsta opruga. Osnutkom Bjelovarsko-križevačke biskupije 5. prosinca 2009., mons. Vjekoslav Huzjak odlučio je da za svoju biskupiju, župnu crkvu u Novoj Rači proglasiti Marijanskim svetištem. Dan Općine je 20. travnja.
Brežuljkasto-ravničarski kraj, nema viših uzvisina, zimi pušu jaki vjetrovi, česti su mrazevi. Ljeti pada i tuča. Ima veći broj potoka i umjetnih kanala. Ovom općinom, protječe rijeka Česma. 
Umjereno kontinentalna klima, hladne zime, topla ljeta i pretežno povoljan raspored oborina. 
Snijeg može pasti od listopada do travnja, najviše ga ima u siječnju i veljači. Tuče najviše ima u lipnju i srpnju. Magla je najintenzivnija u listopadu i studenom. Najveća visina snijega bila je 50 cm.
U općini је 13 naselja: Bedenik, Bulinac, Dautan, Drljanovac, Kozarevac Račanski, Međurača, Nevinac, Nova Rača, Orlovac, Sasovac, Slovinska Kovačica, Stara Rača i Tociljevac.
Nakon završetka sukoba s Turcima, vratilo se izbjeglo stanovništvo. U 17. i 18. stoljeću dolaze novi stanovnici iz Međimurja, Podravine, Turopolja i srpsko stanovništvo iz Slavonije. Nakon ukidanja Vojne krajine 1871. godine dolaze doseljenici iz Češke i Mađarske. Najviše stanovnika bilo je 1910. godine. Tada je bilo 5874 Hrvata, 898 Mađara, 259 Srba, 257 Čeha i 170 ostalih narodnosti. Krajem 20. stoljeća povećava se broj stanovnika albanske i romske narodnosti. Danas na području Općine zbog starenja stanovništva, iseljavanja i slaboga nataliteta živi manje stanovnika nego prije 200 godina. Najnaseljenija mjesta su: Nova Rača i Bedenik, a najmanje stanovnika ima Tociljevac. Najčešća prezimena su: Jukić, Žabjačan, Valentić, Hanževački, Vlahović, Bengez i Markaj.
Općina Nova Rača je po popisu stanovništva 2011. godine na površini od 92,73 km2 imala 3433 stanovnika, što predstavlja 2,87% od ukupnog broja stanovnika Bjelovarsko-bilogorska županije, odnosno  0,08% od ukupnog broja stanovnika Hrvatske. Gustoća naseljenosti u Novoj Rači je 37 stanovnika/km2.
1971. - 706 (Hrvati - 630, Srbi - 55, Jugoslaveni - 12, ostali - 9)Kretanje broja stanovnika općine Nova Rača 1857.–2011. godine
CD rom: "Naselja i stanovništvo RH od 1857-2001. godine", Izdanje Državnog zavoda za statistiku Republike Hrvatske, Zagreb, 2005.
Načelnik: Darko Knežić.Nova Rača je do 1871. godine bila središte jedne od satnija đurđevačke krajiške pukovnije. Nakon toga bila je sjedište upravne općine sve do kraja Drugoga svjetskoga rata. Načelnik općine Marko Mišir iz Orlovca ubijen je kao civil na Križnome putu od strane partizana 1945. godine. Poslije rata, osnovani su Narodni odbori Općina Nova Rača, Bulinac i Bedenik. Od 1963. do 1993. godine, sela s područja današnje Općine bila su u sastavu Općine Bjelovar. Od 1993. postoji sadašnja Općina Nova Rača. Od 1997. godine u njenom sastavu više nisu Severin i Orovac, koji su formirali novu Općinu Severin, a Općini Nova Rača pridružilo se selo Bedenik.
Ime Rača koriste se za ime općinskoga sjedišta više od 600 godina. Ne zna se točno značenje imena, ali se vjeruje da potječe od riječi "račva" (račvanje), a Nova Rača se stvarno nalazi na stjecištu, račvi puteva i vodotoka. U latinskom riječ „racha” znači radvajanje rijeka ili razdiobu, a na mađarskom “rács” znači rešetku ili mrežu.
Grb Općine Nova Rača ima oblik poluokruglog štita u kojemu se nalazi plava bordura sa 12 zlatno-žutih šestorokrakih zvijezda. U srcu štita u zlatno- žutom polju nalazi se plava ovalna trokatna kula s ovalnim kupolastim krovom  i malteškim križem na vrhu, te plavim polumjesecom ispod kule. Središnji štit predstavlja Novu Raču, a dvanaest zvijezda predstavlja dvanaest ostalih sela u općini. Zastava je plava sa žuto obrubljenim grbom u sredini. Svečana zastava je plavi gonfalon s tri trokutasto završavajuća repa obrubljen žutim i sa zlatnim kićankama.
Područje Nove Rače naseljeno je oko 8000 godina u kontinuitetu i ima oko 80 povijesnih nalazišta najviše iz prapovijesti i srednjega vijeka što potvrđuju arheološke iskopine ostatka glinenog posuđa, oružja i alata.  Najstarije nalazište potječe iz starčevačke kulture prije 8000 godina, a ima nalaza i korenovske (4700.-5300 g. pr. Kr.) i sopotske kulture (4500.-4700. g. pr. Kr.) U Staroj Rači pronađene su fosilizirane kosti mamuta. Na ovim prostorima živjelo je pleme Panona te Iliri i Kelti. Panonsko-keltsko stanovništvo živjelo je i u vrijeme Rimskoga Carstva, kada prima dio rimske kulture. Pronađen je rimski novac te keramički i građevni materijal iz vremena Rimskoga Carstva.
U srednjem vijeku, postajale su gradine (utvrde) poput Orlovoga grada kraj današnjega Orlovca i utvrda u središtu današnje Nove Rače. Prema istraživanjima, u srednjem vijeku se prosječno živjelo samo oko 30-35 godina zbog pothranjenosti i bolesti. Ljudi su jeli: žitarice, povrće, sir, mlijeko i jaja te vrlo malo mesa. Neka sela imaju ista imena od srednjega vijeka do danas kao: Rača (Nova Rača), Međurača, Sasovac i Bedenik (prije se zvao Sveti Benedikt). Neobična su imena Stare i Nove Rače, jer je Nova Rača starija od Stare Rače i ima rijetke ostatke iz srednjega vijeka, a Stara Rača to nema.
Prvi pisani spomen Rače nalazi se u listini iz 1230. godine, objavljenoj u Kaloči u Mađarskoj, iz koje se može vidjeti da je Rača bila posjed biskupa Stjepana II. Naselje Nova Rača (Racha, Radcha, Ratcha) spominje se u povijesnim dokumentima 1245., kada je pripadala staroj župi Česma, koja je ukinuta u 14. stoljeću. Spominje se zatim u jednoj ispravi od 22. studenog 1469. te u ispravi od 8. veljače 1495. 
U Novoj Rači, templari su sagradili crkvu Uznesenja Blažene Djevice Marije, 1312. Iz tog vremena, u crkvi je sačuvana gotička sakristija. Tada se utemeljuje i župa, koja se spominje još 1334. te 1501. Prostor crkve, spomenik je kulture prve kategorije, jer su u njemu pronađeni arheološki ostaci prapovijesnih kultura.  
U vlasništvu templara, Rača je bila do 1312. godine, kada je taj crkveni red ukinut. Dana, 26. travnja 1245. godine, ugarsko-hrvatski kralj Bela IV. poklonio je knezu Hudini posjed Međuraču, jer se hrabro borio protiv Tatara 1242. godine. Vitezovi ivanovci su naslijedili Novu Raču od templara te su dovršili crkvu, koju su započeli graditi templari. Kasnije Rača prelazi u ruke svjetovnih velikaša i plemića. 
U srednjem vijeku, bila je trgovište, koje je kralj Žigmund prije 1396. založio banu Mikcu Prodaviću. Nakon njegove smrti, Novu Raču posjeduje Uršula Bebek. Dio vlastelinstva je kasnije pripalo i Ivanu Hudini, kao kraljevski dar. Postaje vlasništvo iločkih velikaša 1457. Račansko vlastelinstvo prostiralo se na jug do Čazme i Stare Ploščice, a na na jugoistoku do Velikog Grđevca. 
Nakon smrti Lovre Iločkoga, do posjeda u Rači dolazi Ladislav Mor, brata pečujskoga biskupa Filipa. Ladislav je bio zloglasan, jer je iz koristi, dao ubiti čak i svoju prvu suprugu te sestru. Turci su 1542. zarobili Ladislava Mora u gradu Ružici kod Orahovice i odveli ga u Istanbul, gdje se preobratio na islam, a njegov sin postao je turski paša (admiral). Za vrijeme Mora, Raču je posjetio ban Hrvatske i Slavonije Franjo Batthyány.
Provale Turaka događale su se od 1540. do 1544., kada su Ulama-beg, Veli-beg i Murat-beg s 7000 pješaka i 4000 konjanika zauzeli Međuraču. Narod je pobjegao iz Rače i sam zapalio kulu. Područje je postalo nenastanjeno i granični prostor između Hrvatske i Osmanskoga Carstva. Nikola Ožegović sukobio se s Turcima kod kule u Rači 1586. godine. Turci su protjerani s ovih prostora 1684. godina, a u međuvremenu je u Rači bila karantena za stoku, kojom se trgovalo između Turaka i Hrvata, što je zametak stočnih sajmova u Novoj Rači. 
U vrijeme Vojne Krajine bila je tvrđavica za obranu od Turaka, što je zabilježeno i na Glavačevoj zemljopisnoj karti Hrvatske iz 1673. Mještani su imali obavezu ići u rat od 18. do 60. godine po potrebi, za uzvrat su dobivali zemlju za poljoprivredu. 
Novu je Raču posjetio zagrebački biskup Maksimilijan Vrhovac 1805. godine, kada je i posvetio obnovljenu župnu crkvu. U Novoj Rači je 1. svibnja 1819. godine rođen Ivan Vitez Trnski, kao sin krajiškoga učitelja. Bio je jedan od najvažnijih hrvatskih književnika 19. stoljeća, prevoditelj, političar, župan i pukovnik. Prvi je predsjednik Društva hrvatskih književnika i počasni građanin grada Zagreba. Bio je i predsjednik Matice hrvatske 1901. godine. Pomogao je pri osnutku Matičina časopisa Vijenca kojemu daje i ime te 1869. godine u njegovom prvom broju objavljuje pjesmu Pjesma uz vienac.Austrijski car Franjo Josip I. posjetio je Novu Raču i Drljanovac te Bjelovar, 12. rujna 1888. godine. Povod su bile vojne vježbe na području Rače i Drljanovca. U carevoj pratnji bio je i prijestolonasljednik Rudolf i nadvojvode Willim, Joseph i Otto. 
U Novoj Rači djelovala je šumarija Imovne općine đurđevačke od oko 1875. godine do 1947. godine. Prva poznata trgovina otvorena je 1. srpnja 1876. godine pod imenom "Isidor Dobrović trgovina mješovitom robom u Rači". Oko 1880., Nova Rača imala je poštu i telegraf. Narodna čitaonica otvorena je 1885. godine te postoji i danas kao knjižnica, a od tada postoji i KUD "Ivan Vitez Trnski" Nova Rača. Kasnije je osnovan i KUD Međurača, koji postoji i danas.
Stjepan Radić održao je govor u Novoj Rači 1904. godine, a 1938. godine podignuta mu je bista u parku kraj crkve u Novoj Rači, rad poznatoga kipara Antuna Augustinčića. Nova Rača je slovila kao "tvrđava" Hrvatske seljačke stranke. U Novoj Rači je 18. svibnja 1907. rođen Tošo Dabac, jedan od najplodnijih i najutjecajnijih autora hrvatske umjetničke fotografije.
Dionica željezničke pruge Bjelovar – Garešnica/Grubišno Polje od Bjelovara do Velike Pisanice otvorena je 21. prosinca 1912. godine sa željezničkom stanicom u Bulincu. Predstavnik koncesionara i jedan od vodećih financijera pruge Lavoslav Singer rođen je u Bulincu i njegovom zaslugom u Bulincu je bilo stanica. Pruga je ukinuta za putnički promet 1968. godine, zbog neisplativosti i puno većeg korištenja cestovnoga prometa. Načelnik općine Stjepan Bjelovarac dao je zasaditi lipe u središnjem parku u Novoj Rači 1925. godine povodom 1000. godišnjice Hrvatskoga kraljevstva. Telefonska mreža došla je 1920. godine. Margita Somogji iz Bedenika izabrana je prvu miss Bjelovara 1928. godine.
Za vrijeme NDH-a, u Novoj Rači bila je žandarmerijska postaja. Iz Bedenika bio je jedan od vodećih komunista bjelovarskoga kraja Šandor Kiraly Pišta, koji je završio u logorima Danica i Jasenovac. Male grupe partizana u ilegali radile su napade na gospodarske objekte pa su spalili željezničku stanicu u Bulincu te opljačkali mlinove u Novoj Rači i Sasovcu, gdje su ukrali tone brašna. Najveći sukobi između ustaša i partizana vodili su se za selo Bulinac, koje je imalo najveći strateški položaj. Prva veća bitka bila je kod Dautana, Stare Rače i Severina 17. lipnja 1944. godine. Početkom svibnja 1945. godine, partizani su zauzeli područje Općine Nova Rača. Nakon rata, u Bulincu je podignut veći spomenik poginulim pripadnicima Narodnooslobodilačke vojske i partizanskih odreda Jugoslavije, koji su bili većinom iz Vojvodine. Za vrijeme Drugog svjetskog rata poginulo je 117 stanovnika Općine, a 70 neposredno nakon rata, od kojih neki i na Križnome putu.
Nogometni klub "Trnski" obnovio je rad već 1945. godine. Komunističke su vlasti nacionalizirale veća imanja i osnovane su seljačke poljoprivredne zadruge, koje su do sredine 1950.-ih uglavnom prestale postojati. Dio se stanovništva zbog teškoga života odselio u zapadnu Europu pa je broj stanovnika postepeno padao. Pozitivan primjer je tvornica opruga »Fenor« ("FEderi NOva Rača"), koja je bila jedina takva tvornica u bivšoj Jugoslaviji. Na vrhuncu je zapošljavala preko 500 radnika i proizvodila oko 6000 raznih vrsta opruga. U njoj se posebno istaknuo Slavko Šantalab. Tvornica je propala nakon osamostaljenja Hrvatske. Trgovačko poduzeće "Bilo" nastalo je 1956. godine i imalo je 10 trgovina. Kasnije se pripojilo bjelovarskom "Univerzalu".
Zdravko Ceraj iz Stare Rače osvajač je srebrne i brončane medalje u atletici na Mediteranskim igrama u Aleksandriji u Egiptu 1951. godine, a nastupio je i na Olimpijskim igrama u Helsinkiju 1952. godine.
U Novoj Rači, održana je prva aukcijska prodaja krava u Hrvatskoj 27. siječnja 1976. Zgrada Osnovne škole "Ivan Vitez Trnski" otvorena je 30. rujna 1978. godine. 
Godine 1982. i 1986., Folklorni ansambl iz Clevelanda u SAD-u posjetio je Novu Raču, jer je njihov predsjednik Marko Šarić, rođen u Drljanovcu kraj Nove Rače.
Sve do kraja 1992. godine, područje Općine Nova Rača bilo je u sastavu Općine Bjelovar, a od onda je utemeljena Općina Nova Rača. Prvi načelnik Općine bio je Mato Burić. Za vrijeme Domovinskoga rata poginulo je 13 mještana, od toga 6 u borbi: Igor Stipić u Kusonjama, Božidar Vlahović u Bairu, Marijan Vučinić u Pakracu, Josip Grahovac i Draško Pavić u Komletincima, a Dalibor Milošević u Vučilovcu. Podignut im je spomenik u parku kraj crkve u Novoj Rači. Oko 250 stanovnika Općine sudjelovali su kao hrvatski branitelji, najviše u sastavu bjelovarske 105. brigade ZNG-a, u 2. satniji, kojoj je bio zapovjednik Stevo Remenarić. Južno od Nove Rače bilo je uzletište za poljoprivredne zrakoplove, koje je raketirala JNA 3. siječnja 1992. godine, a osim toga nije bilo drugih oružanih sukoba za vrijeme Domovinskoga rata na područja Općine.
Tadašnji predsjednik Republike Hrvatske Stjepan Mesić službeno je posjetio Novu Raču 2005. godine.
Osnutkom Bjelovarsko-križevačke biskupije 5. prosinca 2009., mons. Vjekoslav Huzjak odlučio je za svoju biskupiju, župnu crkvu u Novoj Rači proglasiti Marijanskim svetištem. Proštenja u Svetištu vezana su uz marijanske blagdane, a glavna proštenja su za Veliku i Malu Gospu, 15. kolovoza i 8. rujna, kada se okuplja velik broj vjernika i hodočasnika.
Najvažnija gospodarska grana je poljoprivreda, ponajviše stočarstvo i ratarstvo. Gotovo da nema šuma i vinograda. Prema Poljoprivrednom popisu RH iz 2003. godine na području Općine uzgajalo se:  9664 svinja, 5492 krava, 2226 ovaca, 265 koza, 1352 kunića, 31031 peradi i 32 konja te je bilo 274 pčelarskih košnica. 
Razvijen je vjerski turizam za vrijeme blagdana Velike i Male Gospe (lokalni nazivi: Velika i Mala Maša), kada je Nova Rača najposjećenije mjesto u županiji. Uz vjerske sadržaje, tada se održavaju i sajmovi te kulturno-zabavni program. Nova Rača ima dugu tradiciju sajmovanja i uz Bjelovar, stoljećima je najvažnije sajmište u Bjelovarsko-bilogorskoj županiji. Kroz povijest bili su razvijeni obrti, koji su bili potrebni mještanima poput kolara, krojača, mlinara, stolara i sl. 
Najveće i najuspješnije poduzeće u Novoj Rači bio je "Fenor" – tvornica opruga, koji je počeo poslovao nakon Drugog svjetskog rata i djelovao je do kraja 1990.-ih. Fenor je imao suradnju s češkim tvornicama "Perovna" i " Brezova". U najboljim danima u 1980.-ima bilo je zaposleno preko 550 radnika i proizvodilo se 12 000 opruga po satu. 
U Novoj Rači postoji zračno pristanište, koja je dugačko 200-300 metara i asfaltirana je. Njime upravlja Aeroklub Nova Rača i može se koristiti bez naknade. JNA je zrakoplovom MIG-21 raketirala pistu 3. siječnja 1992. godine. Pogodile su je dvije rakete. Zračno pristanište danas nema popratnu infrastrukturu. Koristilo se za poljoprivredne zrakoplove, koji su po potrebi zaprašivali polja protiv štetnih kukaca.
Zdravko Ceraj, nogometaš, atletičar, planinar, osvajač je srebrne i brončane medalje na Mediteranskim igrama u Aleksandriji 1951. godine, nastupio na Olimpijskim igrama 1952.
Ivan Vitez Trnski, političar, književnik, župan, prvi predsjednik Društva hrvatskih književnika, počasni građanin grada Zagreba
Crkva Uznesenja Blažene Djevice Marije u Novoj Rači potječe iz 1312. godine, kada su je sagradili templari. Iz tog vremena u crkvi je sačuvana gotička sakristija. Prostor crkve spomenik je kulture prve kategorije, jer su u njemu pronađeni arheološki ostaci prapovijesnih kultura. U župnoj crkvi Uznesenja Blažene Djevice Marije vidljivi su ostaci gotike iz predturskog razdoblja. Na tornju i kuli vidljive su puškarnice, a zvonik završava baroknom kapom. Obnovljena je 1782. godine, a posvetio ju je zagrebački biskup Maksimilijan Vrhovac 1805. godine. Orgulje su izvanredno djelo visokog baroka i idu u red najznačajnijih ostvarenja u Hrvatskoj. Prema vizitacijama potječu iz 1753. godine. Mehaničkog su sustava s 11 registara i s drvenim apstraktima. Osnutkom Bjelovarsko-križevačke biskupije postala je biskupijskim marijanskim svetištem.Crkva sv. Katarine u Nevincu sagrađena je 1890. godine, na mjestu stare istoimene crkve. Glavni oltar iz 1891. godine, sagrađen je po nacrtima poznatoga arhitekta Hermanna Bolléa. Po legendi, selo Nevinac dobilo je ime po plemićkoj obitelji Nyven. Posljednji potomak obitelj Katarina umrla je mlada pa je njoj u čast crkva nazvana po sv. Katarini Aleksandrijskoj.
U Novoj se Rači vrlo rano pojavljuje osnovno školstvo. U njoj su 1798. radile njemačka trivijalna škola do 1868. i općinska narodna škola. I u drugim se naseljima otvaraju pučke škole: u Severinu 1829., u Orlovcu 1830., u Nevincu 1830., u Međurači 1899., u Sasovcu 1931., u Slovinskoj Kovačici 1934. Škola u Novoj Rači imala je i pouku iz ratarstva i vrtlarstva. Godine 1882. uvodi se tjelovježba. Od 1. rujna 1954. škola postaje narodna osmogodišnja škola. Od 1973. do 1978. gradi se nova škola, koja se otvara 30. rujna 1978. Osnovna škola Ivana Viteza Trnskog Nova Rača, danas ima područne škole u selima: Slovinska Kovačica, Sasovac, Međurača i Bulinac. 
U sklopu škole djeluju radioamateri i raketari. Također djeluje i ŠŠD "NOVA RAČA". U okviru ovog društva rade sekcije malonogometna za učenike od petog do osmog razreda, dvije stolnoteniske sekcije za učenice i učenike od petog do osmog razreda. Od ove školske godine 2008./2009. radi i malonogometna sekcija za učenice.
Godine 1946. osnovano je sportsko društvo Trnski s nogometnom, kuglačkom i šahovskom sekcijom. 
NK Trnski Nova Rača, nogometni klub iz 1930. godine, ima nogometno igralište "Domagoj Novak" nazvano po igraču koji je poginuo na igralištu od udara groma 9. lipnja 2013. godine. Za klub su od poznatijih igrača igrali: Ivan Bedi (NK Dinamo), Marin Lalić (NK Hajduk, NK Zagreb, FC Paços de Ferreira (Portugal)), Stjepan Lončarević (NK Slaven Belupo, NK Mladost 127).
Moto Classic Klub Nova Rača, osnovan 2001. godine - Prvaci Hrvatske u brzinskim oldtimer moto utrkama 2004. Organizira memorijal Marijan Krmpotić s utrkama prikolica, skutera i supermoto.
Aeroklub Nova Rača, osnovan 2006. godine, ima zrakoplovno pristanište, bavi se modelarstvom, maketarstvom i zrakoplovno tehničkom kulturom.
Športsko ribolovno društvo “Štuka” Nova Rača, osnovano je 1958. god., gospodari s oko 1,3 ha vodene površine koju poribljava najviše šaranom i  amurom, te štukom, somom i smuđem, koji su uhvaćeni kao kapitalni primjerci.
Športsko ribolovno društvo „Šaran“ Bedenik, osnovano je davne 1967. godine, umjetno jezero (ribnjak) površine 1,9 ha sastoji se od dva manja i jednog većeg jezera.
Športsko ribolovno društvo „Šaran“ Drljanovac, osnovano je 2001. godine i ima ribnjak od 0,16 ha.
Lovačko društvo "Srna" Nova Rača, osnovano je 20. travnja 1946. godine, ima lovački dom građen 1970.-ih, obnovljen 2010.-ih.
Lovačko društvo "Gaj" Dautan, osnovano je 1983., lovački dom u Staroj Rači izgrađen 2009. godine.
Konjički klub "Classic" Nova Rača, osnovan je 15. lipnja 2011. godine, bavi se uzgojem hrvatskih sportskih konja, preponskim jahanjem i dresurom.

Da se razlikuje od istoimenih općina, koriste se još i nazivi Novigrad zadarski i Novigrad dalmatinski.
Istoimeno mjesto Novigrad je slikoviti povijesni dalmatinski gradić smješten na južnoj obali Novigradskog mora u dugom strmom zaljevu 33 km sjeveroistočno od Zadra, izgrađen na ostacima tvrđave iz 13. stoljeća na vrhu strmog brijega iznad grada.
Naseljen je od brončanog doba, s gradinskim naseljem na mjestu današnje tvrđave, otkad ovaj kraj naseljavaju «Liburni». Utvrda i naselje nastavili su život i u rimsko doba, kao i nakon doseljenja Hrvata u današnju domovinu u 7. stoljeću, što dokazuju razno ostaci, posebno crkve i dijelovi crkvenog namještaja i drugo.
976. godine:  porušena benediktinska opatija dvojnog titulara sv. Pavla ili sv. Kate.1220. godine: obnovljena rimska utvrda i nazvana «CASTRUM NOVUM» (Novigrad).1282 godine: ličko - krbavski velikaš Juraj Gusić Kurjaković podigao tvrđavu kako bi zaštitio svoje posjede oko Novigrada.1386. godine: u tvrđavi zatočena hrvatsko-ugarska kraljica Marija Anžuvinska i njena majka Elizabeta Kotromanić, žena Ludovika I. Anžuvinca  i kći bosanskog bana Stjepana II. Kotromanića (po legendi je kraljica Elizabeta u zatočeništvu izvezla  kraljevski plašt – «Planitu», koja se čuva u župnoj crkvi Sv. Marije u Novigradu).1387. godine: kraljica Elizabeta umorena ili je umrla prirodnom smrću.1387. godine: (od siječnja do travnja) tvrđava su s morske strane opsjeli Mlečani, a s kopna knezovi Ivan Krčki (Frankopan) i Budislav Kurjaković Krbavski. U tvrđavi je hrvatski ban Ivan Paližna držao zatočenu kraljicu Mariju Anžuvinsku, zaručnicu Žigmunda Luksemburškog.1387. godine: kraljica Marija Anžuvinska oslobođena iz zatočenistva.1526. godine: Novigrad (kastel s podgrađem) imao je 1054 stanovnika.1551. godine: u Novigradu napisan Novigradski zbornik starohrvatskog običajnog prava. Novigradski zbornik počinje riječima: "Na slavu božju 1551. na 12. veljače u Novigradu. Ovdje dolje napisat ćemo običaje, koji su  bili na tlu Hrvatske između Knina i Nina, kojih su se običaja držali naši djedovi i pradjedovi i mi poslije njih.1571. godine: brojna turska vojska i topništvo Ferhat Sandžaka od Bosne opsjedala je Novigrad, ali su izdržljivi i hrabri branitelji, među kojima se istaknuo kapetan Luka Halaburić, očuvali tvrđavu i prisilili Turke na uzmak.1633. godine: Mletački dužd Francesco Erizzo svojom dukalom udovoljio je zahtjevima Novigrađana: da ih se oslobodi od plačanja državnog poreza t.zv. desetine, jer nisu mogli obrađivati svoje polje zbog blizine turske granice, da im se popravi župna crkva koja je bila u trošnom stanju, te da im odobri jednog kirurga. Desetina je tada iznosila 200 dukata godišnje, za popravak crkve odobren je iznos od 50 dukata, a za uzdržavanje kirurga određen je iznos plaće jednog vojnika u tvrđavi.1647. godine: Mlečani pod zapovjedništvom generalnog providura Leonarda Foscola oslobodili Novigrad od Turaka.1662. godine: u boju s Turcima na Otresu (pokraj Bribirskih Mostina) poginuo don Vicko Vlatković, župnik Novigrada, te velik broj Novigrađana (imena su im nepoznata).1700. godine: obnovljena crkva sv. Kate, koja je bila  srušena u ciparskom ratu 1571.1708. godine: restaurirana tvrđava - Fortica.1718. godine: temeljito obnovljena (pregrađena) stara župna crkva Rođenja Blažene Djevice Marije (Male Gospe).1744. godine: arhiđakon don Ivan Vlatković ispisao Statut lige kotara ninskoga "Za držati ga pri sebi i svojih poslidnjih u kući svojoj u Novome gradu".1745. godine: u Novigradu rođen Petar Ante Zorzi, kardinal svete Rimske crkve, nadbiskup i metropolit Udina u Italiji.1776. godine: u Novigradu potpisan sporazum izmedu Mlečana i austrijskih vlasti o uređenju pograničnih područja. S mletačke strane nazočio je generalni providur Dalmacije Gradenigo, a s austrijske pukovnik Aspremont. Sporazum je nazvan Novigradska konvencija prijateljstva.1777. godine: u Novigradu ratificirana Novigradska konvencija prijateljstva.1797. godine: austrijske trupe pod zapovjedništvom pukovnika Danesa zauzele Novigrad.1798. godine: Novigrad postaje sjedište Mirovnog suda (u vrijeme prve austrijske vladavine).1798. godine: Novigrad postaje sjedište Mistnog starješinstva, poput još 22 dalmatinska kotara.1800. godine: podignuta crkva sv. Nikole.1811. godine: dekretom generalnog guvernera Ilirskih pokrajina Bertranda u Ljubljani osnovana općina Novigrad, a s radom je počela 1.1.1812. U sastav općine, uz Novigrad, ušla su sela: Starigrad, Seline, Jasenice, Kruševo, Karin Gornji, Karin Donji, Popović, Donje Biljane, Gornje Biljane, Smilčić, Kašić, Islam Grčki, Islam Latinski, Paljuv, Podgradina, Posedarje (ušlo u sastav općine 1813.), Slivnica i Vinjerac.1878. godine: osnovano Prvo Ribarsko Društvo Novigradsko, prvo u Dalmaciji.1885. godine: prijestolonasljednik Rudolf Habsburški (sin cara Franje Josipa I.) posjetio Novigrad. Povodom njegova dolaska Općina Novigradska izdala pjesmu prigodnicu.1890. godine: Novigrad je imao 969 stanovnika.1907. godine: članovi Narodne (narodnjačke) stranke osnovali Gospodarsku blagajnu za štednju i zajmove.1921. godine: Novigrad je imao 1178 stanovnika.1923. godine: izbila tučnjava između pristalica HSS-a i žandara, osnovan nogometni klub Lav, koji je kasnije promijenio ime u NOŠK.1941-1945 g.: u Drugom svjetskom ratu nastradale 52 osobe.1955. godine: podignuta Tvornica ribljeg brašna.1960. godine: započela s radom Dječja konfekcija (Kondal Novigrad).1962. godine: ukinuta Općina Novigrad.1971. godine: Novigrad je imao 837 stanovnika.1974. godine: otvorena nova zgrada Osnovne škole.1978  . godine: osnovano dobrovoljno vatrogasno društvo Novigrad.1991. godine: Novigrad je imao 612 stanovnika.1992. godine: 2. siječnja jugoslavenska vojska i četnici okupirali Novigrad, u mjestu je ostalo 5 osoba.1993. godine: 25. siječnja u vojno-redarstvenoj akciji "Maslenica" Novigrad oslobođen od velikosrpske okupacije.1993. godine: u Domovinskom ratu poginule 4 osobe.
Novigradsko more je duboko uvučeni morski zaljev površine 28,65 km². Povezan je s Velebitskim (Podgorskim ili Planinskim) kanalom na sjeverozapadu Novskim (ili Masleničkim) ždrilom, a s Karinskim morem na JI Karinskim ždrilom. Dužina zaljeva u smjeru zapad-istok je 11,0 km, a najveća širina je 4,8 km. Dužina obala Novigradskog mora je 29,7 km. Najveća dubina od 38 m nalazi se neposredno pri ulazu u Novsko ždrilo, a dubine ispod 30 m zauzimaju samo mali dio ispred Novskog ždrila.
U Novigradsko more ulijeva se Zrmanja, duga 69 km i porječjem od 554 km². Osim Zrmanje značajne su još pritoke Bašćica, Draga, Slapaca i druge manje, a važne su i vode koje dotječu iz Karinskog mora u koje utječu Karišnica i Bijela.
Bašćica je duga 19,5 km, a površina slivne zone je 69². Na njoj su i dva umjetna jezera (Vlacine i Grabovac) izgrađena za potrebe natapanja poljoprivrednih površina. Novigradska Draga dužine oko 11 km s Mošunjom (duga oko 10 km), ima slivnu zonu površine oko 58 km&sup2, ali su tokovi slabi i gube vodu u brojnim ponorima, tako da vode rijetko dopiru do mora u samom Novigradu.
Samo Novsko ždrilo vrlo je strmo usječeno u vapnence krškog poda pa se često naziva kanjonom, jer se radi o duboko usječenom klancu tj. sutjesci. Ovaj tjesnac nastao je dugotrajnom riječnom erozijom Zrmanje u doba nakon sto je, otprilike prije 40.000 godina ta rijeka skrenula svoj tok prema zapadu (prije je otjecala ka Krki) i kada je imala znatno veću snagu nego danas, a morska obala se nalazila znatno dalje od današnje. Izdizanjem morske razine zbog otapanja leda na polovima i visokim planinama nakon prestanka posljednjeg ledenog doba, potopljeno je ne samo ovo ždrilo nego i cio Velebitski kanal i Sjeverni Jadran. 
Nagibi padina u ždrilu dostižu i 60°, a nisu rijetki pojedini gotovo potpuno okomiti odsjeci. Kolebanja temperatura mora u zaljevu su znatna zbog dotoka hladne vode zimi i jakog zagrijavanja ljeti, pa dosežu i do 22°C na oko 5 m dubine. Za jakih zimskih hladnoća površina mora zna i zalediti, pa i u cjelokupnoj površini. 
Slanoća Novigradskog mora je manja nego otvorena Jadrana i povećava se s dubinom jer se zaslađena voda, specifično lakša, drži površinskog sloja. Salinitet na površini varira između 1,46‰ i 35,77‰, a u dubljim slojevima između 35‰ i 38‰. Zbog veće količine različitih mineralnih soli (silikati), prozirnost obično nije veća od 5 m.
Novigradsko more je i dragocjen izvor hrane. Postoje prirodni preduvjeti za rast pojedinih školjaka i zadržavanje ribe. Umjetan uzgoj dosad nije dao većih rezultata budući da očigledno nisu uzeti u obzir svi prirodni i društveni činitelji koji utječu na složenu životnu ravnotežu u ovom moru.
Negativni utjecaj nekadašnje tvornice glinice kod Obrovca, buka današnjih glisera i brodova, otpadne vode, prenaglašena izgradnja uz same obale itd., prijetnja su biološkoj ravnoteži u donjem toku Zrmanje i Novigradskom moru, pa se obnovi i očuvanju ovog bisera Jadrana mora posvetiti pojačana pažnja i briga kako ne bi došlo do promjena koje bi mogle bitno devastirati sam akvatorij, a time pogoršati i uvjete života ljudi na njegovim obalama.
Pobjednik natječaja za najljepši vrt u primorskoj Hrvatskoj je OSNOVNA ŠKOLA NOVIGRAD DALMATINSKI (novčana nagrada od 10 000 kn) koja je 2004. godine zabljesnula ljepotom pravoga zelenog bisera Jadrana. Sve je počelo još u ratom razorenom Novigradu, kada su učitelji zajedno s djecom, da bi ublažili ratne posljedice počeli obnovu školskog okoliša i školskog vrta. Neposredno nakon povratka iz progonstva, podignuli su mali maslinik, travnjake za igru, cvjetne gredice, kamenjaru sa sukulentima, ljekovitim i aromatičnim biljem. Svi zajedno, djeca i odrasli, stvorili su novu skladnu cjelinu ljepote kamena i cvijeća. U taj prostor uklapa se ribarska barka ukrašena cvjetnim lončanicama. 
Novigrad Dalmatinski na Novigradskom moru zbog ljepote ove male škole, prava je cvjetna oaza zadarskoga zaleđa.
Izvan gradskih zidina nalazi se srednjovjekovna crkva sv. Kate s ostacima benediktinskog i franjevačkog samostana.
Unutar zidina 1500. g. sagrađena je na starijim temeljima crkva sv. Marije pretvorena u školu krajem 19. st., nakon sto je izvan zidina sagrađena nova župna crkva.
Crkva Sv. Martina u Pridragi. U župnoj crkvi čuva se "Paško zvono" koje su Pažani 1587. darovali Novigradu.
U istoj crkvi nalazi se zavjetni kip Gospe od sedam žalosti iz 16. st. koji se posebno štuje.
Uredništvo: Tomislav Grbin (grafičko uređenje), Željko Karavida (fotografija), Ivana Vlatković (lektura
Broj pod kojim se časopis vodi u Nacionalnoj i sveučilišnoj knjižnici: ISSN 1333-5383

Nuklearna fuzija je proces spajanja lakih atomskih jezgri u teže (sve do željeza 56Fe), pri kojem se zbog gubitka mase (defekta mase) oslobađa golema količina energije. G. Gamow izveo je 1928. jednadžbu kvantno-mehaničkog tuneliranja, na temelju koje je zaključio da visoke temperature mogu stvoriti uvjete u kojima će se nadvladati elektrostatičko odbijanje (Coulombova barijera) između protona i time omogućiti fuzijske reakcije. Desetljeće poslije, H. A. Bethe razradio je fuzijske procese na kojima se temelji energija Sunca i ostalih zvijezda. Osnovni je proces vodikovo gorenje, spajanje četiriju vodikovih jezgri u jezgru helija, pri čemu je ključna uloga temeljne slabe sile i emisije neutrina. U tom se procesu, na račun razlike između masa četiriju vodikovih atoma i jednoga helijeva atoma, oslobađa 28 MeV energije. U ranim 1950-ima američka je vojna industrija proizvela hidrogensku bombu izazivanjem fuzijske reakcije u mješavini deuterija i tricija (vodikovih izotopa), pri čemu potrebnu visoku temperaturu stvara fisijska reakcija atomske bombe. Potkraj 1952. termonuklearna bomba na atolu Enewetak u Tihom oceanu uništila je cijeli otok, stvorivši rupu duboku 60 metara, promjera 1,5 kilometar.
U novije doba traju pokušaji ostvarivanja kontrolirane nuklearne fuzije, čime bi se dobio alternativni izvor energije (obnovljiva energija) koji bi trajno riješio energijsku glad čovječanstva. Naime, fuzijski reaktori koji se temelje na deuteriju (iz oceana) i triciju (koji se dobiva u samom reaktoru), neusporedivo su ekološki čistiji od fisijskih (bez onečišćenja i s malo radioaktivnosti). Ipak, još nesvladane poteškoće u dvama pristupima (magnetskoga zatočenja plazme ili laserske fuzije) odgađaju komercijalnu primjenu takvih reaktora (na primjer tokamak). Atomske jezgre željeza i nikla imaju najveću energiju veze po nukleonu i zbog toga su one najstabilnije između svih drugih jezgri. Fuzija dvije jezgre lakših od jezgri željeza ili nikla najčešće oslobađa energiju, dok fuzija jezgri koje su teže od jezgri željeza ili nikla apsorbira energiju - obrnuto je kod reverznog procesa nuklearne fisije.
Nuklearna fuzija lakih elemenata oslobađa energiju koja uzrokuje sjaj zvijezda i eksploziju vodikove bombe. Nuklearna fuzija težih elemenata (uz apsorpciju energije) javlja se pri ekstremnim uvjetima visoke energije ili kod eksplozije supernove.
Nuklearna fuzija kod zvijezda i supernovih je glavni proces kojim se stvaraju novi prirodni elementi. Ova reakcija se koristi kod dobivanja energije nuklearne fuzije.
Potrebna je znatna energija da bi se izazvala nuklearna fuzija, čak i kod najlakšeg elementa vodika. Međutim, fuzijom lakših jezgri kojom nastaje teža jezgra i slobodni neutron, obično se oslobađa više energije nego što je potrebno da bi se jezgre spojile. To je egzotermni proces kojim mogu nastati samoodržive reakcije.
Energija oslobođena u većini nuklearnih reakcija je mnogo veća od energije kemijskih reakcija, zato što je energija veze koja veže skupa nukleone u jezgri  znatno veća od energije koja veže elektrone oko jezgre atoma. Na primjer, ionizacijska energija dobivena dodavanjem elektrona jezgri atoma vodika je 13,6 eV, manje od milijuntog dijela 17 MeV energije koja se oslobađa u prikazanoj reakciji D-T (deuterij-tricij).
Glavne faze ciklusa nuklearne fuzije u zvijezdama razradio je znanstvenik H. A. Bethe.
Da bi došlo do fuzije potrebno je savladati znatnu energetsku barijeru. Na velikim udaljenostima dvije potpuno ionizirane atomske jezgre odbijaju jedna drugu zbog odbojnih elektrostatičkih sila koje postoje između njihovih pozitivno nabijenih protona. Kada se dvije jezgre približe na udaljenost potrebnu za pojavu fuzije elektrostatička barijera će biti savladana zbog jakih nuklearnih sila koje su na maloj udaljenosti jače od elektrostatičkih odbojnih sila.
Kada se nukleoni kao što je proton ili neutron dodaju jezgri, jaka sila privlači ih prema drugim nukleonima u tom jezgru, ali prvenstveno ih privlači prema najbližim susjednim nukleonima zbog kratkog dometa te sile. Nukleoni u nutrini jezgre imaju više susjednih nukleona nego oni nukleoni koji se nalaze na površini jezgre. Pošto manja jezgra ima veći odnos oplošja prema obujmu, energija veze po nukleonu zbog jake sile obično se povećava sa veličinom atomske jezgre, ali se približava graničnoj vrijednosti koja odgovara onoj vrijednosti koju ima potpuno okružen nukleon.
Elektrostatička sila, s druge strane, je sila koja opada s kvadratom udaljenosti, tako da na proton koji se dodaje atomskoj jezgri djeluje elektrostatičko odbijanje od svih drugih protona u jezgri. Elektrostatička energija po nukleonu povećava se zbog elektrostatičke sile, bez ograničenja s povećavanjem jezgre.
Ukupni rezultat ovih suprotnih sila je taj da se energija veze po nukleonu povećava s povećanjem veličine atomske jezgre, sve do elemenata željeza i nikla, a zatim se za teže atomske jezgre smanjuje. Na posljetku, energija veze postaje negativna i zbog toga su vrlo teške jezgre nestabilne. Četiri najčvršće vezane jezgre, padajućim redom u odnosu na energiju veze su: 62Ni, 58Fe, 56Fe, i 60Ni. Iako je izotop nikla 62Ni stabilniji, izotop željeza  56Fe  je zastupljeniji. To je zbog veće brzine raspadanja 62Ni u unutrašnjosti zvijezda uzrokovanog apsorpcijom fotona.
Istaknuti izuzetak od ovog pravila je jezgra helija-4, čija je energija veze veća od energije veze litija, sljedećeg težeg elementa. Objašnjenje za takvo posebno ponašanje nam daje Paulijev princip isključenja - kako su protoni i neutroni fermioni, oni ne mogu postojati u točno jednakom stanju. Svako stanje energije protona ili neutrona u jezgri može imati po jednu česticu gornjeg i donjeg spina. Helij-4 ima anomalno veliku energiju veze jer se njegova jezgra sastoji od dva protona i dva neutrona, tako da sva četiri nukleona mogu biti u osnovnom stanju. Bilo koji dodatni nukleoni moraju zauzimati stanje više energije.
Situacija je slična ako se približe dvije atomske jezgre. Dok se jedna jezgra približava drugoj, svi protoni jedne jezgre odbijaju sve protone u drugoj. Jaka nuklearna sila može prevladati ovo odbijanje tek kada se dvije jezgre međusobno dotaknu. Prema tome, čak i kada je krajnje energetsko stanje niže, i dalje postoji velika energetska barijera koja se mora prevladati. U kemiji je slična pojava poznata kao aktivacijska energija. U nuklearnoj fizici ona se zove Coulombova barijera.
Coulombova barijera je najmanja za izotope vodika - oni imaju samo jedan pozitivni naboj u jezgri. Jezgra u kome bi se nalazila samo dva protona ne bi bila stabilna, tako da moraju sudjelovati i neutroni, u idealnom slučaju je jedan od produkata vrlo čvrsto vezana jezgra helija.
Koristeći deuterij-tricijsko gorivo, energetska barijera je oko 0,1 MeV. U usporedbi, energija koja je potrebna za uklanjanje elektrona iz atoma vodika je 13,6 eV, što je oko 7500 puta manje. Prijelazni rezultat fuzije deuterija i tricija je nestabilna jezgra 5He, koja odmah izbacuje neutron uz energiju od 14,1 MeV. Energija uzmaka preostale jezgre 4He je 3,5 MeV, tako da je ukupno oslobođena energija 17,6 MeV. Ovo je višestruko veća energija od one koja je potrebna da bi se savladala energetska barijera.
Ako energija kojom se započinje reakcija dolazi od ubrzavanja jedne jezgre, proces se zove fuzija "snop-meta" (beam-target), ako su obje jezgre ubrzane to je onda fuzija "snop-snop" (beam-beam). Ako su jezgre dijelovi plazme koja je blizu termalnog ekvilibrija (ravnoteže), onda se radi o termonuklearnoj fuziji. Temperatura je mjera prosječne kinetičke energije čestica, pa zagrijavanjem jezgre dobivaju energiju i mogu je dobiti dovoljno za savladavanje barijere od 0,1 MeV. Može se izračunati da je za tu vrijednost energije potrebna temperatura veća od 160 GK (gigakelvina), što je očito vrlo visoka vrijednost.
Postoje dva učinka koji smanjuju ukupnu potrebnu temperaturu. Jedan je činjenica da je temperatura prosječna kinetička energija, što znači da će pojedine jezgre na toj temperaturi stvarno imati mnogo veću energiju od 0,1 MeV, dok će ostale imati mnogo manju energiju. Upravo će jezgre koje se nalaze na visokoenergetskom repu funkcije raspodjele brzine sudjelovati u većini fuzijskih reakcija. Drugi učinak je kvantno tuneliranje. Jezgre ne moraju stvarno imati dovoljno energije da potpuno savladaju Coulombovu barijeru. Ako imaju skoro dovoljno energije, one mogu proći kroz preostalu barijeru. Zbog ovih će razloga gorivo i na nižoj temperaturi sudjelovati u fuzijskim procesima, ali u manjoj mjeri.
Reakcijski presjek σ je mjera vjerojatnosti fuzijske reakcije kao funkcije relativne brzine između dvije jezgre u reakciji. Ako postoji raspodjela brzina, npr. kod termonuklearne fuzije raspodjela je termalna, tada je korisno izvesti prosjek raspodjele umnoška presjeka i brzine. Brzina reakcije (broj fuzija po obujmu u vremenu) je <σv> puta umnožak brojčane gustoće reaktanata:
  Ako u reakciji sudjeluje samo jedna vrsta jezgri, kao što je to kod D-D reakcija, onda se umnožak 
   se povećava praktički od nule pri sobnoj temperaturi do značajnih veličina pri temperaturama od 10 do 100 keV. Na ovim temperaturama, daleko iznad tipičnih ionizacijskih energija (13,6 eV u slučaju vodika), fuzija reaktanata postoji u stanju plazme.
Ovisnost <σv> o temperaturi u uređaju s određenim vremenom zadržavanja energije izvodi se uzimajući u obzir Lawsonov kriterij.
Fuzijska reakcija može održavati samu sebe ako se dovoljna količina proizvedene energije upotrebljava za održavanje goriva na visokoj temperaturi.
Jedna od sila koja može zadržati gorivo dovoljno dobro da zadovolji Lawsonov kriterij je gravitacija. Međutim, potrebna masa je toliko velika da je gravitacijsko zadržavanje otkriveno samo kod zvijezda. Čak i uz korištenje goriva veće reaktivnosti, kao što je deuterij, bila bi potrebna masa veličine Mjeseca.
Budući da su plazme vrlo dobri električni vodiči, magnetska polja mogu također zadržavati fuzijsko gorivo. Može se koristiti čitav niz magnetskih konfiguracija, najosnovnija razlika postoji između zrcalnog zadržavanja i toroidnog zadržavanja, posebno između Tokamaka i Stelaratora.
Treći način zadržavanja je primjena naglog impulsa energije na veliki dio površine kuglice fuzijskog goriva, uzrokujući istovremenu imploziju i razvijanje topline do vrlo visokog tlaka i temperature. Ako je gorivo dovoljne gustoće i dovoljno ugrijano, brzina fuzijske reakcije će biti dovoljno visoka za izgaranje značajnog dijela goriva prije nego što dođe do rasipanja. Da bi se postigli ovi ekstremni uvjeti, početno hladno gorivo se mora eksplozivno stlačiti. Inercijsko zadržavanje se koristi kod vodikove bombe, gdje kao pobuđivač služe x-zrake stvorene pomoću fisijske bombe. Inercijskim zadržavanjem se također pokušalo ostvariti kontroliranu nuklearnu fuziju, gdje kao pobuđivač služi laserska, ionska ili elektronska zraka, te tzv. Z-pinch.
Ispituju se i drugi principi zadržavanja, kao što su muon-katalizirana fuzija, Farnsworth-Hirschov fuzor (inercijsko elektrostatičko zadržavanje) i mjehurasta fuzija.
Poznato je mnoštvo načina kojima se utječe na nuklearnu fuziju. Neki su "hladni" u strogom značenju jer nijedan dio materijala (osim produkata reakcije) nije na visokoj temperaturi, neki su "hladni" u ograničenom značenju jer je većina materijala osim reaktanata na niskoj temperaturi i tlaku, a neke su "vrući" jer se njima stvaraju makroskopska područja vrlo visoke temperature i tlaka.
Muon-katalizirana fuzija je dobro ustanovljen i ponovljiv fuzijski proces koji se dešava na uobičajenim temperaturama. Detaljno je proučavana od strane Stevena E. Jonesa tijekom ranih 1980-ih godina. Nije objavljeno da je proizvedena energija veća od utrošene. Vjeruje se da proizvodnja neto energije nije moguća zbog količine energije potrebne za stvaranje muona, njihovog poluvremena raspada od 2,2 µs i zbog vjerojatnosti da se muon veže s novom alfa česticom i zbog toga prestane katalizirati fuziju.
nuklearne reakcije niske energije su sporno područje istraživanja u cilju proizvodnje nuklearne fuzije.Općenito hladna, a lokalno vruća fuzija:
U sonoluminescenciji, akustički udarni valovi stvaraju privremene mjehuriće koji se urušavaju kratko nakon stvaranja, proizvodeći vrlo visoke temperature i tlakove. Tijekom 2002. godine, Rusi P. Taleyarkhan objavio je mogućnost pojavljivanja mjehuraste fuzije u privremenim mjehurićima ("sono fuzija"). Pokusi (zaključno sa 2005.) koji bi trebali utvrditi pojavu fuzije su dali proturječne rezultate. Ako dolazi do fuzije to je zato što su lokalna temperatura i tlak dovoljno visoki za nastanak vruće fuzije.
Farnsworth-Hirschov fuzor je uređaj u kome se odvija fuzija, a veličinom takav da se može postaviti na stol. Fuzija se odvija zbog visokih efektivnih temperatura koje se postižu elektrostatičkim ubrzavanjem iona. Uređaj se može jeftino napraviti, ali ne može postići pozitivan ukupni rezultat snage.
Antimaterijom inicirana fuzija koristi malu količinu antimaterije da bi započela malu fuzijsku eksploziju. Ovo je proučavano naročito u kontekstu izrade moguće nuklearnog pulsnog pogona.To nije ni blizu praktičnog izvora energije, zbog visoke cijene proizvodnje same antimaterije.
Piroelektrična fuzija obajvljane je u travnju 2005. godine od strane tima s UCLA. Znanstvenici su koristili piroelektrične kristale zagrijane od -34 do 7 °C, kombinirane s iglama od volframa, kako bi proizveli električno polje od oko 25 gigavolti po metru za ioniziranje i ubrzavanje jezgri deuterija prema meti od erbijevog deuterida. Iako energija iona deuterija stvorenih pomoću kristala nije bila direktno izmjerena, znanstvenici su je u svom modelu procijenili na 100 keV (temperatura oko 109 K). Pri tim razinama energija dvije se jezgre deuterija mogu spojiti kako bi stvorile jezgru helija-3, neutron energije 2,45 MeV i tzv. bremsstrahlung (zakočno zračenje).Iako je to koristan generator neutrona, uređaj nije predviđen za dobivanje energije jer troši mnogo više energije nego što je proizvodi.
"Standardna" "vruća" fuzija, u kojoj gorivo dostiže ogromne temperature i tlakove unutar fuzijskog reaktora i nuklearnog oružja.Načini u drugoj grupi su primjeri neuravnoteženih sustava, u kojima se vrlo visoke temperature i tlakovi stvaraju u relativno malim područjima koji graniče s materijalom mnogo niže temperature. Todd Rider je u svom doktoratu teorijski proučio sve neuravnotežene fuzijske sustave. On je predočio da će svi takvi sustavi gubiti energiju velikom brzinom zbog bremsstrahlunga, zračenja koja nastaje kada elektroni u plazmi udare u druge elektrone ili ione koji su na nižoj temperaturi i zbog toga iznenada usporavaju.
Problem nije izrazit u vrućoj plazmi zbog toga što su raspon temperatura, a time i vrijednost usporavanja znatno manji.
Najznačajniji fuzijski proces u prirodi je onaj koji pokreće zvijezde. Krajnji rezultat je fuzija četiri protona u jednu alfa česticu, s oslobađanjem dva pozitrona, dva neutrina i energije, međutim, ovisno o masi zvijezde, sudjeluje nekoliko pojedinačnih reakcija. Za zvijezde veličine Sunca ili manje, dominira niz proton-proton. Kod težih zvijezda, bitniji je ciklus CNO. Oba tipa procesa su odgovorna za stvaranje novih elemenata kao dio nukleosinteze zvijezda.
Na temperaturama i gustoćama u jezgrama zvijezda brzine fuzijskih reakcija su i dalje ekstremno spore. Na primjer, pri temperaturi (T ~ 15 MK) i gustoći (~120 g/cm3) u jezgri Sunca odnos stvaranje energije prema obujmu je samo ~0.1 mikrovat/cm3, što je milijun puta manje od obične svijeće i tisuću puta manje od odnosa pri stvaranja topline u ljudskom tijelu. Zbog toga je reprodukcija uvjeta iz zvjezdane jezgre u laboratoriju kako bi se dobila energija nuklearne fuzije potpuno nepraktična.
Kod fuzije koju stvara čovjek, primarno gorivo nije ograničeno na protone i mogu se koristiti više temperature, tako da se biraju reakcije s velikim presjekom. To podrazumijeva niži Lawsonov kriterij, i zbog toga manji početni napor. Drugi problem je nastanak neutrona, koji radiološki aktiviraju strukturu reaktora, ali imaju prednost zbog toga što omogućavaju volumetrijsku ekstrakciju energije fuzije i stvaranje ("oplodnju") tricija. Reakcije pri kojima se ne oslobađaju neutroni zovu se aneutronske reakcije.
Da bi bile korisne kao izvor energije, fuzijske reakcije moraju zadovoljiti nekoliko kriterija.
egzotermičnost - Ovo je možda očito, ali to ograničava reaktante na one koji se na krivulji energije vezanja nalaze na strani malih Z brojeva (broj protona). To čini helij-4 najuobičajenijim produktom zbog svog izrazito jakog vezanja nukleona u jezgri, iako se također pojavljuju i helij-3 te tricij,
sudjelovanje jezgri s malim Z brojem - To je zbog toga što se mora prevladati elektrostatičko odbijanje prije nego što se atomske jezgre približe dovoljno blizu kako bi se spojile,
postojanje dva reaktanta - Pri bilo kojoj gustoći koja je manja od gustoće zvijezda, sudari tri tijela su vrlo malo vjerojatni. Treba uočiti da su kod unutarnjeg zadržavanja i gustoća i temperatura mnogo veće nego kod zvijezda kako bi se kompenzirala mala vrijednost trećeg parametra Lawsonovog kriterija, vrlo kratko vrijeme zadržavanja,
postojanje dva ili više produkata - Ovo omogućava očuvanje i energije i količine gibanja bez ovisnosti o (slaboj!) elektromagnetskoj sili,
očuvanje i protona i neutrona - Presjeci slabe nuklearne sile su premali.Nema puno reakcija koje zadovoljavaju sve ove zahtjeve. Prikazane su one s najvećim presjecima:
p (procij), D (deuterij), i T (tricij) su kratice za tri glavna izotopa vodika.
Za reakcije s dva produkta, energija je između njih podijeljena u obrnutim razmjerima u odnosu na njihove mase, kao što je prikazano. U većini reakcija s tri produkta, raspodjela energije varira. Za reakcije koje mogu dati više od jednog skupa produkata dati su razmjeri grananja.
Neki kandidati za reakcije se mogu odmah eliminirati. D-6Li reakcija nema prednost u usporedbi sa p-11B jer ju je otprilike jednako teško održavati, ali proizvodi znatno više neutrona preko sporedne D-D reakcije. Tu je i p-7Li reakcija, ali je njen presjek previše mali, osim vjerojatno uz Ti > 1 MeV, ali pri tako visokim temperaturama također postaje značajna endotermička reakcija koja direktno stvara neutrone. Konačno, tu je i p-9Be reakcija, koja ne samo da se teško održava, već se 9Be može lako navesti na dijeljenje u dvije alfa čestice i neutron.
Uz fuzijske reakcije, sljedeće reakcije s neutronima su značajne zbog "oplođivanja" tricija u "suhim" fuzijskim bombama i nekim predloženim fuzijskim reaktorima:
n + 7Li → T + 4He + nDa bi se procijenila upotrebljivost ovih reakcija, u odnosu na reaktante, produkte i oslobođenu energiju, treba znati nešto i o presjeku. Za bilo koji fuzijski uređaj postoji maksimalni tlak plazme koji uređaj može izdržati, a štedljivi će uređaj uvijek raditi blizu tog maksimuma. Uz taj će se tlak najveći rezultat fuzije postići kada je temperatura izabrana tako da je <σv>/T² maksimalno. To je također i temperatura pri kojoj je vrijednost trostrukog umnoška nTT potrebnog za paljenje minimalna. Ova optimalna temperatura i vrijednost koju pri toj temperaturi ima <σv>/T² je za nekoliko takvih reakcija prikazana u sljedećoj tablici.
Treba napomenuti da mnoge reakcije stvaraju nizove. Na primjer, reaktor koji kao gorivo koristi T i 3He stvorit će određenu količinu D, koji je onda moguće koristiti u reakciji D + 3He Ako su energije "ispravne". Elegantna ideja je kombinirati reakcija (8) i (9). 3He iz reakcije (8) može reagirati sa 6Li u reakciji (9) prije potpune termalizacije. Time se stvara proton visoke energije koji tada prolazi kroz reakciju (8) prije termalizacije. Detaljna analiza pokazuje da ova ideja u stvarnosti neće dobro funkcionirati, ali je dobar primjer slučaja gdje uobičajena pretpostavka plazme s Maxwell-Boltzmanovom raspodjelom nije odgovarajuća.
Bilo koja od gore navedenih reakcija može biti osnova proizvodnje fuzijske energije. U dodatku temperaturi i presjeku o kome se već govorilo, mora se razmotriti totalna energija fuzijskih produkata. Efuz, energija električki nabijenih fuzijskih produkata Een i atomski broj Z reaktanata koji nisu vodikovi izotopi.
Specificiranje reakcije D-D ipak povlači za sobom određene teškoće. Za početak, mora se naći prosjek ogranaka (2) i (3). Teže je odlučiti kako tretirati produkte T i 3He. T u deuterijskoj plazmi tako dobro izgara da ga je iz plazme skoro nemoguće izdvojiti. Reakcija D-3He je optimalna na mnogo višim temperaturama, tako da izgaranje pri optimalnoj D-D temperaturi može biti slabo, pa izgleda razumno pretpostaviti da će T, a ne 3He, izgarati i time ukupnoj reakciji dodavati energiju. Prema tome fuzijsku energiju reakcije D-D izračunavamo  kao Efuz = (4,03 + 17,6 + 3,27)/2 = 12,5 MeV, a energiju nabijenih čestica kao Een = (4,03 + 3,5 + 0,82)/2 = 4,2 MeV.
Još jedan poseban vid D-D reakcija je taj što postoji samo jedan reaktant, što se kod izračunavanja brzine reakcije mora uzeti u obzir.
S ovim izborom, u tablici su prikazani parametri za četiri najvažnije reakcije.
Zadnji stupac pokazuje neutronost reakcije, odnosno dio fuzijske energije oslobođen u obliku neutrona. To je važan pokazatelj veličine problema povezanih s neutronima kao što su radijacijsko oštećivanje, biološki štit, daljinskog upravljanja i sigurnost. Za prve dvije reakcije izračunava se kao (Efuz - Een)/Efuz. Za zadnje dvije reakcije, gdje bi ovaj proračun dao nulu, navedene vrijednosti su grube procijene na temelju sporednih reakcija koje proizvode neutrone u plazmo koja je u termalnoj ravnoteži.
Naravno, reaktanti bi trebali biti pomiješani u optimalnim omjerima. To je slučaj kada svaki ion reaktanta i njegovi pridruženi elektroni doprinose svaki po polovicu tlaka. Pretpostavljajući da je ukupni tlak stalna vrijednost, to znači da je gustoća nevodikovih iona manja od gustoće vodikovih iona za vrijednost 2/(Z + 1). Dakle brzina tih rekcija je smanjena za istu vrijednost, pored razlike u vrijednosti za <σv>/T². S druge strane, kako D-D reakcija ima samo jedan reaktant, brzina je dva puta veća nego kada bi gorivo bilo raspodijeljeno na dvije vrste vodika.
Tako postoji "kazna" od (2/(Z + 1)) za nevodikova goriva koja proizilazi iz činjenice da im je potrebno više elektrona, koji doprinose tlaku bez učešća u reakciji fuzije. U isto vrijeme postoji i "bonus" iznosa 2 za D-D reakciju, zbog činjenice da svaki ion može reagirati sa svakim drugim ionom, a ne samo sa dijelom njih.
Maksimalna vrijednost <σv>/T² je uzeta iz prethodne tablice. Faktor "kazna/bonus" je povezan s nevodikovim reaktantima ili s reaktantima jedne vrste. Vrijednosti u stupcu "reaktivnost" su izračunate dijeljenjem vrijednosti 1,24·10-24 umnošcima drugog i trećeg stupca. One pokazuju faktor za koji se druge reakcije odvijaju sporije u odnosu na D-T reakcija pod usporedivim uvjetima. Stupac "Lawsonov kriterij" ponderira ove rezultate s Een i pokazuje koliko je teško postići upaljenje s tim reakcijama, relativno u odnosu na teškoću kod D-T reakcije. Zadnji stupac je označen kao "gustoća snage" i ponderira praktičnu reaktivnost s Efuz. On pokazuje koliko je puta manja fuzijska gustoća snage drugih reakcija u usporedbi s D-T reakcijom i može se smatrati mjerom ekonomskog potencijala.
Ioni koji sudjeluju u fuziji u principu se nikada ne pojavljuju sami već su pomiješani s elektronima koji neutraliziraju električni naboj iona i time formiraju plazmu.
Elektroni će uglavnom imati temperaturu usporedivu ili veću od temperature koju imaju ioni, pa će se sudarati s ionima i emitirati bremsstrahlung (zakočno zračenje). Sunce i zvijezde su neprozirne za bremsstrahlung, ali u principu svaki fuzijski reaktor na Zemlji će pri odgovarajućim valnim dužinama biti optički tanak. Bremsstrahlung je također teško reflektirati i pretvoriti direktno u elektricitet, tako da je odnos između proizvedene fuzijske energije i gubitaka zbog bremsstrahlunga važna brojčana vrijednost. Ovaj odnos se uopćeno maksimizira na mnogo višim temperaturama od onih koje maksimiziraju gustoću snage (prethodni odjeljak). Tablica koja slijedi ugrubo pokazuje optimalnu temperaturu i odnos snaga na toj temperaturama za nekoliko reakcija.
Stvarni odnos snaga fuzije i bremsstrahlunga će vjerojatno biti značajno manji zbog nekoliko razloga. Kao prvo, proračun pretpostavlja da je energija fuzijskih produkata potpuno prenijeta na ione goriva, koji onda gube energiju u sudarima s elektronima, a elektroni nadalje gube tu energiju zbog bremsstrahlunga. Međutim, kako se fuzijski produkti kreću znatno brže od iona goriva, oni će predati značajan dio svoje energije direktno elektronima. Drugo, za plazmu je predpostavljeno da se sastoji samo od iona goriva. U praksi, postojat će značajan udio iona nečistoća, što će smanjiti odnos. Posebno, sami fuzijski produkti moraju ostati u plazmi sve dok ne predaju svoju energiju i nakon toga će još neko vrijeme biti u njoj u bilo kojoj predloženom načinu zadržavanja. Na kraju, zanemareni su svi kanali gubitka energije osim bremsstrahlunga. Zadnja dva čimbenika su povezana. Na temelju teorije i eksperimenata, izgleda da je zadržavanje energije i čestica blisko povezano. U načinima zadržavanja koji dobro zadržavaju energiju, doći će do porasta fuzijskih produkata. Ako se fuzijski produkti efikasno izbacuju, također će biti loše i zadržavanje energije.
Temperature koje maksimiziraju snagu fuzije u odnosu na bremsstrahlung su u svakom slučaju više od temperature koja maksimizira gustoću snage i minimizira potrebnu vrijednost trostrukog fuzijskog umnoška. To neće puno promijeniti optimalnu radnu točku za D-T, jer je udio bremsstrahlunga mali, ali će potaknuti druga goriva u stanja gdje je gustoća snage u odnosu prema D-T čak i manja, te će biti još teže postići potrebno zadržavanje. Za D-D i D-3He, bremsstrahlung gubitci će biti ozbiljan, vjerojatno i sprječavajući problem. Za 3He-3He, p-6Li i p-11B čini se da gubitci bremsstrahlunga  ukazuju na nemogućnost korištenja tih goriva u fuzijskom reaktoru.

O upravljanju carstvom (lat. De administrando imperio, skraćeno DAI) djelo je bizantskog cara Konstantina VII. Porfirogeneta iz 10. stoljeća pisano na grčkom jeziku. Latinski naziv dao mu je 1611. godine nizozemski učenjak Johannes Meursius koji ga je prvi objavio. Konstantin djelu nije dao precizan naziv, već na početku stoji posveta sinu Romanu. Stoga se smatra da je djelo nastalo kao priručnik za budućeg cara.
To je najznačajniji spis za Hrvate i povijest južnih Slavena. U 29., 30., 31. poglavlju (o Hrvatima), u 32. – 36. (o Srbima, Zahumljanima, Travunjanima, Dukljanima i Paganima) te u 13., 40. i 41. poglavlju daje vrlo važne obavijesti o najranijoj povijesti Hrvata; bilježi narodnu predaju o pradomovini i doseobi Hrvata (legenda o petero braće i dvjema sestrama), o propasti bizantske vlasti u Dalmaciji, o borbama Hrvata sa susjednim narodima, i dao je podatke o hrvatskim županijama i gradovima. Djelo je nastalo oko 950., iako je u mnogočemu netočno i proturječno, jedan je od ključnih izvora za hrvatsku ranosrednjovjekovnu povijest.
Izvornik nije sačuvan, a najstariji prijepis potječe s kraja 11. stoljeća. Taj rukopis se u znanstvenoj literaturi označava slovom P (skraćeno od Codex Parisinus gr. 2009). Njega je 1509. godine prepisao Antonio Eparchus. Ovaj prijepis označava se kao V (Codex Vaticanus-Palatinus gr. 126) i popraćen je opaskama kasnijih čitatelja na latinskom i grčkom. Treća kopija, F (Codex Parisinus gr. 2967) prijepis je rukopisa V. Konačno, četvrti i nedovršeni rukopis je M (Codex Mutinensis gr. 179), prijepis rukopisa P, učinjen od Andrije Darmarija između 1560. and 1586. godine. Rukopisi P i F čuvaju se u Bibliothèque Nationale u Parizu, rukopis V u vatikanskoj knjižnici, a rukopis M u Modeni.
Djelo je doduše pisano ad usum delphini, tj. kao uputa sinu i nasljedniku Romanu II., ali to caru nije bilo jedina svrha. Okružen skupom učenjaka, car je sve svoje vrijeme posvećivao znanstvenom radu. Politički su ga obziri primoravali da prešuti poneku za Bizant neugodniju vijest, tako da njegova djela nisu uvijek iskrena ni kritički pisana. Careva se težnja za isticanjem uloge Bizanta u povijesti južnih Slavena i napose Hrvata očituje u nastojanju da događaje prikaže u što povoljnijem svjetlu po Bizant. Zato je prema njegovim tvrdnjama, koje je kritika, posve razumljivo, morala odbiti, carstvo imalo i u doseljenju i u pokrštavanju Hrvata glavnu riječ. Pokušaji da zaobiđe poznatu povijesnu istinu često su dovodili i samoga cara do kontradiktornih vijesti, koje katkad nije ni nastojao izgladiti.Kako je uz cara radila čitava skupina obrazovanih ljudi, jer njegov interes nije ograničen samo na povijest, to se vrlo često ne može razabrati što je pisao on sam, a što ljudi oko njega. Međutim, stilska nedotjeranost u O upravljanju carstvom i često nezavršene rečenice pokazuju da djelo nije doživjelo konačnu redakciju. Zato i djeluje kao skup sabranih vijesti, a ne kao sustavno pisana povijest. Takav se karakter djela može donekle protumačiti izvorima, kojima se car i njegovi pomagači služe.Naime, danas je nakon svestrane analize djela jasno da je osim službenih arhiva i starijih historiografskih djela caru služila i narodna tradicija. Ona je naročito došla do izražaja u carevu i anonimovu poglavlju o Hrvatima, u kojem se djelomično oslanjao i na priče iz Balkana odnosno iz Dalmacije. No, car se nije ustručavao bitno izmijeniti narodnu tradiciju i umjesto priče o doseljenju Hrvata pod vodstvom petero braće umetnuti cara Heraklija po čijoj su se tobože zapovijedi naselili Hrvati. Pored svih nedostataka, ne može se poreći da je De administrando imperio jedan od najvrijednijih historiografskih bizantskih izvora za povijest Hrvata do 10. stoljeća, a osobito za bizantsku Dalmaciju do toga vremena. Bez podataka o dolasku Hrvata, ostala bi ta stranica hrvatske povijesti nepoznata.
O upravljanju carstvom donosi važne podatke za ranu povijest mnogih europskih etničkih skupina od kojih su neka svoja imena zadržala do današnjih vremena, dok su druga nestala iz pisanih izvora. Od slavenskih etničkih skupina, O upravljanju carstvom donosi podatke o Hrvatima, Srbima, Neretljanima, Zahumljanima, Travunjanima, Kanalitima, Dukljanima, Moravljanima i tako dalje, dok od ostalih skupina veliku pozornost posvećuje Mađarima i Pečenezima. 
Spis O upravljanju carstvom Hrvate i Hrvatsku spominje u više poglavlja. Sam spis je kompilacija raznih podataka, mjestimično proturječnih. Stoga je nejasno što je točno pisao car, a što njegovi suradnici.. Najvažnije podatke donose 29., 30. i 31. poglavlje. Dio podataka o hrvatskoj povijesti nalazi se u ostalim poglavljima, npr. 13. ili 41.
36. O Paganima koji se nazivaju i Neretvani i zemlji u kojoj sada obitavaju.Car raspoređuje građu u tim poglavljima po točno određenom planu: najprije je kako tvrdi, u sve zemlje car Dioklecijan doveo Romane, a onda su se za Heraklija prilike izmijenile, tako da su se po njegovoj zapovijedi naselili u Dalmaciju Hrvati ili Srbi i to pošto su istjerali Avare (Hrvati) ili pošto su avarsku zemlju našli napuštenu (Srbi). Car je dakle htio čitatelje uvjeriti da je Bizant upravljao sudbinom Balkana u doba naseljavanja južnih Slavena. Takvo mu je netočno prikazivanje trebalo naročito zato da u što nepovoljnijem svjetlu prikaze prošlost Hrvata, koji su u njegovo vrijeme dijelili (za Tomislava) vlast s Bugarima na Balkanu. Car je išao dapače tako daleko da je bizantskom caru pripisivao zaslugu za pokrštenje Hrvata.
Pod nazivom O narodima koji su susjedi Turaka (Konstantin Mađare naziva Turcima) nalazi se podatak o položaju Hrvata: 
"Ovi narodi su susjedi Turaka: njima na zapadnoj strani Frankija; njima na sjever Pečenezi; i na južnoj strani velika Moravska, zemlja Spendoplokosa koja je sad posve uništena od ovih Turaka i od njih zauzeta. S onu stranu planina Hrvati su susjedni Turaka."
Navedena poglavlja donose niz podataka o narativima kojima se opisivao dolazak Hrvata, pokrštavanju, zatim o vojnoj moći ranosrednjovjekovne Hrvatske, ali i dalmatinskim gradovima. Među povjesničarima prevladava mišljenje da je Konstantin napisao samo 29. i 31. poglavlje, a da je 30. naknadno umetnuo neki anonimni nastavljač.
U 29. poglavlju govoreći o bizantskoj provinciji Dalmaciji, car se ne želi ograničiti na oskudne podatke. Stoga je to poglavlje mnogo opsežnije i bogatije povijesnom građom i, što je možda mnogo važnije, car je u prikazu dalmatinske povijesti mnogo iskreniji. I tu se oslanja, čini se, na narodnu tradiciju (npr. za pad Salone), pa ako ponegdje u podacima griješi, onda to valja svesti na loše izvore, kojima se služi. Osobito plastičnu sliku pruža carev opis dalmatinskih gradova. Car se za njega tako dobro pripremio i dao da se skupi toliko podataka da je za svaki grad mogao nabrajati najvažnije znamenitosti (osobito o svecima zaštitnicima i o građevinama u gradovima). Nije se mogao odreći etimoloških tumačenja imena gradova, ali se u tome ne razlikuje od drugih srednjovjekovnih pisaca.
U poglavlje o Dalmaciji umetnut je i vrlo opsežan tekst o arapsko-bizantskoj borbi za južnu Italiju, napose za Bari. Prikazujući politički odnos slavenskih plemena prema Bizantu u 9. stoljeću, car je bio iskren i priznao je da su se oslobodili bizantske prevlasti i postali samostalni i nezavisni. Jednako je priznao za dalmatinske gradove u tom razdoblju. Na to je nadodao da spomenuta slavenska plemena nemaju arhonte (knezove), nego samo starce župane kao i sve druge slavenske zemlje (sklavinije). U suprotnosti s kasnijim podacima o pokrštenju pojedinih plemena, ovdje tvrdi da su se sva ta plemena, koja su do Bazilija I. ostala nekrštena u njegovo vrijeme pokrstila. Tvrdi, štoviše, da im je Bazilije I. postavio arhonte, koje su sami željeli i iz obitelji, koje su sami odabrali.
Nepoznati autor 30. poglavlja mnogo je savjesniji i iskreniji od cara. Njegov je sastav ne samo stilski dotjeran nego je napisan u obliku rasprave o Dalmaciji. Podaci o Bijelim Hrvatima u Bijeloj Hrvatskoj i u Dalmaciji mnogo su vjerodostojniji. Heraklije je izbačen iz hrvatske povijesti i Konstantinova redakcija vijesti o doseljenju Hrvata zamijenjena je narodnom tradicijom, tj. pričom o petero braće i dvije sestre, koji su doveli Hrvate na jug. Pokrštenje Hrvata također je rezultat samostalne politike Hrvata nakon oslobođenja od franačke vlasti i njihova vezivanja s Rimom za Porina. Nepoznati autor umeće u svoj sastav i borbu Hrvata protiv Franaka i govori o hrvatskoj pobjedi nad njima za Kocilisa. Jedan od najdragocjenijih anonimovih podataka o Hrvatskoj u 10. stoljeću jest njegov popis županija. Taj podatak mnogo više vrijedi nego carevi podaci o politici Hrvata, podaci na koje današnjoj historiografiji još nije pošlo za rukom naći zadovoljavajući odgovor. Ništa manje vrijedan nije opis granica sklavinija: Duklje, Travunje, Zahumlja, Paganije, Hrvatske i Srbije. Najzad, 30. poglavlje završava izvanredno značajnim vijestima o odnosu izmedu Slavena i Romana u Dalmaciji. To je poznati podatak o odredbi cara Bazilija I. da građani dalmatinskih gradova plaćaju slavenskim vladarima u zaleđu ono što su dotad davali strategu. Zbog tih svojih točnijih podataka i vrlo važnih vijesti, anonimni autor 30. poglavlja s pravom uživa mnogo više povjerenja u povjesničara nego car pisac.
Podrobniji članci o temama: Podrijetlo Hrvata, Bijela Hrvatska, Dolazak Hrvata, i Pokrštenje Hrvata
U Konstantinovu djelu, kojemu su humanisti dali naslov De administrando imperio, povjerljivu priručniku za vođenje vanjske politike Bizantskoga Carstva, to se pripovijeda u dvije verzije. U jednoj (u 29. i 31. glavi) se kaže da se to dogodilo u sporazumu s bizantskim carem Heraklijem (610.-641.), a u drugoj (u 30. glavi) taj se sporazum ne spominje, a ističu se veze Hrvata s Francima: kako su im u prvo vrijeme bili podložni u staroj domovini i u novoj, a onda se u teškim i krvavim borbama oslobodili njihove vlasti.
U prvoj inačici potječu Hrvati, koji su došli u Dalmaciju od nekrštenih Hrvata u velikoj Hrvatskoj, koja leži sjeverno od Mađarske i u blizini Franačke, te oni tamo žive nekršteni još i u doba kada pisac to piše, a u drugoj dolaze iz zemlje što leži onkraj Bavarske i na području gdje se osjeća franačka moć, a potječu od Bijelih Hrvata, što žive u toj zemlji još i dok pisac to piše. Prema prvoj inačici pokrstili su se odmah poslije doseljenja, a prema drugoj tek pošto su se otresli franačke vlasti. Po prvoj inačici doveo je Hrvate u Dalmaciju knez, a po drugoj sedmero braće, upravo petorica braće i dvije sestre, koji su se odvojili od svojega roda, poveli u Dalmaciju svatko svoj narod, zapravo puk ili vojsku.Obje se vijesti nalaze u istoj knjizi, ali ima razloga da se pomišlja na to da su im autori različiti, pa bi prva potjecala od samoga cara Konstantina, a druga, nešto malo mlađa, bila bi naknadno uvrštena u njegov tekst. Moguće je, međutim, i to da su tu podatci koje je dobivao iz različitih izvora ostali nesređeni i bez usklađivanja preuzeti u konačni tekst. Bio bi to tada samo nedostatak redakcije. Bolje je stoga govoriti o vijestima o doseobi Hrvata u Dalmaciju kakve su kod Konstantina Porfirogeneta. To kazivanje po duhu i stilu ne pripada učenoj bizantskoj historiografiji, nosi nedvojbena obilježja pučke naive i raspoznaju se u tome tragovi usmene predaje. Osim toga se u tom pripovijedanju prepoznaje osobita književna vrsta, koju filolozi zovu origo gentis (podrijetlo naroda), kazivanje o podrijetlu naroda, kakvima su se u ranom srednjem vijeku novi gentilno organizirani narodi predstavljali obrazovanim baštinicima antičkoga svijeta i time uvrštavali u nj. Odatle se vidi da Konstantin svoje podatke, po svemu se čini, nije crpio iz starijih i danas izgubljenih bizantskih vrela nego, ili preko svojih obavještajaca iz same zemlje Hrvata, ili iz najstarijih spisa koji su, i opet oslanjajući se na usmenu predaju, Romanima u gradovima carske Dalmacije predstavljali hrvatsko podrijetlo.
Proturječnosti u carevu djelu bile su jedan od uzroka da se DAI odbacivao kao izvor za najstariju povijest Hrvata. Naime, tako dugo dok se pretpostavljalo da je car autor svih spomenutih glava, proturječnosti su, osobito u podacima o položaju Bijele Hrvatske ili u opisu političkog položaja Bijelih Hrvata u pradomovini, bile tako očite da se carevo djelo odbacivalo kao plod njegove mašte. Tek je podrobnija analiza djela pokazala da je 30. poglavlje uslo u djelo kasnije i da mu autor nije car. Time je otpalo mnogo prigovora carevu djelu. Međutim, kad je i svestrano ispitivanje imena Hrvat u českim, ruskim i poljskim izvorima do 11. stoljeća pokazalo da careva Bijela Hrvatska nije zamišljena zemlja, carev je autoritet ponovo uspostavljen. Otad mu se jedino još zamjeralo da nije ništa znao o naseljavanju Srba, a da je ipak prema hrvatskoj seobi sastavio tekst o srpskoj seobi, kao, posve razumljivo, i to da je uveličavao ulogu Bizanta ondje gdje je imao za to najmanje razloga.Osim što je govorio o doseljenju, pradomovini i pokrštenju Hrvata, car je u 31. poglavlju pokušao istaknuti i neke trenutke iz života Hrvata. On tvrdi da Hrvati neće ratovati protiv stranih zemalja jer, je to, kako on tvrdi, posljedica posebne njihove zakletve nekom papi, suvremeniku cara Heraklija, i kasnije, obećanja nekom pobožnom čovjeku po imenu Martinu. Tumačenje o miroljubivosti Hrvata naivno je i vjerojatno posljedica svjesnog careva iskrivljavanja podataka o vrhovnoj političkoj vlasti Bizanta nad Hrvatima od doseljenja do careva vremena. Naime, car nije nipošto slučajno tvrdio da je arhont Hrvata od Heraklija podanički podložan romejskom, tj. bizantskom caru, a ne bugarskom arhontu. Car Konstantin prema tome gleda na zbivanja ranijih stoljeća sa stajališta svoga doba ili točnije u svjetlu bugarsko-bizantskih odnosa s početka 10. stoljeća. Također da pokaže kako taj bizantski car nije bio neprestano tako slab kao za Simeona, on je svjesno pomakao granice Carstva daleko prema zapadu. Zaboravio je da je u istoj glavi tvrdio kako su Hrvati zamijenili avarsku vlast u Dalmaciji.
Međutim, car je i u 31. poglavlju donio nekoliko vrijednih podataka (popis naseljeniha gradova u pokrštenoj Hrvatskoj i broj konjice, pješaštva i veličinu mornarice u Hrvatskoj) koji se uz kritičku analizu mogu upotrijebiti. Na osnovi carevih podataka o građanskom ratu za Krešimirova sina Miroslava može se, uz pomoć i nekih drugih izvora, uspostaviti vladarska kronologija sredinom 10. stoljeća. Pribina, koji svrgava Miroslava s prijestolja prvi je poznati ban u Hrvatskoj. Opisom veličine, geografskog položaja, i vojne snage Hrvatske car završava 31. poglavlje. Podatak o tome da krštena Hrvatska može podići 100.000 pješaka i 60.000 konjanika potaknuo je niz rasprava o realnosti tog broja. Danas prevladava mišljenje, na temelju komparacije s drugim povijesnim vrelima te arheološkim nalazima, da je riječ o pretjeranoj brojci.Problemu broja hrvatskih vojnika u 31. poglavlju spisa O upravljanju carstvom pristupio je nedavno i srbijanski povjesničar Tibor Živković, koji je na temelju uvida u najstariji rukopis tog teksta doveo u pitanje tradicionalno čitanje Porfirogenetove vijesti. Ukazujući ponajprije na paleografski problem razumijevanja tih podataka, Živković je ponudio i tumačenje kojim navedene brojeve svodi na 3.000 - 4.000 konjanika i 20.000 pješaka.Razna tumačenja izazvao je Pofirogenetov podatak o hrvatskim arhontima Trpimiru, Krešimiru i Miroslavu. Iako tradicionalna historiografija smatra da je ovdje riječ o hrvatskim kraljevima iz desetog stoljeća, Trpimiru II., Krešimiru I. i Miroslavu, novija tumačenja drže da bi ih kronološki trebalo stavljati u deveto stoljeće.
Podrobniji članak o temi: Prijepori oko etnogeneze - Analiza 29., 30., 31. i 32. gl.Sadržaj 32. poglavlja upućuje na zaključak da car mnogo bolje poznaje srpsku nego hrvatsku povijest, što je uostalom razumljivo. On osobito dobro poznaje Srbiju 10. stoljeća. Detaljno se zadržava na prikazu političkih prilika i završava i ovo poglavlje popisom "naseljenih" gradova u pokrštenoj Srbiji.
O Zahumljanima, Travunjanima i Dukljanima naprotiv car opet zna vrlo malo. Ipak i za te zemlje donosi popis naseljenih gradova, koji je dakako nepotpun. Ali, on ipak ne odustaje od uobičajnog opisivanja doseljenja i daljega prikazivanja povijesti prema naprijed određenom planu. Njegovi se podaci o neretvanskim otocima upotpunjuju s onima što ih daje anonimni sastavljač 30. poglavlja.
Vijest Konstantina Porfirogeneta ο ugovoru dalmatinskih gradova sa slavenskim kneževima u zaleđu (u vrijeme cara Bazilija I.) otkriva i imena Travunjana i Zahumljana. Tome se moraju pribrojili i ostale skupine, kao Gačani (Guduscani), Timočani, Moravljani, Konavljani i Dukljani. Ako je suditi prema vijestima iz vremena kada Slaveni na zapadnom Balkanskom poluotoku istupaju iz anonimnosti, u trenutku u kojemu je istočna Jadranska obala postala zanimljiva i u međunarodnim odnosima, čini se da se na početku slavensko pučanstvo diferenciralo u više nego dvije etnogenetske jezgre (hrvatske i srpske).Zahumljani i Dukljani su u određenim trenutcima bili u prilici razviti se u zasebne narode. Radi toga se javlja i pitanje jesu li doista na prostorima antičke Dalmacije, Prevalitane i Mezije u ranom srednjem vijeku postojala samo dva naroda (Hrvati i Srbi) i koje su tokovi etnogeneza kulturnog, političkog i društvenog razvoja sklavinija južno od Cetine kao i njihov odnos s velikim jezgrama?
Uz pomoć De administrando imperio može se u prvoj polovici 10. stoljeća dobiti jasnija slika ovih zajednica. Granice među sklavinijama tekle su riječnim koritima, ili su ishodile iz važnih pribalnih gradova (Dubrovnik, Kotor). Je li u takvom uređenju granica sudjelovao Bizant, uključio se u podjelu prije svega na svojim maritimnim sposobnostima? Slaveni su odmah naslijedili antičke administrativne granice kada je riječ ο lokalnoj upravi, moguće da su bizantske vlasti, nakon stupanja doseljenika u federatski odnos s carstvom, odredile i teritorijalne organizacije drugog stupnja, unutar provincije Dalmacije (i Prevalitane). Kasniji tragovi takvog mogućeg bizantskog utjecaja mogli bi se tražiti u vijestima Konstantina Porfirogeneta ο Heraklijevoj ulozi u doseljenju Hrvata i Srba, kao i ο ulozi njegova djeda Bazilija I. u postavljanju vladara pojedinim slavenskim narodima što su od njega primili kršćanstvo. Blijedi bi odjek mogao biti i prikaz Svetopelekova sabora u djelu barskog anonima, na kojemu su sudjelovali i carski poslanici, a posljedica kojega je bila pravilna dioba kraljevstva na četiri jednaka dijela.Na ovome mjestu valja upozoriti na još jednu moguću granicu, onu na Zrmanji, što je dijelila kasniju bansku od kraljevske Hrvatske. Ona se također mogla dobro nadzirati uz pomoć brodovlja kojim se moglo na tome mjestu zaći dublje u kopno. Uzme li se u obzir da su upravo u Lici, prema riječima Konstantina Porfirogeneta, postojali ostatci Avara, te da je taj kraj bio podređen upravi bana (funkcije s očitom avarskom tradicijom), mogli bismo pomišljati na postojanje granice na Zrmanji u vrijeme prije Aachenskog mira. Odraz te podjele u tom bi slučaju bila i naslov Borne, kneza Dalmacije i Liburnije, kao uostalom i općenito razlikovanje Dalmacije i Liburnije u suvremenim izvorima. Prema anonimnom ravenatskom geografu, Liburniji su pripadali južno od Zrmanje samo Nin i Karin, iako je njena tradicionalna granica bila na rijeci Krki.Pod pretpostavkom, kako je Bizant odigrao odlučujuću ulogu u razgraničenju sklavinija, tada se mora carstvu pripisati i začinjanje istočnojadranskih etnogeneza. Očito je, naime, da pri nastanku novih naroda na ovim prostorima prevagu nije odnijela tradicija donesena iz slavenske pradomovine ili pak neke etničke razlike (npr. jezik ili materijalna kultura), nego upravo teritorijalno/političko određenje. Najjasniji je dokaz tomu da svi narodi, osim Hrvata i Srba, ne nose etnička, nego teritorijalna imena, dobivena prema pripadajućim sklavinijama. Čak i na kasnijem središnjem hrvatskom području, prije pojave hrvatskog imena sredinom 9. stoljeća, jedini etnonim je onaj Gačana. On se lijepo uklapa u inače poznatu naviku Slavena da se nazivaju prema rijekama i vodama uz koje obitavaju. Na slavenskom jugu mogu se navesti primjeri Neretvana, Timočana, Moravljana, Morjana i, u krajnjoj liniji, Konavljana.
Glavnu poteškoću uočavanju etničke raznolikosti Slavena duž jadranske obale činilo je tumačenje Konstantina Porfirogeneta, po kojemu su Neretvani (Pagani), Zahumljani, Travunjani i Konavljani porijeklom Srbi. Pri tome je car dosljedno izostavljao Dukljane iz ove srpske zajednice naroda. Čini se, međutim, očitim da car ne želi govoriti ο stvarnoj etničkoj povezanosti, nego da su mu pred očima politički odnosi u trenutku kada je pisao djelo, odnosno iz vremena kada su za nj prikupljani podatci u Dalmaciji. 
Opis se svakako odnosi na vrijeme kada je srpski knez Časlav proširio svoju vlast i na susjedne sklavinije, na južnodalmatinske i  Bosnu. Zajedno sa širenjem političke prevlasti, širilo se, barem kratkotrajno, i etničko ime. Upravo zbog toga car ne ubraja Dukljane u Srbe, niti se srpsko ime u Duklji/Zeti udomaćilo prije 12. stoljeća. Povjesničari koji su bez imalo zadrške Dukljane pripisivali Srbima, pozivali su se na Konstantina, mada im on nije za takve teze davao baš nikakve argumente, navodeći Dukljane isključivo pod njihovim vlastitim etnonimom.
Što se tiče Neretvana, ili Pagana, njih izvori 9. i 10. stoljeću nazivaju lokalnim toponimima, te nema sumnje u njihovu političku posebnost, izraženu još i dodatnim specifičnostima: kasnim pokrštavanjem i gusarenjem kao važnom privrednom granom. Stapanjem neretvanske kneževine u 11. stoljeću s Hrvatskom, nestalo je i Neretvana kao zasebne cjeline. Pokušaj izjednačavanja Neretvana s Morjanima ili Morsticima hrvatskih isprava i Supetarskog kartulara dosta je uvjerljivo pobio Stjepan Gunjača, čime je uklonio i posljednji (krivi) trag njihove posebnosti u 11. stoljeću.
Stanovnike Zahumlja jedino Konstantin označava kao Srbe. Pri čemu prvenstveno objašnjava političku vlast na tom području u vrijeme pisanja spisa. Ova sklavinija izlazi iz anonimnosti u vrijeme kneza Mihajla Viševića, kojeg izvori, uključujući De administrando imperio, spominju kao vladara Slavena ili Zahumljana. Pri tome je neobično važna careva vijest ο porijeklu vladajućeg roda: ona, čini se, odgovara lokalnoj tradiciji prema kojoj su Mihajlovi preci potomci Litzika, koji su živjeli uz rijeku Vislu (lokacija Bijele Hrvatske). Ova tradicija nema nikakve veze s Konstantinovom pričom ο seobi Srba, te je jasno da Zahumljani svoje porijeklo nisu izvodili iz srpskoga. Još i u 12. stoljeću najčešći su nazivi za njih jednostavno Slaveni.
Vrijednost svojih etnogenetskih tumačenja razotkriva car u poglavlju ο Travunjanima, u kojemu kaže da oni pripadaju Srbima, ali samo od vremena Heraklija do kneza Vlastimira, kada su stekli neovisnost. Car očito povezuje etničku i političku pripadnost: u trenutku kada pucaju političke veze, prestaju i one etničke. To napokon u potpunosti omogućava tumačenje Konstantinovih tvrdnji da su Neretvani, Zahumljani, Travunjani i Konavljani Srbi, kada to ne tvrdi nijedan drugi izvor. U slučaju Duklje to je još jasnije jer car, Dukljane ne ubraja u Srbe, iako bi to gotovo moralo proizlaziti iz njihova geografskog položaja.
Najstarija je povijest Duklje nepoznata. Prve podatke donosi De administrando imperio. Zanimljivo je da car, prilikom nabrajanja dalmatinskih gradova koji su od vremena Bazilija I. plaćali tribut slavenskim vladarima u svom zaleđu, izostavlja Kotor i druge gradove Gornje Dalmacije (osim Dubrovnika, što je ionako potpadao ponekad pod Gornju, ponekad pak pod Donju Dalmaciju). To se ne može protumačiti drugačije nego da je Bizant u 10. stoljeću držao Duklju čvrsto u svojim rukama, te da Kotoru i drugim gornjodalmatinskim gradovima nije od Slavena prijetila nikakva opasnost. Čvrsta je i mitska vlast u njihovom zaleđu uspostavljena već i prije Bazilijeve vladavine. Početke joj treba tražiti najkasnije u vrijeme osnovanja dračke teme u drugom ili trećem desetljeću 9. stoljeća. To što se u izvorima, s iznimkom kod arhonta Petra, čija datacija nije sigurna, ne spominje nijedan dukljanski knez sve do Vladimira (oko 1000.), znak je potpune ovisnosti Duklje o Bizantu. Stalna prisutnost carstva sprječavala je širenje srpske vlasti, pa time i imena, na dukljansko područje. Zbog toga Konstantin niti ne izvodi porijeklo Dukljana od Srba.
Sliku etničke raznolikosti Slavena (a ispuštajući iz vida makedonsko-bugarski i grčki prostor, na kojemu su također živjela brojna plemena - npr. nekoliko samo u okolici Soluna), upotpunjuju još i Moravljani i Timočani sjeverno od Srba, te Karantanaci na zapadu. Svi su oni nosili imena zemljopisnog podrijetla. Pod nazivom O moravskoj zemlji, 41. poglavlje donosi podatak da su Moravljani nakon provale Mađara:
"...pobjegli susjednim narodima, Bugarima, Turcima, Hrvatima i ostalima."Zanimljiv je i slučaj Hrvata u međurječju Drave i Save. Usprkos pokušajima Franaka (a i Bugara) da tamo stvore jaču pograničnu upravnu cjelinu, izgleda da se sve do Ladislava kneževska organizacija nije uspjela učvrstiti u većoj mjeri. Uspostavom zajedničke vlasti Arpadovića, kraj između Save i Drave te drugačijom crkvenom organizacijom (Kaločka metropolija, ne splitska), kao i upravnim reformama sredinom 14. st-a počinje se koristi i naziv Slavonija, a stanovnike Slavoncima (Slovincima). U 16. stoljeću se u Slavoniji s nestankom južne hrvatske jezgre javlja povratak hrvatskom imenu, te se kroz vrijeme vraća kao jedini etnonim.
Tomašićev prijevod spisa De administrando imperio, nastao tijekom 1910-ih, objelodanjen je u Vjesniku kr. Hrvatsko-Slavonsko-Dalmatinskoga zemaljskog arkiva, 20, 1918., str. 22-29, gl. 1-36, s instruktivnim Tomašićevim uvodom pod naslovom Život i djela cara Konstantina VII. Porfirogenita, str. 1-21, na istom mjestu. Sam Tomašić nije vidio svog prijevoda jer je ratni broj Vjesnika... dotiskan poslije njegove smrti. Emilij Laszowski, Tomašićev rođak, priredio je preostali rukopis Tomašićeva prijevoda istog djela, gl. 37-53, i objelodanio ga u Vjesniku kr. državnog arkiva, II, serija 8, 1928., str. 1-70. Time je ovo djelo u cjelini prevedeno na hrvatski jezik.Prijevod s komentarom Nikole Tomašića nije širem čitateljstvu osobito pristupačan, a to je i jedini prijevod tog cjelokupnog djela, toliko važnoga za najraniju povijest Hrvata, napose za rješavanje problema njihove pojave u ranom srednjem vijeku na istočnoj obali Jadrana i u njezinu zaleđu. Samo taj razlog opravdava njegovo ponovno objelodanjivanje, a također nije objavljen grčki izvornik. Nakon 1918., odnosno 1928., pojavio se niz studija, rasprava, monografija, kritičkih izdanja careva spisa De administrando imperio, kao i prijevoda, djelomičnih ili potpunih, koje, dakako, Tomašić nije poznavao. Valja spomenuti najvažnije od tog obilja. Starija izdanja i historiografija, kojom se služio Tomašić čitatelj može naći u Tomašićevu uvodu i brojnim bilješkama uz njegov prijevod.
Godine 1949., nakon višegodišnjih priprema - Drugi svjetski rat otežao je njegov završetak i tiskanje - Gyula Moravcsik, koji je još 1939. pisao o potrebi kritičkog izdanja spisa De administrando imperio, objelodanio je takvo izdanje u Budimpešti, s usporednim prijevodom na engleski jezik R.J.H. Jenkinsa. Bila je to podloga za drugi svezak, Beograd 1959., ambiciozno zamišljenog niza o bizantinskim vrelima za povijest Južnih Slavena, što ga je poslije rata pokrenuo Georgij Ostrogorski, bizantolog svjetskoga glasa, koji je izbjegao iz Sovjetske Rusije, a sadržavao je djela Konstantina Porfirogeneta u redakciji Božidara Ferjančića i s njegovim uvodom i opširnim komentarima gl. 29-36 spisa De administrando imperio, nekoliko redaka iz spisa De thematibus, tek nešto više iz također Konstantinova djela De ceremoniis, te odlomak iz Bazilijeva životopisa. Glava 29. nije ušla u ovo izdanje u potpunosti - ispušten je opširan prikaz posvećen saracenskom vojskovođi Soldanu. Već je Stjepan Antoljak upozorio na to da Ferjančić uopće ne spominje da je carev spis De administrando imperio u cijelosti preveo Nikola Tomašić.Moravcsik-Jenkinsovo izdanje iz 1949. čini cjelinu sa sveskom komentara koji je ugledao svjetlo dana tek 1962. u Londonu. Tada je pod uredništvom R.I.H. Jenkinsa objelodanjen kao drugi svezak Commentary uz Constantin Porphyrogenitus, De Administrando Imperio, koji su uz Jenkinsa sastavili - svaki za svoju najužu struku - tada vrlo ugledni svjetski bizantolozi: F. Dvornik, B. Lewis, Gy. Moravcsik, D. Obolensky i S. Runciman. Gotovo 221 stranica komentara male osmine. Najzanimljivije glave, 29-36, komentarom je popratio F. Dvornik, a djelomične posljedice toga osjećaju se još i danas. Naime, Dvornik se služio uglavnom historiografijom objelodanjenom na svjetskim jezicima, ne poznavajući u dovoljnoj mjeri hrvatsku i druge južnoslavenske historiografije, iako navodi glavne njihove radove, nažalost, čini se, iz druge ruke.Nepunih pet godina kasnije ponovno je objelodanjeno Moravcsik-Jenkinsovo kritičko izdanje spisa De administrando imperio iz 1949., ali kao New Revised Edition, Washington 1967. Prvo izdanje iz 1949., komentar iz 1962. te drugo ispravljeno izdanje iz 1967. spisa De administrando imperio popraćeno je brojnim relevantnim ocjenama i prikazima. Njih je popisao R. Benedicty u časopisu Acta antiqua, 1962., 1-3, 307 i d. Bila je to podloga za njihovu skupnu ocjenu, koju je objavio G. Gyorfy u Byzantinische Zeitschrift, 55, 1962., 2, 302-309, gdje se pokazuju sve opravdane primjedbe upućene Moravcsiku, ali i sastavljačima Komentara.
Djelo Konstantina Porfirogeneta De administrando imperio / O upravljanju carstvom prvobitno je bilo planirano izdati s novim hrvatskim prijevodom grčkoga izvornika, jednako tako sa suvremenim komentarima; s novim hrvatskim prijevodom careva teksta trebalo je paralelno tiskati i grčki tekst kao i na engleskom jeziku novi hrvatski prijevod. U ulozi priređivača, a u dogovoru s nakladnikom, toga se obimnoga posla prihvatio povjesničar i bibliograf, urednik u LZMK, mr. sc. Mladen ŠvabOkupivši suradnike od početka je znao da će posao trajati, uvjeren, kako će ipak u dvije godine uspješno biti završen s obzirom i na to da je početkom devedesetih priredio pretisak Tomašićeva prijevoda careva djela (tiskan 1994., Zagreb), te da je već imao priređeno i novo izdanje sa svojim opširnim predgovorom, te grčkim izvornikom i engleskim prijevodom, izdanja iz 1949. (Constantine Porphyrogenitus / De administrando imperio; greek text edited by Gy. Moravcsik; english translation by. R.J.H. Jenkins; Budapest 1949). Temeljem toga s nakladnikom je planirao već opisano novo izdanje, s uvidom u novu literaturu i izdanja naknadno tiskana. Kada se cjelovito oblikovani projekt trebao početi realizirati, nažalost, gospodin Švab iznenada je preminuo; nakladniku iz tehničkih razloga nije bilo moguće nastaviti izvedbu zamišljenog projekta, pa je na kraju odlučeno tiskati izdanje od priređivača prethodno pripremljeno.Novo je izdanje Konstantinova djela, iz 2003., zapravo samo pretisak hrvatskoga Tomašićeva prijevoda iz 1918., kao i grčko-engleskoga paralelnoga teksta Moravcsika i Jenkinsa iz 1949. Nažalost, zbog prerane Švabove smrti nije ozbiljen projekt novoga, kritičkoga hrvatskoga prijevoda koji bi inkorporirao suvremene znanstvene spoznaje i dao prikaz dominantnih, često suprotstavljenih tumačenja.
Razgovor ugodni: Konstantin VII Porfirogenet i percepcije najranije hrvatske povijesti
Predgovor Miroslava Švaba djelu O upravljanju carstvom, u izdanju izdvačke kuće Dom i svijet, Zagreb, 2003.
Analiza Luje Margetića 29., 30., 31. i 32. poglavlja djela O upravljanju carstvom u njegovoj knjizi Dolazak Hrvata
Radoslav Katičić o podrijetlu Hrvata u knjizi Hrvatska i Europa: Rano doba hrvatske kulture, urednika Ivana Supičića
Obični vrabac, vrabac pokućar, domaći vrabac a često i vrabac (lat. Passer domesticus) je ptica pjevica koja pripada porodici vrabaca.
Naseljen je u mnoge dijelove Europe i Azije. U Hrvatskoj i u nekim drugim zemljama obični vrabac se naziva i vrapcem pokućarom. U Americi vrapca nazivaju engleskim vrapcem kako bi ga razlikovali od autohtonog američkog vrapca. Danas je domaći vrabac prisutan i kao kućni ljubimac kod nekih ljudi. 
Čovjek je istrijebio vrapce u Subsaharskoj Africi, Australiji, Novom Zelandu, u Južnoj i Sjevernoj Americi. No, nakon izvjesnog vremena, vrapci su ponovno dovedeni u ista staništa.
Između 1850. i 1875. godine vrapci su uvedeni u Sjedinjene Američke Države, no mjerodavna tijela su, u razdoblju do 1883. godine, vrapce proglasila štetnom vrstom, pa ih je bilo zabranjeno uvoziti u Sjedinjene Američke Države.
U Kini su nakon 2. svjetskog rata također proglasili (Mao Ce Tung) vrapca štetočinom, jer su zbog povećanog broja populacije tih "letećih miševa" stradavali usjevi žitarica, posebno riže. U masovnom odstrijelu stradao je nepoznat broj vrabaca koji su dvije godine bili na meti praćaka, zračnih pušaka, topova, mreža i drugih sredstava korištenih za hvatanje i ubijanje. Seljaci i ostali lovci bili su plaćeni po broju ubijenih ptica te su neki i odlikovani za taj čin narodne hrabrosti. Ispostavilo  se da je to najveća greška koju je netko napravio nad jednom ptičjom vrstom, što su pokazale sljedeće godine u Kini kada zbog najezde kukaca nije bilo dovoljno ptica koje se njima hrane. Po proračunima stradalo je više usjeva nego što bi se to isto dogodilo za 10 godina najezde vrabaca. Valja napomenuti da je pri ovom odstrijelu vrabca zbog nerazlikovanja ptica stradao i nepoznat broj drugih ptičjih vrsta. 
Ljudi inače uglavnom ne mare za vrapce, a u nekim zemljama čak se i smatralo da vrapci prenose zaraze.
Mužjak ima plavkasto sivo tjeme i zatiljak oivičen kestenjasto smeđim poljem koje počinje kod očiju i završava na zatiljku. Obrazi su svjetlo sivi do bjelkasti. Prsa i trbuh su pepeljasto sivi, a podvoljak, grlo i kljun su crne boje. Leđa su smeđa s uzdužnim crnim prugama. U jesen nakon mitarenja crni dio na podvoljku može biti pokriveno svjetlijim rubovima novog perja. Ljeti je mužjaku kljun plavo-crn, a noge smeđe boje. U hladnijim područjima, mužjak ima blijedo perje sa žućkasto-smeđim kljunom. Ženka nema sivkasti zatiljak niti crni kljun i glavu, i lako ih je razlikovati, za razliku od poljskih vrabaca. Mladi stari nekoliko dana imaju meko tamnosmeđe paperje i svijetli žuti kljun. Ženka leže ... jaja. Tek izleženi mladunci nemaju perje. Relativno česta je pojava jedinki s djelomičnim albinizmom. Vrapci imaju relativno izraženi spolni dimorfizam. Svojim izgledom domaći vrabac pomalo sliči poljskom vrapcu, ali je domaći vrabac nešto tamnijeg perja. Kreću se skakutanjem. Glasa se "živ-živ".
Odrasli vrabac je velik 14-16 cm i težak 24-38 g, i malo je veći od poljskog vrapca. Raspon krila iznosi 25 cm. Tijelo mu je često "napuhano", spojeno s manjom glavom. Na glavi ima kratki, stožasti kljun. Na nogama ima četiri prsta, a rep je kratak. Kad leti, maše krilima nekoliko puta u sekundi. Odlično i brzo leti. Pod krilima se nalazi bijela mrlja.
Mladenačko mitarenje je potpuno, i počinje u dobi između šest i osam tjedana. Kako bi bilo dovršeno prije početka nepovoljnih vremenskih prilika može, ovisno o dobi valjenja, biti skraćeno s prosječno 82 na samo 64 dana.
Južnoj Americi. Najrasprostranjenija je ptica na planetu, ali se brojka vrabaca smanjuje u mnogim zemljama. Živi u gradovima, ali i izvan naseljenih mjesta. Također, može živjeti bilo gdje, no može živjeti i u ljudskoj blizini.
Hrani se sjemenkama i kukcima, obično manjim leptirima. Mladi vrapci se hrane ličinkama kukaca. U proljeće, hrana mu je nektar iz cvijeća žute boje, poput jaglaca, šafrana i jedića. Hrani se i paucima te voćem.
Vrabac se gnijezdi na mnogim mjestima:u kućnim strehama, rupama, u šupljinama zgrada, na bršljanu oko kuća i u grmlju, pa čak i na morskim grebenima. Gnijezdo koje je smješteno na bršljanu ili u nekoj rupi najčešće je neuredno, izgrađeno od slamki, ostataka smeća i perja. Prostrana i dobro izgrađena gnijezda pravi u grmlju i na stablima. Vrapci mogu biti veoma agresivni kad je riječ o mjestima na kojim se gnijezde, pa često uništavanju gnijezda prijašnjih stanovnika. Katkad koriste napuštena gnijezda drugih ptica. Lastavice i ptice plavog perja posebno su osjetljive na vrapčevo agresivno ponašanje. Zauzvrat, vrapci, poput čvoraka, ubijaju odrasle plave ptice i njihove mlade, kako bi dobili priliku za gniježđenje.
Kao i neke druge vrste ptica, tako i vrabac pred parenje potpuno izmijeni vanjski izgled. Mužjak u tom razdoblju dobiva traku sive boje na vrh glave, novu nijansu boje na krilima i svijetlobijele obraze. U gnijezdo ženka snese 5-8 jaja veličine 15 x 22 mm i težine od 3 g. Jaja su prašnjava s nekoliko crno-sivih pjegica i na njima ženka sjedi 10-12 dana. Inkubacija u vrabaca traje jako kratko. Ženka vrapca u ljeto u Novoj Engleskoj i u SAD-u obično snese u gnijezdo i do 25 jaja.
Spolno zreli vrapci prosječno žive od 1,5 do 2,3 godine. Ako se računaju i mladi vrapci, tada je prosječni životni vijek tek 9 mjeseci. Vrapci dulje žive u gradovima nego u otvorenoj prirodi. Pomoću prstenovanja je zabilježeno da neki primjerci žive i do 14 godina na slobodi. U zatočeništvu dožive i do 23 godine. Mladi vrapci obično nauče letjeti s 15 dana.
Vrabac je najrasprostranjenija ptica na svijetu, iako se u mnogim zemljama njegov broj smanjio.
U nekim zemljama (posebno u zemljama u kojima su vrapci rijetki) se ponekad neke primjerke vrabaca drži u zoološkim vrtovima.
U jednoj budističkoj mitologiji Sidharta (Buda) je doživio duhovno buđenje. Zato su mu se svi prisutni došli pokloniti; no vrapci su došli zadnji. Zbog toga, Buda je vrapcima svezao noge da ih kazni.
U mnogim dijelovima Europe broj vrabaca (populacija) se smanjuje.  Brojka vrabaca u toj zemlji se prepolovila u odnosu na stanje iz 1980-ih. I u Velikoj Britaniji situacija je slična jer je u posljednjih 25 godina nestalo 64% ukupnog broja vrabaca. Navode se različiti razlozi za smanjivanje populacije, a jedan od najiznenađujućih razloga je uvođenje bezolovnog goriva , čije izgaranje proizvodi visoko otrovne spojeve poput metil-nitrita. Ukupan broj jedinki u Europi prema podacima IUCN Crvene liste iznosi između 130 i 270 milijuna.
Vrapci su u Australiju dovedeni 1863. i 1870. godine. Najprije su dovedeni u državu Victoriju, a onda su se proširili i u ostale dijelove Australije (uključujući i mjesta kao što su Sydney, Brisbane, Hobart itd.). No, kasnije, vrapci su označeni štetnima u Istočnoj Australiji, a u Zapadnoj Australiji su ih nemilosrdno ubijali.
U Sjevernoj Americi populacija opada, ali su vrapci i dalje najraširenija ptičja vrsta u Sjevernoj Americi. Broj vrabaca u Sjevernoj Americi iznosi otprilike 50 milijuna. U SAD-u i u Kanadi vrapci, golub i čvorak nisu zaštićeni zakonom.

Obitelj Soprano (eng. The Sopranos) američka je televizijska dramska serija autora i izvršnog producenta Davida Chasea. U Sjedinjenim je Državama premijeru doživjela na kabelskoj televizijskoj mreži HBO 10. siječnja 1999., a s emitiranjem je završila 10. lipnja 2007. Smještena u New Jersey, gdje je prvotno producirana, serija se vrti oko mafijaša Tonyja Soprana (James Gandolfini) i poteškoća s kojima se on suočava kad pokušava izbalansirati česte konfliktne potrebe u svojem obiteljskom životu i kriminalnoj organizaciji kojoj je na čelu.
Ostvarivši veliki komercijalni i kritički uspjeh, Obitelj Soprano je financijski najuspješnija serija kabelske televizije u povijesti televizije.
Serija je poznata po visokoj razini kvalitete na svim aspektima produkcije, a iznimno je hvaljena za svoje scenarije i izvedbe glavnih glumaca. 
Zaradila je priznanja kako je na televizijski medij donijela višu razinu umjetničke kvalitete i otvorila put mnogim drugim dramskim serijama koje su slijedile.
Kao jedan od najpoznatijih proizvoda američke popularne kulture 2000-ih, Obitelj Soprano bila je predmet parodija, kontroverzi i analiza, a proširila se i na knjige,
Prije nego što je kreirao Obitelj Soprano, David Chase je preko 20 godina bio televizijski scenarist. Bio je scenarist/producent na nekoliko televizijskih serija (uključujući Kolchak: The Night Stalker, The Rockford Files, I'll Fly Away i Život na sjeveru) te je 1988. kreirao jednu kratkotrajnu originalnu seriju, Almost Grown.
Prije uspjeha s Obitelji Soprano, Chase je osvojio dva Emmyja: jedan 1980. za scenarij TV filma Off the Minnesota Strip, a drugog 1978. za svoj rad na seriji The Rockford Files (kojeg je podijelio s ostalim producentima).Priča o Obitelji Soprano isprva je počela kao dugometražni film o "mafijašu na terapiji koji ima problema sa svojom majkom". Nakon doprinosa svoga menadžera, Lloyda Brauna, Chase je odlučio adaptirati scenarij za televizijsku seriju. Chase je 1995. potpisao razvojni ugovor s produkcijskom kompanijom Brillstein-Grey i napisao originalni scenarij za pilot-epizodu.
Preuzevši dosta materijala iz svog osobnog života i iskustava odrastanja u New Jerseyju, Chase je izjavio da je pokušao "primijeniti vlastitu obiteljsku dinamiku na mafijaše." 
Primjerice, burni odnos između protagonista serije Tonyja Soprana i njegove majke, Livie, djelomično je temeljen na Chaseovu odnosu sa svojom majkom. I Chase je išao na terapiju u vrijeme kad je osmislio lik dr. Jennifer Melfi po vlastitoj psihijatrici. Chase je od rane dobi bio fasciniran mafijom jer je odrastao uz klasične gangsterske filmove kao što je Državni neprijatelj i kriminalističku seriju Nedodirljivi, ali i svjedočio kako takvi ljudi odrastaju. Serija je imenovana po njegovim srednjoškolskim prijateljima. Chase je smatrao kako će mu okružje mafije omogućiti obrađivanje tema kao što su, između ostalih, identitet talijanskih Amerikanaca i priroda nasilja. Sami Chase je talijanski Amerikanac, dok je originalno ime njegovo obitelji DeCesare.Chase i producent Brad Grey, iz Brillstein-Grey, ponudili su Obitelj Soprano nekolicini mreža; FOX je pokazao zanimanje, ali je odustao nakon što im je Chase prezentirao scenarij za pilot. Chase i Grey na kraju su ponudili seriju tadašnjem predsjedniku HBO Original Programminga, Chrisu Albrechtu, koji je prepoznao originalnost i potencijal serije te odlučio financirati snimanje pilot-epizode. Albrecht je izjavio:
Pilot-epizoda (na DVD izdanju nazvana "The Sopranos", ali inače poznata kao "Pilot") snimljena je 1997. Režirao ju je sami Chase, koji je prije režirao epizode The Rockford Files i Almost Grown. Nakon što je pilot dovršen i prikazan šefovima HBO-a, serija je stavljena na čekanje na godinu dana prije nego što ju je HBO konačno odlučio producirati te je naručio sezonu od 13 epizoda. Serija se počela prikazivati na HBO-u 10. siječnja 1999. Obitelj Soprano bila je druga jednosatna televizijska dramska serija koju je producirao HBO. Prva je bila zatvorska drama Oz.
Kao i likovi koje portretiraju u u seriji, većina glumaca u Obitelji Soprano su talijanski Amerikanci. Mnogi članovi glumačke postave pojavili su se zajedno u filmovima i serijama prije nego što su se pridružili  postavi Obitelji Soprano. U seriji je nastupilo ukupno 27 glumaca koji su se pojavili u kriminalističkom filmu Martina Scorsesea Dobri momci iz 1990., uključujući glavne glumce Lorraine Bracco, Michaela Imperiolija, Franka Vincenta i Tonyja Sirica. Osam glumaca iz serije pojavilo se u komediji Za njegove plave oči iz 1999.
Glavna glumačka postava stavljena je u proces audicija i čitanja. Glumci često nisu znali da li su se njihove izvedbe Chaseu svidjele ili ne. Michael Imperioli, koji je u natječaju za ulogu Christophera Moltisantija zasjenio nekoliko glumaca, prisjetio se: "On ima pokerašku facu pa sam mislio kako mu se ne sviđam, ali mi je davao napomene i puštao me da ponavljam, što je često znak da ne radite kako treba. Mislio sam, neću dobiti ulogu. A on je rekao, 'Hvala ti', i ja sam otišao. Nisam očekivao da ću ga ponovno čuti. I tada su me nazvali." James Gandolfini je pozvan na audiciju za ulogu Tonyja Soprana nakon što je casting redateljica Susan Fitzgerald vidjela kratki isječak njegove izvedbe iz filma Prava romansa iz 1993. Lorraine Bracco, koja je prije glumila ženu mafijaša Karen Hill u Dobrim momcima, originalno je pozvana za ulogu Carmele Soprano. Umjesto toga je preuzela ulogu dr. Jennifer Melfi jer se htjela okušati u nečem drugom te je smatrala kako će uloga visokoobrazovane dr. Melfi za nju biti veći izazov.
potpisao je za ulogu Paulieja Walnutsa uz uvjet da njegov lik ne bude policijski doušnik
Chase je na audiciju pozvao i glazbenika Stevena Van Zandta (poznatog kao gitarista sastava Brucea Springsteena E Street Band) nakon što ga je vidio na svečanosti primanja u Kuću slavnih rock and rolla i ostao impresioniran njegovom pojavom. Van Zandt, koji nikad prije nije glumio, kasnije se dogovorio da će nastupiti u seriji.
Uz iznimku za Oscar nominirane Bracco (Dobri momci) i Dominica Chianesea koji se pojavio u Kumu II, zajedno s kazališnom glumicom i dobitnicom Emmyja Nancy Marchand (Lou Grant), glumačka postava serije sastojala se od uvelike nepoznatih glumaca. Nakon prvotnog uspjeha serije, mnogi glumci su zapaženi zbog svojih glumačkih sposobnosti te su zbog svojih izvedbi zaradili pozornost velikih medija.
U kasnijim su se sezonama glumačkoj postavi pridružili poznati glumci (Joe Pantoliano, Robert Loggia, Steve Buscemi, Frank Vincent) zajedno s poznatim glumcima u neredovitim ulogama kao što su Peter Bogdanovich, John Heard, Robert Patrick, Peter Riegert, Annabella Sciorra, i David Strathairn. Nekoliko poznatih glumaca pojavilo se u samo jednoj epizodi, kao što su Charles S. Dutton, Ken Leung, Ben Kingsley, Elias Koteas, Anette Bening i Sydney Pollack.
Izvršni je producent David Chase tijekom svih šest sezona bio voditelj i glavni producent serije. Poznat je kao zahtjevan i kontroli sklon producent. Osim što je pisao nekoliko epizoda po sezoni, Chase je nadgledao cjelokupnu montažu, konzultirao se s redateljima epizoda i radio velike, ali nepotpisane prepravke epizoda koje su napisali drugi scenaristi. Brad Grey bio je uz Chasea izvršni producent, ali nije imao kreativnog doprinosa.
Mnogi članovi kreativnog tima iza Obitelji Soprano bili su hendikepirani Chaseovim intervencijama, s tim da su neki bili njegovi stari prijatelji i kolege; drugi su birani nakon intervjua koje su vodili producenti serije.Mnogi su od scenarista serije prije Obitelji Soprano radili na televiziji. Bračni par Robin Green i Mitchell Burgess, koji su zajedno između 1999. i 2006. napisali 19 epizoda serije, prethodno su s Chaseom surađivali na seriji Život na sjeveru.Terence Winter, koji je postao scenarist nakon druge sezone serije, dvije je godine prakticirao pravo, nakon čega se odlučio za karijeru scenarista te pridobio Chaseovu pažnju.Matthew Weiner, scenarist serije tijekom pete i šeste sezone, 2000. je napisao probni scenarij za seriju nazvanu Mad Men (koju je 2007. producirala mreža AMC). Scenarij je došao do Chasea koji je, nakon što ga je pročitao, ostao tako impresioniran da je odmah Weineru ponudio posao scenarista Obitelji Soprano.
I dva su člana glumačke postave potpisali epizode serije: Michael Imperioli, koji igra Christophera Moltisantija, također je scenarist te je napisao pet epizoda serije, od kojih se većina bavi temama talijanskih Amerikanaca;Toni Kalem, koja glumi Angie Bonpensiero, također je napisala jednu epizodu .
Ostali scenaristi serije bili su Frank Renzulli, Todd A. Kessler i scenaristički tim Diane Frolov i Andrew Schneider.
Prije režije Obitelji Soprano, mnogi su redatelji radili na drugim televizijskim serijama. Mnogi redatelji bili su poznati po doprinosima na polju nezavisne produkcije. Najčešći redatelji serije bili su Tim Van Patten (20 epizoda), John Patterson (13 epizoda), Allen Coulter (12 epizoda) i Alan Taylor (9 epizoda), koji su svi prethodno radili na televiziji. Česti članovi glumačke postave Steve Buscemi i Peter Bogdanovich također su režirali neke epizode serije. Sami Chase je režirao dvije epizode, pilot i završnicu serije. Alik Sakharov bio je prvotni direktor fotografije, a kasnije se izmjenjivao s Philom Abrahamom. Fotografija i režija poznati su po kvaliteti jednakoj onoj dugometražnih filmova.
Ovaj je izgled postignut Chaseovom suradnjom sa Sakharovim: "David je htio izgled koji ima glavu i rep. [...] Od pilota smo sjeli sa scenarijem i dijelili scene u kadrove. To se radi sa dugometražnim filmovima."
Podrobniji članak o temi: Glazba u Obitelji SopranoObitelj Soprano poznata je po eklektičnom izboru glazbe te je zaradila mnoge kritičke pohvale za efektno korištenje prethodno snimljenih pjesama.
Chase je osobno birao glazbu za seriju zajedno s producentom Martinom Bruestleom i glazbenom urednicom Kathryn Dayak, ponekad se konzultirajući sa Stevenom Van Zandtom. Glazba je obično birana po završetku produkcije i montaže epizode, ali su ponekad sekvence snimane kako bi odgovarale prethodno odabranoj glazbi.Uvodna tema serije je "Woke Up This Morning (Chosen One Mix)" britanskog sastava Alabama 3. Drugačija pjesma svira preko odjavne špice svake epizode, uz nekoliko iznimki. Mnoge pjesme se ponavljaju tijekom epizode, kao što je "Living on a Thin Line" The Kinksa u epizodi treće sezone "University" i "Glad Tidings" Van Morrisona u završnici pete sezone "All Due Respect". Ostale pjesme čuju se nekoliko puta tijekom serije. Poznati primjer je "Con te partirò" koju izvodi talijanski pjevač Andrea Bocelli,
Iako serija koristi mnogo prethodno snimljene glazbe, u usporedbi s drugim televizijskim serijama, poznata je i po nedostatku originalno skladane glazbe.Objavljena su dva soundtrack albuma s glazbom iz serije. Prvi, nazvan The Sopranos: Music from the HBO Original Series, objavljen je 1999. Sastoji se od selekcija iz prve dvije sezone serije te je zauzeo 54. mjesto na američkoj ljestvici Billboard 200. 
Druga soundtrack kompilacija, nazvana The Sopranos: Peppers & Eggs: Music from the HBO Original Series, objavljena je 2001. Ovaj dvostruki album sadrži pjesme i izabrane dijaloge iz prve tri sezone serije.
Većina vanjskih kadrova serije snimljeno je na lokaciji u New Jerseyju, dok je većina unutarnjih kadrova - uključujući najčešće setove kao što su unutrašnjost rezidencije Sopranovih, stražnja soba striptiz kluba Bada Bing! te psihijatrijski ured dr. Melfi — snimljena u Silvercup Studios u Long Island Cityju u Queensu, New York City.Trgovina svinjetinom, često okupljalište mafijaša u seriji, u pilotu je bila poznata kao Centanni's Meat Market, stvarna mesnica u Elizabethu u državi New Jersey. Nakon što je seriju preuzeo HBO, producenti su iznajmili zgradu s trgovinom u prednjem dijelu u Kearnyju. Ova je zgrada ostatak vremena služila za snimanje scena ispred i unutar mesnice, sada preimenovana u Satriale's.
Bada Bing!, u seriji striptiz klub vlasnika i voditelja Silvija Dantea, stvarni je go go bar na Cesti 17 u Lodiju u New Jerseyju. Vanjske i unutarnje scene (uz iznimku stražnje sobe) snimljene su na lokaciji. Klub se zove Satin Dolls, a prije početka serije bio je u funkciji. Klub je nastavio raditi tijekom osam godina snimanja serije, ali i kasnije. Takva organizacija dogovorena je s vlasnikom kluba. Lokacijski menadžer Mark Kamine prisjetio se kako je vlasnik bio "vrlo susretljiv" sve dok se snimanje ne "poklapa s njegovim radnim vremenom."
Sve vanjske i unutarnje scene rezidencije Sopranovih snimljene su na lokaciji u privatnoj rezidenciji u North Caldwellu u New Jerseyju.
Prepoznatljivi dio Obitelji Soprano uvodna je sekvenca. U njoj Tony Soprano izlazi iz Lincoln Tunnela i ulazi na New Jersey Turnpike. U međuvremenu se vide mnoge lokacije u i oko Newarka i Elizabetha.
Sekvenca završava s Tonyjem koji ulazi na prilaz svojeg predgradskog doma. Chase je rekao kako je cilj uvodne sekvence pokazati da ova mafijaška serija govori o New Jerseyju, a ne New Yorku, gdje je većina takvih drama bilo smješteno.U prve tri sezone, između dijelova u kojima Tony napušta tunel i ulazi na Turnpike, u njegovu se retrovizoru mogla vidjeti slika tornjeva Svjetskog trgovačkog centra. Nakon napada 11. rujna, ovaj je kadar uklonjen, počevši s četvrtom sezonom serije.
Obitelj Soprano u svojih šest sezona emitiranja uključuje veliki broj likova. Neki se pojavljuju samo u određenim sezonama, dok se drugi pojavljuju tijekom cijele serije.
Tony Soprano je protagonist serije. Tony je na početku serije kapetan zločinačke obitelji DiMeo, a od druge sezone izvršni šef. Uz to je i glava obitelji Soprano. Sklon je depresiji, a u prvoj epizodi počinje viđati psihijatra. Tijekom serije Tony pokušava balansirati između života svoje obitelji i karijere u mafiji.Tony počinje patiti od depresije te ima brojne napade panike što je rezultat godina stresa zbog svog "posla", potisnutih emocija i teškog djetinjstva. Počinje tražiti pomoć kod dr. Jennifer Melfi (Lorraine Bracco). Dodatni teret Tonyjevu složenom životu zategnuti je odnos s njegovom suprugom Carmelom Soprano (Edie Falco) i njihovo dvoje djece, Meadow (Jamie-Lynn Sigler) i Anthonyjem Juniorom (Robert Iler).Udarnu glumačku postavu čine Tonyjeva šira obitelj: njegova majka Livia (Nancy Marchand), sestra Janice (Aida Turturro), stric Corrado "Junior" Soprano (Dominic Chianese), koji prvotno postaje tehnički šef obitelji nakon smrti Jackieja Aprilea, Sr. (iako s vremenom odlazi u polumirovinu, a na kraju potpuno gubi konce zbog zdravstvenih problema), rođak Tony Blundetto (Steve Buscemi) i nećak (zapravo ženin rođak) Christopher Moltisanti (Michael Imperioli). I Livia i Janice su lukave manipulatorice vlastitim emocionalnim problemima. Tonyjev Stric Junior uključen je u njegovu zločinačku organizaciju, a njihova obiteljska veza povezana je sa zločinačkim ambicijama. I njegovi rođak Tony i nećak Christopher također su vezani za njegovu "drugu" obitelj, a njihovi potezi postaju daljnji izvor sukoba. Christopher se muči s narkomanijom i alkoholizmom te željom da stekne poštovanje, dok se Tony Blundetto nada kako će krenuti poštenim putem, no događaju mu se nasilni ispadi.
Tonyjev bliski krug unutar obitelji DiMeo čine Silvio Dante (Steven Van Zandt), Paul "Paulie Walnuts" Gualtieri (Tony Sirico) i Salvatore "Big Pussy" Bonpensiero (Vincent Pastore). Silvio je Tonyjev consigliere i najbolji prijatelj. Paulie i Big Pussy su dugogodišnji vojnici i bliski saveznici koji su radili s Tonyjem i njegovim ocem; Paulie uskoro postaje capo, a s vremenom i zamjenik šefa. U Tonyjevoj zločinačkoj organizaciji su i Patsy Parisi (Dan Grimaldi) i Furio Giunta (Federico Castelluccio). Patsy je tihi vojnik koji poštuje snažnije figure. Furio je doveden iz Italije kako bi djelovao kao Tonyjev utjerivač dugova.
Ostali značajni likovi u obitelji DiMeo su Bobby "Bacala" Baccalieri (Steven R. Schirripa), Richie Aprile (David Proval), Ralph Cifaretto (Joe Pantoliano), Eugene Pontecorvo (Robert Funaro) i Vito Spatafore (Joseph R. Gannascoli). Bobby je Juniorov podređeni kojeg Tony isprva tiranizira, ali kasnije prima u svoj uži krug. Cifaretto inteligentan i najviše zarađuje, ali je arogantan, omražen te ne poštuje autoritete. Richie Aprile je pušten iz zatvora u drugoj sezoni i ubrzo unosi nemir u organizaciju. Pontecorvo je mladi vojnik koji zajedno s Christopherom postaje član mafije. Spatafore se polako uspinje u hijerarhiji i donosi najviše zarade u Aprileovoj ekipi, ali vodi dvostruki privatni život.
Prijatelji obitelji Soprano su Hesh Rabkin (Jerry Adler), Adriana La Cerva (Drea de Matteo), Rosalie Aprile (Sharon Angela) Angie Bonpensiero (Toni Kalem), zajedno s Artiejem (John Ventimiglia) i Charmaine Bucco (Kathrine Narducci). Hesh je Tonyjev savjetnik i prijatelj, a u toj je ulozi bio i pod Tonyjevim ocem. Adriana je Christopherova dugogodišnja djevojka; par ima buran odnos. Rosalie je udovica prethodnog šefa obitelji DiMeo i Carmelina bliska prijateljica. Angie je supruga Salvatorea Bonpensiera koja kasnije pokreće vlastiti posao. Artie i Charmaine su školski prijatelji Sopranovih te vlasnici popularnog restorana Vesuvio. Charmaine ne želi imati veze s Tonyjem i njegovom ekipom zbog njegovih kriminalnih aktivnosti, a često na tome mora i inzistirati jer Artieja - pokornog i marljivog - privlači Tonyjev životni stil.
John "Johnny Sack" Sacramoni (Vince Curatola), Phil Leotardo (Frank Vincent) i "Little" Carmine Lupertazzi, Jr. (Ray Abruzzo) značajni su likovi iz njujorške zločinačke obitelji Lupertazzi, koja veliki dio posla dijeli sa Sopranovom organizacijom. Iako su često u pitanju interesi Lupertazzijevih i DiMeoa, Tony s Johnnyjem Sackom uspijeva održavati prijateljski, ali opet poslovni odnos, dogovarajući poslove koji će koristiti objema obiteljima. Njegov zamjenik i kasniji nasljednik, Phil Leotardo, manje je susretljiv i teži poslovni partner za Tonyja. Little Carmine je sin prvog šefa, a s ostalima se natjeće za utjecaj.
Serija počinje kad se Tony Soprano sruši nakon pretrpljenog napada panike. Zbog toga potraži pomoć na terapiji s dr. Jennifer Melfi. Priča se postupno otkriva: detalji o Tonyjevu odgoju, kako je očev utjecaj najviše pomogao njegovu gangsterskom razvoju, ali i kako je Tonyjeva majka, Livia, bila osvetoljubiva i možda patila od poremećaja ličnosti; njegov komplicirani odnos sa svojom ženom Carmelom, kao i njezini osjećaji u pogledu muževih veza s mafijom; životi njihove djece, Meadow i Anthonyja Jr., koji sve više saznaju za položaj svoga oca u mafijaškoj organizaciji; federalne optužbe koje slijede kao posljedica suradnje nekog člana njegove organizacije s FBI-em; i urota njegova strica kojoj je cilj njegova smrt. Nakon naredbe likvidacije Brendana Filonea i lažne egzekucije Christophera Moltisantija, Tonyjev Stric Junior postavljen je za šefa obitelji (nakon smrti prethodnog šefa Jackieja Aprilea Sr. od raka), iako zapravo Tony iza kulisa kontrolira većinu stvari. Bijesan zbog Juniorova plana da ga ubije, Tony na pokušaj oduzimanja vlastitog života reagira nasilnim ispadom i posvađa se s majkom zbog njene uloge u uroti kojoj je cilj njegov pad. Ona doživljava psihološki uzrokovani lažni moždani udar. Juniora uhićuje FBI.
Na početku druge sezone, Jackiejev brat Richie Aprile biva pušten iz zatvora te se pokazuje kao usijana glava kad se radi o poslu; počinje i vezu s Tonyjevom sestrom Janice, koja je stigla iz Seattlea. Tonyjev prijatelj "Big Pussy" vraća se u New Jersey nakon upadljivog izostanka, a Tony shvaća kako je postao doušnik FBI-a. Tony, Silvio Dante i Paulie Walnuts ubijaju Big Pussyja na brodu, zamotaju ga u lance i izbacuju u more.
Christopher Moltisanti se zaruči sa svojom dugogodišnjom djevojkom Adrianom La Cervom. Matthew Bevilaqua i Sean Gismonte, dvojica nižerangiranih suradnika nezadovoljnih neuspjehom u Sopranovoj ekipi, pokušaju steći ime time što će ubiti Christophera. Plan im se izjalovi; Christopher preživljava napad (iako kritično ranjen), ubija Seana u samoobrani, dok Tony i Big Pussy ubrzo ubijaju Matthewa. 
Junior je smješten u kućni pritvor dok čeka suđenje. Richie, frustriran autoritetom koji Tony ima nad njim, zamoli Juniora da dâ ubiti Tonyja. Junior odglumi zanimanje, a zatim obavještava Tonyja o Richiejevim namjerama, ostavivši Tonyja s još jednim neriješenim problemom. Međutim, situacija se neočekivano okrene nakon što Janice u izljevu bijesa ubije Richieja; Tony i njegovi ljudi sakriju sve dokaze ubojstva, a Janice se vraća u Seattle.
U trećoj se sezoni nakon dugog izbivanja na Floridi vraća ambiciozni Ralph Cifaretto. Započinje vezu s Rosalie Aprile, udovicom bivšeg šefa, Jackieja Aprilea, Sr. Unatoč osobnom animozitetu i oprezu zbog njegova destruktivnog ponašanja (Ralph je ubio striptizetu u Bada Bingu, nakon što ga je Tony napao, prekršivši mafijaški kod da se ne napada drugi član mafije), Tony ga promovira u kapetana zbog njegova profesionalnog uspjeha. 
Meadow, sada brucošica na Sveučilištu Columbia, počinje hodati s Noahom Tannenbaumom, tamnoputim židovom; on postaje meta Tonyjeva rasističkog gnjeva, a Noah na kraju okončava njihovu vezu. 
Jackie Aprile, Jr. počinje se viđati s Meadow, a zatim potone u život droge i kriminala. Tony isprva na Jackieja pokuša djelovati kao mentor, ali postaje sve više nestrpljiv zbog Jackiejeve sve veće bezobraštine, pogotovo kad Jackiejeva veza s Meadow postaje ozbiljnija. Usprkos Tonyjevim savjetima i upozorenjima, Jackie prelazi liniju nakon što pokuša organizirati prepad na Ralphovu kartašku igru. Tony odlučuje prepustiti Ralphu odluku o kazni za Jackieja Jr. Unatoč svojoj ulozi zamjenskog oca, Ralph na kraju odlučuje dati ubiti Jackieja.
Livia umire od moždanog udara. Tony započinje aferu s Gloriom Trillo, koja je također pacijent dr. Melfi. Njihova veza je kratka i turbulentna. U međuvremenu dr. Melfi biva silovana. Junioru je dijagnosticiran rak želuca; nakon kemoterapije nestaje. Unatoč uspjehu u školskoj momčadi američkog nogometa, A.J. nastavlja upadati u nevolje; sve kulminira izbacivanjem iz škole.
U četvrtoj sezoni, njujorški se podšef Johnny Sack razbjesni nakon što čuje za Ralphovu neumjesnu šalu o njegovoj ženi. Potraži dozvolu za njegovo ubojstvo, ali biva odbijen; tenzija između dvojice s vremenom se smanjuje. Tony kasnije ubije Ralpha u izljevu bijesa jer vjeruje kako je Ralph u staji ubio njihova trkaćeg konja Pie-O-My. 
Nakon smrti žene Bobbyja Baccalierija, Janice se upušta u romantičnu vezu s njim. Christopherova ovisnost o heroinu se produbljuje, što natjera njegove suradnike i obitelj da organiziraju intervenciju, nakon čega on odlazi u kliniku za odvikavanje. Adriana se sprijatelji sa ženom koja je zapravo agentica FBI-a na tajnom zadatku; nakon što Adriana iznenada prekine njihovo prijateljstvo, privode je i prisile da bude FBI-ev doušnik. Junior se suočava s RICO suđenjem; na kraju se ono poništava.
Carmela, čija je veza s Tonyjem napeta zbog financijskih briga i Tonyjeve nevjere, razvija obostranu zaljubljenost s Furiom Guintom. Bojeći se posljedica upuštanja u vezu sa šefovom ženom, Furio se iznenada vraća kući u Italiju, ostavivši Carmelu očajnu. Nakon što Tonyjeva bivša ljubavnica nazove u njihov dom i pripita počne pričati detalje o njihovoj vezi, Carmela izbaci Tonyja iz kuće. Tonyju prilazi Johnny Sack s ponudom ubojstva Carminea Lupertazzija, koju on kasnije odbija.
U petoj sezoni, Tonyjev rođak Tony Blundetto pušten je iz zatvora zajedno s drugim mafijaškim figurama. Carmine neočekivano umire, a kako nije imenovao nasljednika, u New Yorku dolazi do borbe za premoć između Carminea Jr. i Johnnyja Sacka. Iako se trudi izbjeći povratak u organizirani kriminal, Blundetto se nađe umiješan u sukob protivno Tonyjevim naredbama. Nakon što Blundetto ubije brata Phila Leotarda, Johnny Sack zahtijeva da ga Tony preda. Odbijanje tog prijedloga isprovocira reakciju njujorške frakcije, a Tony na kraju odlučuje sam ubiti Blundetta umjesto da ga preda na mučenje.
Tony i Carmela ostaju rastavljeni, a Tony živi u bivšoj kući svojih roditelja s prijateljem iz djetinjstva Artiejem Buccom, kojeg je također ostavila žena. Carmela, sada jedini autoritet u odnosu na A.J.-a u kući Sopranovih, postane frustrirana jer njezina pravila samo dovode to toga da je sin prezire; kasnije dopušta A.J.-u da živi s ocem. Ona sama se upušta u kratku vezu s Robertom Weglerom, A.J.-evim školskim savjetnikom; on iznenada prekine vezu posumnjavši kako ga ona iskorištava da bi popravila A.J.-eve ocjene. Tony i Carmela kasnije ipak pokušavaju oživjeti svoj brak; Tony obećava da će biti diskretniji i pristane kupiti zemljište koje Carmela želi razviti.
Adriana nastavlja raditi kao doušnik FBI-a. Nakon što postane umiješana u ubojstvo u njenom noćnom klubu, federalni joj agenti postavljaju ultimatum: da pridobije Christophera na suradnju ili će u zatvor. Ona sve prizna Christopheru; isprva bijesan, on postaje sve zainteresiraniji za program zaštite svjedoka. Međutim, opet se predomisli i kaže Tonyju za Adrianu. Tony, uz Christopherovo odobrenje, naređuje Silviu da je ubije. Nakon što je ubio svog rođaka Tonyja Blundetta, Tony pristupa Johnnyju Sacku kako bi okončao krvoproliće između dviju obitelji i nastavio s poslom. Na sastanku Johnnyja Sacka uhiti FBI, a Tony pobjegne.
Na početku šeste sezone, Tonyja ustrijeli sada senilni i zbunjeni Stric Junior. Tony u komi sanja kako je prodavač na poslovnom putu, gdje igrom slučaja zamijeni aktovku i lisnicu s čovjekom po imenu Kevin Finnerty. Tonyjev oporavak od ranjavanja mijenja njegove poglede i on pokušava poboljšati svoje odnose. Međutim, suočen je s nizom problema u svojem poslovnom životu. Vito Spatafore je prokazan kao homoseksualac, a Tonyja na rješenje problema pritišće Phil Leotardo, sada izvršni šef New Yorka kako je Johnny Sack u zatvoru. Nakon što Tony ne učini ništa, Phil intervenira i ubija Spataforea. Tonyjeva zločinačka obitelj obavi osvetničko ubojstvo i opet se čini kako su obitelji na rubu sveopćeg rata.
Tony razmatra ubojstvo nekoliko svojih suradnika za relativno male prekršaje. Christopher ne uspijeva napustiti mafiju, udaljava se od svojih problema ponovno se prihvativši droge te ubija prijatelja iz Anonimnih narkomana. Zatim biva teško ranjen u prometnoj nesreći pod utjecajem narkotika. Tony, jedini suputnik, nije ozbiljnije ozlijeđen te uguši Christophera. A.J.-a ostavlja zaručnica, a on pada u depresiju, što kulminira njegovim pokušajem samoubojstva u dvorišnom bazenu. Doktoricu Melfi prijatelji uvjeravaju da Tony ne napreduje te da čak koristi terapiju za svoje sociopatske potrebe. Ona mu otkazuje terapiju. 
Johnny Sack umire u zatvoru od raka pluća, a Leotardo konsolidira svoju poziciju u obitelji Lupertazzi. Daje ubiti svoje protivnike za čelnu poziciju i zatim službeno preuzima titulu šefa. Nastavivši njihovu svađu iz prošlosti, Phil se odbije dogovoriti s Tonyjem oko posla s otpadom. Nakon što Tony napadne vojnika Lupertazzijevih zbog uznemiravanja Meadow na izlasku, Phil uhvati priliku za osvetu. Phil naređuje ubojstvo Bobbyja Baccalierija, koji je ustrijeljen nasmrt, Silvia, koji završava u komi te Tonyja, koji se počne skrivati. Dogovor se izjalovi nakon što se ostatak obitelji Lupertazzi složi da ignorira naredbu za Tonyjevo ubojstvo te puštaju Tonyja da krene na Phila. Agent FBI-a informira Tonyja gdje se skriva Phil, a Tony ga daje ubiti. Philov podšef postaje doušnik, a ekipe iz Jerseyja i New Yorka dobivaju sudski poziv. Neko vrijeme nakon Philove smrti i sastanka sa svima, Tony, Carmela, A.J., i konačno Meadow sastaju se na ležernoj večeri. Scena se iznenada zacrni, a odjavna špica kreće u tišini.
Obitelj Soprano poznata je po višeznačnim scenarijima Davida Chasea koji se uvelike oslanjaju na simbolizam, a serija je konstantno bila predmet analiza.
Chase i ostali scenaristi tijekom serije obradili veliki broj psiholoških, filozoskih, društvenih i političkih tema.
Jedinstven aspekt serije su sekvence snova. Chase, koji je napisao većinu sekvenci snova, o njima je rekao, "Te snove smo koristili kako bi unaprijedili pripovjedačku strukturu. Na primjer, "Funhouse" je mogla biti priča u kojoj Tony dobiva informacije da je Pussy doušnik i istražuje taj trag, a mi napravimo neki smiješni postupak sve dok u rukama ne nađemo dokaz. A ja jednostavno nisam mogao proći kroz to. Ne mogu to raditi. Zato smo odlučili kako bi bilo jednostavnije da na nekoj razini Tony to zna, da ga prijatelj izdaje i od toga mu je muka u kombinaciji s pokvarenom piletinom, a podsvijest mu erumpira na isti način te mu daje informaciju." Sekvenca snova uključuje Tonyjev razgovor s Big Pussyjem u obliku ribe kad on shvaća da mu je prijatelj doušnik FBI-a. Druga slavna sekvenca snova je u epizodi "The Test Dream" koja traje više od 20 minuta.Šesta sezona sadrži najdužu sekvencu snova s Tonyjem kao običnim čovjekom koji je zamijenio identitet s izvjesnim Kevinom Finnertyjem. U snu, Tony se zadržava u Costa Mesi u Kaliforniji, gradu u koji je otputovao radi posla, a zbog zamjene identiteta ne može otputovati kući. Finnerty je portretiran kao prodavač koji živi konzervativnim, poštenim životom.
Mafijaši su u seriji prikazani kao čvrsti, snalažljivi i kao poznanici zakona ulice, ali bez formalnog obrazovanja i dubljeg razumijevanja samih sebe i njihova svijeta. Obrazovni i lingvistički nedostaci, posebno Pauliejevi i Christopherovi, često su izvor humora. Sami su likovi često zaboravljivi pri izvrtanju i shvaćanju osnovne povijesti i općeg znanja.
Nekompetentnost gangstera na neki se način pokazuje u svakoj epizodi. Neki od primjera su sljedeći:
Većina epizode "Pine Barrens" posvećena je Pauliejevim i Christopherovim neuspješnim pokušajima da prežive jedan dan i noć u snježnoj divljini nakon neuspješne likvidacije. Christopher u epizodi pokazuje svoju ignoranciju prema povijesti kad kaže kako se Kubanska raketna kriza zapravo nikad nije dogodila: "To je bilo stvarno? Gledao sam taj film. Mislio sam da je to sranje."
Bobby Baccalieri na sebe navuče Tonyjev gnjev tijekom rasprave o svjetskim događajima i biblijskim proročanstvima izjavivši kako je "Quasimodo sve to predvidio." Tony ga zatim ispravi rekavši kako je mislio na Nostradamusa i da je Quasimodo bio zvonar (eng. hunchback) crkve Notre-Dame. Baccalieri nakon toga nastavi razgovor spominjući braniča footballske momčadi Notre Dame Fighting Irish, misleći kako je grba (eng. hunchback) isto što i napadač u američkom nogometu (eng. halfback).
Iako mnogo inteligentniji od svojih podređenih, Tony često izvrće i ponavlja stvari koje mu kaže dr. Melfi na drugačiji način, samo kako bi pogrešno izgovorio frazu ili potpuno promašio poantu.
Ne osobito bistar lik "Little Carminea" Lupertazzija često je izvor humora. Često izvrće metafore pa tako jednom kaže Tonyju, "Ti si sada na litici ogromnog raskrižja."Neki su mafijaši portretirani kao pametni i elokventni, iako se kao takvi čine iznimkama u odnosu na pravilo. Na primjer, Johnny Sack, Ralph Cifaretto i Tony Blundetto iznimno su inteligentni (Blundetto navodno ima kvocijent inteligencije 158) i relativno artikulirani, rijetko čineći izvrtanja, iako je Cifaretto socijalno neprilagođen i netaktičan.
Chase je izjavio kako je gangsterski film Martina Scorsesea Dobri momci za njega bio izvor inspiracije, nazvavši ga svojim "Kuranom".Obitelj Soprano je započela s četiri člana glumačke postave (Lorraine Bracco, Michael Imperioli, Tony Sirico i Vincent Pastore) koji su se pojavili u Dobrim momcima. Joseph R. Gannascoli, kojeg se u filmu na kratko može vidjeti kao nepotpisanog statista, pridružio se postavi serije kao Vito Spatafore u drugoj sezoni, a kasnije se i Frank Vincent, još jedan od glavnih glumaca iz filma, pridružio postavi kao Phil Leotardo.  Mnogi neredoviti i manji likovi u seriji prethodno su se pojavili u filmu. Ukupno se 27 glumaca pojavilo u obje produkcije. Ray Liotta, zvijezda filma, bio je rani kandidat za ulogu Tonyja Soprana. Liotta je kasnije odbio ulogu Ralpha Cifaretta.Serija je radila i reference na film. Primjerice, u Dobrim momcima, lik Michaela Imperiolija "Pauk" pogođen je u stopalo. U epizodi serije "The Legend of Tennessee Moltisanti", njegov lik Christopher Moltisanti ustrijeli prodavača u pekarnici u stopalo. Dok prodavač vrišti od boli, vičući "Pogodio si me u stopalo!", Christopher izlazi, rekavši "Događa se."  U Dobrim momcima, lik Lorraine Bracco predmet je zlostavljanja što kaže svojem dečku, Henryju Hillu, koji se obračuna sa zlostavljačem; u Obitelji Soprano, njezin lik, dr. Melfi, biva silovana, ali to odbija reći Tonyju. U drugoj epizodi Christopher ispred noćnog kluba susreće Martina Scorsesea (kojeg glumi pjevač i glumac Tony Caso) i kaže mu kako mu se svidio Kundun.
Obitelj Soprano na brojne je načine povezana s trilogijom Kum Francisa Forda Coppole. Serija s tri filma dijeli neke članove glumačke postave; najistaknutiji je Dominic Chianese, koji u seriji portretira Juniora Soprana, a u Kumu II Johnnyja Olu.Osim toga, jasno se daje do znanja kako su likovi u Obitelji Soprano upoznati s filmovima i koliko ih vole pa se tako u međusobnim razgovorima često referiraju na pojedini film iz trilogije. U početku serije, Silvio Dante povremeno oponaša Al Pacina u ulozi Michaela Corleonea. Izražava se i Tonyjeva ljubav za filmove; dok njegova ekipa prije odlaska u Italiju gleda piratsko DVD izdanje drugog filma, on kaže kako mu je najdraži trenutak u cijeloj trilogiji kad se u drugom nastavku Vito Corleone vraća u Italiju. U 6. sezoni, A.J. pokušava ubiti Strica Juniora, rekavši kasnije kako je jedan od Tonyjevih omiljenih trenutaka u Kumu kad Michael Corleone osvećuje svog oca.Osim toga, kritičari su naveli brojne vizualne i simboličke posvete i reference na Kuma u seriji. Na primjer, u prvoj sezoni, kad dvojica muškaraca pokušaju ubiti Tonyja, on je upravo kupio bocu soka od naranče; to aludira na scenu u prvom Kumu u kojem Vito kupuje naranče pred pokušaj njegova ubojstva. Nadalje, nakon smrti Livije Soprano u trećoj sezoni, postoji scena s Tonyjem koji se dizalom spušta u pogrebnikov podrum, gdje ga pogrebnik uvjerava kako će "iskoristiti svu svoju moć, i sve svoje umijeće" u korist Livije. Scena je izravna posveta sceni iz Kuma gdje Vito zatraži uslugu od Bonasere nakon ubojstva njegova sina Santina.Pisac Peter E. Bondanella tvrdi kako reference serije na klasičnu mafijašku dramu predstavljaju nešto više od puke parodije ili posvete. Kaže kako Chase "koristi reference na Coppolina remek-djela na pametan način, i da bi nas oduševio i da bi dodao slojeve vlastitim pričama."
Obitelj Soprano često je u programu prikazivala stvarne proizvode raznih brandova. Ovakva se praksa u medijima naziva prikriveno oglašavanje. Producenti serije rekli su kako nikad nisu primili honorar za pojavljivanje proizvoda u seriji, iako su se na ekranu često besplatno pojavljivali proizvodi, uključujući skupa vina i računala; stvarni brandovi korišteni su kako bi se naglasio osjećaj realizma.
Obitelj Soprano kritičari navode kao jednu od najboljih i najinovativnijih televizijskih serija svih vremena, iako su kritičarske ocjene serije uglavnom varirale od sezone do sezone.Peter Biskind izVanity Faira nazvao ju je "možda najvećim remek-djelom pop-kulture svojeg vremena". Urednik The New Yorkera David Remnick nazvao je seriju "najbogatijim dostignućem u televizijskoj povijesti."TV Guide uvrstio je Obitelj Soprano na peto mjesto na svojoj listi "Top 50 TV serija svih vremena".Channel 4 Obitelj Sopranos 2007. je nazvao najboljom televizijskom serijom svih vremena.
Serija je uvrštena i na TIME-ov popis "100 najboljih TV serija svih vremena," dok je urednik James Poniewozik napisao, "Ova mafijaška saga pokazala je kako kompleksna i angažirana može biti televizijska priča, izazvavši eksploziju ambicioznih drama na kabelskim i drugim mrežama."Prva sezona serije zaradila je iznimno pozitivne recenzije.
Nakon originalnog emitiranja 1999., The New York Times je napisao "[Obitelj Soprano] bi mogla biti najveće djelo američke popularne kulture posljednje četvrti stoljeća." PopMatters je 2007. napisao "debitanska sezona Obitelji Soprano ostaje krunsko ostvarenje američke televizije."Scenarij, gluma i režija često su bili predmet pohvala. Serija je zarađivala pohvale i za izbor glazbe, fotografiju i volju da se bavi teškim temama.
Podrobniji članak o temi: Popis nagrada i nominacija Obitelji SopranoObitelj Soprano svake je godine svojeg originalnog emitiranja nominirana za Primetime Emmy za najbolju dramsku seriju. Nakon što je 1999., 2000., 2001. i 2003. bila nominirana i izgubila nagradu (izgubivši prvu od serije Pravda za sve, a potonje tri od Zapadnog krila), Obitelj Soprano 2004. je osvojila nagradu, kao i 2007., postavši prva serija kabelske televizije koja je osvojila nagradu. Pobjeda 2007. učinila je Obitelj Soprano prvom dramskom serijom od Upstairs, Downstairs 1977. koja je osvojila nagradu nakon završetka emitiranja. Serije je ukupno zaradila 21 nominaciju za najbolji scenarij dramske serije, osvojivši nagradu šest puta.Obitelj Soprano osvojila je bar jedan glumački Emmy svake natjecateljske godine osim 2006. i 2007. I James Gandolfini i Edie Falco bili su šest puta nominirani za najboljeg glavnog glumca i glumicu, a oboje su osvojili po tri nagrade. Joe Pantoliano 2003. je osvojio Emmy za najboljeg sporednog glumca, a Michael Imperioli i Drea de Matteo 2004. za njihove sporedne uloge u seriji. Ostali glumci koji su nominirani za Emmyje su Lorraine Bracco (u kategorijama najbolje glavne i sporedne glumice), Dominic Chianese, Nancy Marchand, Aida Turturro, Steve Buscemi (koji je nominiran i za režiranje epizode "Pine Barrens"), Tim Daly, John Heard i Annabella Sciorra.2000. i 2001., Obitelj Soprano je osvojila dvije uzastopne Nagrade George Foster Peabody. Samo su dvije serije osvojile nagradu dvije godine uzastopno: Život na sjeveru i Zapadno krilo. Serija je zaradila i brojne nominacije za Zlatne globuse (osvojivši 2000. najbolju dramsku seriju) i značajnije cehovske nagrade (redatelja, producenata, scenarista, i glumaca).
Serija je često kritizirana zbog navodnih neprestanih stereotipa o talijanskim Amerikancima. 2000. su dužnosnici okruga Essex producentima odbili izdati dozvolu za snimanje na vlasništvu okruga, tvrdeći kako serija prikazuje talijanske Amerikance u "manje nego poželjnom svjetlu." Serija se u epizodi iz 2002. "Christopher" bavila temom identiteta talijanskih Amerikanaca, a u nju je uključena i godišnja parada na Kolumbov dan. Kasnije te godine, organizatori parade su zabranili članovima glumačke postave sudjelovanje u stvarnom događaju.Chase je branio svoju seriju, rekavši kako to nije bio pokušaj stereotipiziranja svih talijanskih Amerikanaca, samo male zločinačke supkulture.
