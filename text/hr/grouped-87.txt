
Vitamin A esencijalni je nutrijent u ljudskom tijelu. Topljiv je u mastima odnosno uljima. Njegovo je djelovanje uglavnom posljedica vezanja za specifične nuklearne receptore te tako kasnije utječe na sintezu specifičnih proteina. Važan je za kontrolu rasta i razvoja epitelnog tkiva tj. za diferencijaciju te sudjeluje u stvaranju vidnog pigmenta. Pa tako njegovi nedostaci nose razne poremećaje, od noćnog sljepila do određenih dermatoloških problema. Uz to značajan učinak vitamina A proizilazi iz njegovih antioksidacijskih svojstava (tako da se veže za slobodne radikale u tijelu). Ali važno je znati da najveće probleme u tijelu vitamin A može izazvati prevelikim unošenjem u organizam. Tada dolazi do brojnih toksičnih učinaka praćenim poremećajima u probavi, na koži, kostima i zglobovima.
Vitamin A se u organizmu pojavljuje u različitim oblicima, pa možemo govoriti o skupini vitamina A. Svi zajedno pripadaju retinoidima tj. derivatima retinoične kiseline (esteri, eteri ili alkoholni derivati). Vitamin A u užem smislu nazva se retinol ili vitamin A1. To je cikloheksanski prsten na kojem su tri –CH3 skupine i pobočni lanac s četiri dvostruke veze te primarnom –OH skupinom. Retinol je narančasto viskozno ulje. Ovaj se vitamin otapa u alkoholu i biljnim uljima dok u vodi i glicerolu ne. Toplina mu može smanjiti aktivnost, a relativno se brzo razgrađuje djelovanjem dnevne i ultraljubičaste svjetlosti. Tako danas postoje mnoge tvari koje to onemogućuju.
Glavni izvori vitamina A su inače jetra, mlijeko i mliječni proizvodi, maslac, žutanjak i riba. Stari Egipćani kuhali su jetru kao lijek za noćno sljepilo, 1915.g. otkrivena je funkcija vitamina A. U tkivu životinja i morskih riba je prisutan u esterificiranom stanju. Dok u biljkama se nalazi kao provitamin A ili β-karoten. Iz mrkve je bio izoliran već u 19. stoljeću i nazvan je karotenom. Prepručene dnevne količine (RDA) ovog vitamina danas za odrasle muškarce i žene iznose 800 – 1000 μg, dok se kod terapijske primjene ona znatno razlikuje.
Vitamin A ima vrlo važnu ulogu u organizmu. Sudjeluje prije svega u sintezi vidnog pigmenta - rodopsina pa tako djeluje protiv raznih očnih bolesti. Ima izraziti učinak na epitelno tkivo pa služi i u liječenju raznih kožnih bolesti te održava zdrave vanjske omotače tkiva i organa.
Nedostaci najčešće nastaju zbog neadekvatne prehrane ili pri kroničnim bolestima kod kojih je smanjena apsorpcija masti. Jedna od hipovitaminoza je i noćno sljepilo (niktalopatija). Tako pomanjkanje ovog vitamina smanjuje sposobnost adaptacije na tamu. Ta je adaptacija kemijski proces u kojem se stvara rodopsin, a bez vitamina A to je nemoguće. Znakovi nedostatka mogu se opaziti i na koži.
Ukoliko se retinoidi unose u organizam u količinama izrazito većim od propisanih, dolazi do hipervitaminoze A.  Kod djece je to često posljedica samoinicijativne terapije roditelja. A u odraslih nastaje nakon dugotrajnog liječenja kožnih bolesti (npr. akne, psorijaza) ili dugotrajnom automedikacijom. Simptomi kao što su crvenilo kože, svrbež, glavobolja i mučnina prvi su znakovi koji ukazuju da doze treba smanjiti. Unosom još većih količina dolazi do akutnog trovanja čiji su simptomi ljuštenje kože zbog suhoće, umor, nesanica, edemi u velikim dozama vitamin A oštećuje jetru, živce, doprinosi boli u kostima i zglobovima, a u nekim slučajevima utječe i na fetus. Pri tome se višak β-karotena akumulira u epidermi (kako se više ne može prevesti u vitamin A) te ona dobiva žućkastu boju. Upravo zbog toga što je A vitamin jedan od onih koji može biti i toksičan, najbolje bi bilo kada biste ga uzimali pod nadzorom liječnika.
Premda je noćno sljepilo poznati nedostatak vitamina A, mnogo je bolesti povezano s njegovim nedostatkom. Vitamin A ima antioksidativna svojstva i kao takav nezamjenjiv je u borbi protiv srčanih i drugih degenerativnih stanja. Potreban nam je za zdravu reprodukciju, hormonsku ravnotežu žena, pravilan rast te za ravnotežu šećera u krvi, a služi i u obrani protiv infekcija.
Zajedno s vitaminom C Vitamin A se bori protiv infekcija. Naslov infekcijskog vitamina zaradio je mnogo prije nego što mu je taj naslov oduzeo vitamin C. Uloga vitamina A je pojačavanje imunološkog sustava. Čitav proces se zbiva u sluznici želuca i Crijeva. Najbolja kombinacija za suzbijanje prvih znakova infekcije je sinergija vitamina A sa vitaminom C i cinkom. Ista kombinacija je djelotvorna jer pogoduje ozdravljenju od dišnih i sinusnih infekcija. Uzimanje tableta vitamina A zajedno sa izravnim nanošenjem na kožu usporava pojavu herpesa.
Pravilna opskrba vitaminom A u cijelom svijetu spasila bi svake godine 2,5 milijuna dječijih života. Broj umrlih od dišnih bolesti pao bi za 70%, a broj umrlih od bolesti povezanih sa proljevom za 39% . Djeca su neobično osjetljiva na nedostatak vitamina A, što se može i opravdati činjenicom brze potrošnje malih tjelesnih zaliha retinola za vrijeme infekcije. 
Međutim čak i jedna doza 20 000 IJ ubrzat će oporavak od vodenih kozica i ukloniti opasnost od mogućih komplikacija. Sa redovitim davanjem vitamina A  smanjilo bi više slučajeva potencijalnih plućnih infekcija kod djece.
Retinol pojačava otpornost imunološkog sustava u borbi protiv svake zarazne bolesti. U borbi protiv AIDS-a je učinjeno mnogo istraživanja. Neki znanstvenici tvrde da količine između 13 000 i 20 000 IJ usporavaju napredovanje bolesti. Vjerojatnost da osoba s AIDS-om ima smanjenu količinu vitamina A je dvjesto puta veća od iste vjerojatnosti kod zdravih osoba. Očekivano trajanje života osobe s AIDS-om liječnik može predvidjeti mjerenjem količine retinola u krvi.
Vitamin A je idealan za hranjenje i njegu kože stoga ga možemo pronaći u kozmetičkim preparatima. Djelatni sastojci takvih proizvoda su retinoidi (sintetičke inačice vitamina A). Proteže se mišljenje kako je prirodni vitamin A ipak sigurniji od svojih umjetnih tj. sintetiziranih inačica. 
Liječenje akni. Ako je osoba sklona aknama moguć je nedostatak vitamina A. Koža se uzimanjem veće količine vitamina A čisti, lojne žljezde se smanjuju na veličinu dječijih uz dozu 200 000 do 500 000 IJ vitamina A dnevno u trajanju od 3-6 mjeseci. Ovakvo liječenje mora kontrolirati dermatolog i koristi se samo u ekstremnim slučajevima. Kako bi lječenje bilo što djelotvornije iz prehrane valja ukloniti šećere i rafinirane ugljikohidrate. Ako u terapiju uključimo vitamin E, cink, pantotensku kiselinu i GLA dozu vitamina A možemo smanjiti na 100 000 IJ, što je sigurnije s obzirom da vitamin A može djelovati i toksično u većim dozama.
Stanje psorijaze se može popraviti uzimanjem dodatne količine vitamina A od 100 000IJ (ekvivalent od 3000 mcg što je ujedno i gornja RDA granica za odraslog muškarca ili ženu)  uz dodatak vitamina D.
Važnost vitamina A za kožu samo je jedan vid njegove blagodati za epitelna tkiva. Epitel je sloj stanica koji tvori vanjski dio kože. Probavni i dišni sustav je u dodiru s vanjskom okolinom, stoga se vitamin A može rabiti kao dio protokola za emfizem, oblik kronične plućne bolesti. Istraživanja su pokazala da pacijenti s teškim plućnim bolestima imaju nisku razinu vitamina A, a oni koji počnu uzimati dodatne količine pokazuju poboljšanu funkciju pluća.
Radi bliske veze vitamina A sa sluznicama i epitelskim stanicama, isti se pokazuje kao odličan dodatak u liječenju nekih crijevnih bolesti. Može pomoći u slučajevima kolitisa i Crohnove bolesti, a njegovu vrijednost u liječenju i sprječavanju čira na dvanaesniku otkrila je i studija provedena na sveučilištu Harvard, koja pokazuje kako muškarci koji uzimaju veće količine vitamina A imaju 54% manje šanse za dobivanje čira za razliku od onih koji su u blagom deficitu s tim hranjivom.
Čini se da vitamin A usporava ponovnu pojavu raka nakon operacije. U jednom se istraživanju proučavalo djelovanje vitamina na 307 pacijenata operiranih od raka pluća. Neki od njih su tijekom godine dana dnevno uzimali po 300 000 IJ vitamina A, drugi nisu. Nakon dvanaest mijeseci pacijenti koji su uzimali vitamin A bili su slobodni od tumora dulje vrijeme, a i broj onih kod kojih se tumor pojavio bio je mnogo manji negoli kod onih koji nisu uzimali vitamin A.Bez kontinuiranog djelovanja vitamina A mnogo je veća opasnost i od nastanka drugih vrsta tumora, uključujući rak prostate i neke oblike leukemije. Stanice na površini kože, tzv. epitelne stanice, također ovise o njemu za zaštitu od malignih pojava. Osobe koje dobiju rak kože, uključujući karcinom bazalnih stanica i karcinom rožnatih stanica, imaju nižu razinu retinola u krvi od prosječne.
Retinol može spriječiti predmenstrualnu napetost. U jednom istraživanju, doza od 50 000IJ smanjila je teško mjesečno krvarenje , a u drugom istraživanju vitamin A je pomogao u liječenju dobroćudnog tumora dojke sa dnevnom dozom od 150 000IJ. Ako se vitamin A kombinira s folnom kiselinom i Borom doprinosi ublažavanju vrućih valova i drugih simptoma menopauze.
Pravilo da veće doze daju bolje rezultate kod vitamina A ne vrijede;  npr. količina od 8000 IJ može uzrokovati malformacije ploda, stoga trudnice ne bi smjele preći dnevnu dozu od 8000IJ. 
Međutim potpuno izbjegavanje ovog vitamina nije dobar potez, jer je trudnim ženama vitamin A potreban za stvaranje hormona progesterona, a i za hranjenje ploda. Osim toga vitamin A smanjuje mogućnost male porođajne težine pa na taj način izbjegavamo dodatne komplikacije kod i nakon poroda.
Zbog blagotvornog djelovanja vitamina A, ali i dokazane opasnosti od većih količina tog hranjiva buduće majke ne bi smjele nagađati koliko im je retinola potrebno, već bi trebale zatražiti test za vitamin A i folnu kiselinu od svog liječnika, a i za mnoga druga hranjiva.
Vitamin A potiče izlučivanje tvari koja pomaže obnavljanju. Stoga logika nalaže da bez obzira o prirodi oštećenja kože(sunčanje, kirurški zahvat), oštećenje će brže nestati uzimanjem dodatne količine retinola. Retinol potiče sintezu i obnavljanje kolagena u rani pa tako poboljšava kakvoću novog tkiva i smanjuje opasnost od infekcije. Vitamin A zajedno sa cinkom valja rutinski uzimati neposredno prije i nakon bilo kakvog operativnog zahvata.
Vitamin A možda doprinosi stabilnosti šećera u krvi. Istraživanje na pedeset i dvije zdrave osobe pokazalo je da oni koji u organizam unose više od 10000IJ  vitamina A mnogo bolje metaboliziraju glukozu od onih koji uzimaju manje od 8000IJ. Potvrđeno je da vitamin A pomaže učinkovitijem djelovanju inzulina i pomaže hormonu da dovede šećer u tjelesnu stanicu.
Vitamin A u multivitamnskim preparatima obično zadovoljava prosječne potreba, pa ga nije potrebno dodatno uzimati osim kod utvrđenog nedostatka ili kod ciljane terapije uz nadzor liječnika.
u slučaju kad uzimamo velike doze vitamina A radi spriječavanja jake akutne infekcije treba razmisliti o miceliziranoj inačici vitamina A koja zaobilazi jetru te tako otklanjamo opasnost od otrovnog nakupljanja tvari čak i kod 100 000IJ dnevno. Micelizirani vitamin A (sintetizirana inačica) odlično djeluje ako ga uzimamo zajedno s vitaminom E za suzbijanje upale sinusa i drugih akutnih infekcija.

Vitamin C ili askorbinska kiselina je vitamin topljiv u vodi, a prisutan je u svježem voću i povrću. On je jedan od najispitanijih i najviše opisanih vitamina i prvi sintetski dobiveni vitamin. Sudjeluje kao reducens u brojnim biološkim procesima. Važan je za sintezu kolagena i karnitina te za metabolizam masnih kiselina. Najjači je antioksidans među vitaminima topljivim u vodi. Inače je vitamin C poznat po skorbutu, bolesti koja nastaje, zbog njegovog nedostatka.
Askorbinska kiselina je ketolakton sa šest ugljikovih atoma pa je po strukturi jako slična glukozi. U organizmu se reverzibilno oksidira do dehidroaskorbinske kiseline, koja posjeduje potpunu vitaminsku aktivnost. To je bijeli kristalni prah, bez mirisa, kiselog okusa i osjetljiv na svjetlost. Lako se otapa u vodi i u alkoholu te je praktički netopljiv u kloroformu i eteru. Izuzetno je nestabilna i lako gubi svojstva skladištenjem i prokuhavanjem. Podložna je oksidaciji, posebno na zraku i pod utjecajem alkalija, željeza i bakra.  
Najbogatiji izvor vitamina c su raznoliko voće i povrće. To su prije svega agrumi (naranče, mandarine, limun), šipak, višnja, crni ribiz, lisnato povrće, kupus, krumpir, paprika i dr. U mlijeku i životinjskim tkivima se nalazi malo vitamina C. Preporučene dnevne količine (RDA) za odraslu zdravu osobu iznosi 75-90 mg dok se u terapiji koriste i znatno veće doze.
Askorbinska kiselina funkcionira kao koenzim u brojnim reakcijama hidroksiliranja i amidiranja. Svojim dehidro-oblikom reverzibilni je oksido-redukcijski sustav, koji ima važnu ulogu u oksido-reduktivnim procesima i u staničnom disanju. Ima veliku ulogu u stvaranju kolagena značajnog za razvoj i regeneraciju tkiva, krvnih žila, kostiju i zuba. Vrlo je važno znati da povećava otpornost organizma prema virusnim i bakterijskim infekcijama uključujući i alergije, učinkovita je kod bolesti dišnih putova i još niz drugih bolesti.
Nedovoljan unos vitamina C može dovesti do avitaminoze. On se najčešće događa kod djece, alkoholičara i starijih osaba. Izraziti nedostatak tog vitamina dovodi do bolesti, koja se zove skorbut. Patogenetska podloga skorbuta obuhvaća nemogućnost stvaranja kolagena. Najznačajnije se promjene zbivaju na kostima i u krvnim kapilarama (kosti postaju lomljive, zglobovi otiču). Zubi postaju klimavi, a zubno meso je otečeno i krvari. Česta popratna pojava skorbuta je hipokromna anemija.
Mnogi znanstvenici preporučuju uprabu velikih doza askorbinske kiseline čak preventivno za zdraviji život. Ali ne treba pretjerivati, jer prevelike doze mogu dovesti do stvaranja bubrežnih kamenaca.
Askorbat je jedan od glavnih antioksidantnih spojeva, a njegova funkcija je samostalno uklanjanje molekula slobodnih radikala i mikroba, uz potporu drugih vitamina poput vitamina E, vitamina A i minerala kao što su selen i cink.  Vitamin C ima široku lepezu blagotvornog djelovanja na organizam.
Prije je preporučena doza vitamina C iznosila 60 mg, međutim danas kao što već piše gore je 75-90 mg ovisno o tome radi li se o muškarcu ili ženi, u znanstvenim krugovima se ozbiljno razmišlja o pomaku preporučene doze na 100-200 mg. Od vremena kada je prvi puta određivana optimalna doza vitamina C, znanost je naučila mnogo toga. Za prevenciju bolesti potreban je pun gram, odnosno 1000 mg, što je 13 puta više od preporučene doze. 60 mg vitamina C je sasvim dovoljno za spriječavanje pojave skorbuta i krvarenja desni. U prošlosti je koncenzus od maksimalnih 300 mg vitamina C postignut prema pretpostavci da toksična doza mora biti u nekom omjeru s najmanjom potrebnom količinom askorbinske kiseline. Posljedica takvog zaključka je nosila za sobom rijetko ispitivanje utjecaja većih doza. Međutim, u posljednja dva desetljeća stvari su se promijenile, pa je i 1000 mg politički ispravno. A stvarna doza vitamina C je mnogo veća od službeno određene količine.
Ljudi, primati, zamorci i nekoliko drugih vrsta životinja ne mogu sintetizirati C vitamin u organizmu. Životinje koje to mogu u prosjeku stvaraju 30 mg po kilogramu tjelesne težine, za osobu tešku 70 kg to znači 2 g vitamina C dnevno. Pod stresom, miševi, štakori i kunići stvaraju sedmerostruko veću količinu askorbinske kiseline. 
Prisustvo vitamina C u mokraći ne govori ništa o tome ima li u tijelu dovoljno ili previše tog vitamina. Čak četvrtina ljudi u zapadno-razvijenim zemljama konzumira manje od 35 mg vitamina C dnevno , što potkrepljuje činjenica da Vitamin C koji bismo inače konzumirali hranom toplinskom i biokemijskom obradom iščezava, a ono što ipak uđe u tijelo zbog stresa, pušenja i drugih uzroka onečišćenja poput izloženosti smogu i dimu, brzo izgara. Često upotrebljavani lijekovi poput aspirina i kontracepcijskih sredstava brzo troše tjelesne zalihe ovog vitamina.
Kada je Albert Szent-Györgyi von Nagyrapolt, liječnik otkrio C vitamin zapravo je u namirnicama s askorbinskom kiselinom pronašao čitav kompleks tvari srodan vitaminu C. Upravo je C-kompleks odgovoran za impresivna terapijska dostignuća. C-kompleks je zapravo kompleks tvari točnije askorbata i bioflavonoida. Bioflavonoida kao što je rutin, ima oko 800 vrsta i svi djeluju u sinergiji s vitaminom C. Kada bi u terapijske svrhe koristili čitav C-kompleks tada bi se terapijske doze mogle smanjiti, pa bi uz manje doze imali iste ili bolje učinke.
Vitamin C potiče rad našeg imunološkog sustava i ubija bakterije. Ako ga ima dovoljno gotovo sve stanice u našem organizmu dobijaju potporu od ovog vitamina, ali najveću korist imaju interferon, antitijela i bijela krvna tjelešca (leukociti), koja tijekom bolesti gube vitamin C. Moguće je uspješno liječenje furunkuloze, koja se manifestira kao ružna kožna infekcija koja kao rezultat ima brojne čireve po koži. Vitamin C je uspješan u slučaju kada imamo infekcijom narušena bijela krvna tjelešca. Davan po jedan gram vitamina C bi posve očistilo kožu Međutim žrtve čireva čija su bijela krvna tjelešca normalno djeluju nemaju veće koristi od takvog lječenja.
Trkači maratona s jednim gramom dnevno vitamina C mogu izbjeći infekcije gornjih dišnih putova koje obično nastupaju nakon natjecanja
Vitamin C bi mogao biti neobično dobro sredstvo protiv virusnih infekcija kao što su sindrom kroničnog umora, hepatitis i različite vrste herpesa pa i  AIDS-a. Kod virusnih infekcija postoji pravilo tolerancije crijeva koju je razvio Robert F. Cathcart. Što je veća tolerancija crijeva to više vitamina C možemo podnijeti. Kad organizam dokući da ima previše vitamina C crijeva se opuste i izazovu privremeni proljev, a što je bolest ozbiljnija, tolerancija je veća. Kod težih slučajeva mononukleoze, hepatitisa ili AIDS-a pacijenti tijekom dana mogu uzeti više od 50 grama C vitamina bez izazivanja proljeva .
Davanje velikih doza vitamina C intravenozno u praksu uvodi Fred Klenner koji je eksperimentirao sa mega dozama vitamina C i tako liječio poliomijelitis kod osoba oboljelih od AIDS-a. Neradi se o posebnoj terapiji protiv AIDS-a, ali se pokazalo u laboratorijskim stručnim istraživanjima da C vitamin blokira razmnožavanje virusa u staničnim kulturama, nadalje vitamin C sprječava slabljenje imunološkog sustava. Vitamin C može služiti i za vanjsku primjenu kod liječenja Kaposijevih lezija kao česte komplikacije osoba sa HIV virusom. Manje doze od 100 grama za oboljele od AIDS-a-a nisu toliko djelotvorne.
Vitamin C se jednako bori i protiv bakterijskih infekcija. Imunološki sustav pruža dobar odgovor  na C vitamin što je dobro jer je ponekad teško razlučiti virusne ili bakterijske upale pluća ili bronhitisa.C vitamin se dobro nosi sa sa neugodnim infekcijama dišnih putova. Kod akutnog i infektivnog napada, ako imunološki sustav neometano radi pobijedit će oba izazova. Upravo bi tu strategiju trebali koristiti kod prvih znakova pojave neke bolesti svejedno radilo se o virusnoj ili bakterijskoj infekciji. Terapiju treba podupirati s cinkom, vitaminom A i bioflavonoidima.
Dokazi iz više od dvadeset istraživanja govore u prilog tvrdnji o smanjivanju jačine simptoma prehlade. No, vitamin C ne liječi prehladu. Jedan gram dnevno vitamina C može skratiti trajanje prehlade za oko 20%, ako se doze povećaju do 6 grama vitamin C se pokazuje nešto djelotvorniji u smanjivanju simptoma prehlade i skraćivanju trajanja.
Vitamin C u dnevnim količinama od jednog grama počinje dijelovati kao antihistaminik. No međutim rezultati konzumiranja vitamina C u smislu manjih alergijskih reakcija ne moraju se primjećivati tjednima.
Više od sedam istraživanja ukazuju, da dnevne doze od 1-2 grama vitamina C poboljšavaju funkciju pluća i smanjuju opasnost od asmatićnog napada.. Jednaka količina prema dvostruko slijepoj provjeri štiti bronhijske putove i pluća od niske temperature, peludne groznice i smoga.. Dva grama vitamina C dnevno kod skupine djece i adolescenata posve su uklonila astmu izazvanu tjelesnim naporom.
Mnogi vitamin C smatraju najsnažnijim antikarcenogenim hranjivom. Vitamin C je u ovom području medicine postao slavan, zbog spriječavanja stvaranja nitrosamina, kancerogene tvari. Nitrosamin se u tijelu stvara od nitrata, koji se nalaze u prerađenim mesnim namirnicama, duhanu, ali i u prirodnim želučanim izlučevinama. Djalovanje vitamina C ovdje doprinosi sprječavanju nastanka raka u želucu i gastrointestinalnom sustavu. Gram ili više askorbata dnevno smanjuje opasnost od raka želuca i predtumorskih lezija. Vitamin C štiti od raka dojke. crvikalnog raka te predtumorskih promjena stanica (cervikalna displazija). Nedovoljna konzumacija ovog vitamina povećava opasnost od raka gušterače, dok optimalna doza smanjuje tu opasnost.
Osamdeset i osam populacijskih studija je pokazalo, da vitaminom C možemo preventivno djelovati kod sljedećih malignih bolesti: rak debelog crijeva, rak mokraćnog mjehura, rak endometrija i raka jednjaka.
Kod osoba s karcinomom u završnoj fazi vitamina C podiže kvalitetu preostalog života i produljuje ga. Rađeno je istraživanje na 100 ljudi u završnoj fazi te opake bolesti sa količinom od 10 grama dnevno. Preživjeli su četiri puta dulje od očekivanog, a nakon samo 5 dana terapije pacijenti su izjavljivali, da se osjećaju bolje, jače i prisebnije također im se poboljšao i tek. Brojne studije potvrđuju isto za višegramske doze C vitamina.
Vitamin C nije lijek protiv raka, ali pomaže tijelu svojim omatanjem u tkiva na način da štiti zdrave stanice pa se karcenogene stanice teže šire preko zdravog tkiva. Dokazano je da Vitaminom C možemo smanjiti posljedice konvencionalnih terapija protiv raka (kirurški zahvati, zračenje i kemoterapija) koje destruktivno djeluju na askorbate. Askorbinska kiselina već u dozi od 40 grama pojačava pozitivno djelovanje kemoterapije, a smanjuje one negativne popratne pojave kemoterapije kao što je opadanje kose..
Mala količina vitamina C u tkivima predstavlja stvarnu opasnost od srčanih bolesti. Sprječava pretvorbu masnoća u aterosklerotične naslage. Spriječava oksidaciju lipoproteina male gustoće. Izvedeno je istraživanje nad pušačima koji su dnevno uzimali 1 gram vitamina C kojim je dokazana smanjena oksidacija LDL kolesterola. Druga studija ukazuje da je debljina stjenke vratnih karotidnih arterija najveća kod osoba, koje konzumiraju male količine vitamina C, vitamina E i karotenoida. Vitamin E i beta-karoten usporavaju oksidaciju LDL-kolesterola, a potom ju vitamin C posve sprječava.
Gram vitamina C ima dvostruko veći antioksidacijski potencijal od čaše crnog vina, međutim vitamin C ne dijeli loša svojstva alkohola u trošenju mineralnih zalika i nadraživanju jetre. Dokazano je, da velika konzumirana količina askorbinske kiseline povećava koncentraciju dobrog HDL-kolesterola, oblika koji štiti arterije. Kada se dnevno koristi u dozi od dva grama primjećuje se smanjenje broja nenormalnih arterijskih splazama ili stezanja; kod oboljelih od srčanih bolesti.
Kako bi se odgovorilo na pitanje djelotvornosti vitamina C, kardiolozi su 119-orici pacijenata nad kojima je bio učinjen angioplastični zahvat davali po 500mg C vitamina dnevno. Uobičajeno je, da zbog ponovnog začepljenja krvnih žila jedna trećina takvih pacijenata bude ponovno podvrgnuta istom operativnom zahvatu, no međutim samo je 14% pacijenata moralo ponoviti zahvat.
Dijabetes tipa II je dijabetes o inzulinu neovisan tip šećerne bolesti. Glavna posljedica te bolesti je ateroskleroza. Vitamin C ne liječi dijabetes, ali može blagotvorno djelovati, jer štiti od nakupljanja kolesterola i od štete koja može biti uzrokovana prevelikom razinom šećera - v.glikacija. Razina šećera se i dalje mora kontrolirati pravilnom prehranom, tabletama i redovnom tjelovježbom, no po nekim istraživanjima dva grama dnevno askorbinske kiseline ima učinak nadzora šećera (v. glukoze) u krvi.
Višegramske doze vitamina C i to do 50 grama dnevno posebice u kombinaciji s B-kompleksom pokazali su se dobrim u uklanjanju loših simptoma   na terapiji odvikavanja od heroina. Vitamin C se pokazao sigurnijim i djelotvornijim od metadona, koji zapravo, ovisnost o jednoj tvari zamjenjuje drugom.
Visoki krvni tlak je jedan od čimbenika, koji doprinosi srčanim bolestima. Po nekim istraživanjima doza od jednog grama dnevno vitamina C bi trebala smanjiti krvni tlak. 
Prevladavanje duševnih i tjelesnih posljedica uzrokovanih stresom dosta ovisi o vitaminu C. Nadbubrežna žljezda proizvodi hormone potrebne prilikom stresnih situacija. Ti hormoni sadrže više askorbata od bilo kojeg drugog djela tijela. Vitamin C pomaže u stvaranju stresnih hormona i štiti od toksina stvorenih njihovom tjelesnom pretvorbom.
Vitamin C nikako ne doprinosi mršavljenju, ali svakako sam postupak mršavljenja može pomoći. Ako koristimo razne redukcijske dijete ili samo smanjimo kalorijski unos za određeni broj kalorija i uz to koristimo tjelovježbu tada dolazi do izgaranja masnoća, ali u tom čitavom procesu dolazi i do oslobađanja toksina. Vitamin C potpomaže zdravo mršavljenje tako što spriječava oksidaciju i štiti organizam od toksina. Na kraju vitamin C potpomaže i jetru, da izdrži veće napore uzrokovane većim brojem slobodnih radikala oslobođenih tijekom gubitka težine.
Urični artritis, nastaje zbog taloženja mokračne kiseline na u zglobovima. Mokraćna kiselina je produkt razgradnje purina, koji se nalazi u mesu. Giht izaziva bolove u zglobovima i nateknuća zglobova. Jedina terapija je dijeta, dok su analgetici jedini izlaz kod bolova.
Prema nekom ispitivanju vitamin C u količini od 2 grama dnevno je usporio stvaranje žučnih kamenaca.
Vitamin C pruža očima antioksidativnu te tako spriječava nastanak mrene i usporava njezin razvoj. Za takvo djelovanje potrebno je oko 800mg dnevno C i to u kombinaciji s vitaminom E i prirodnim beta-karotenom. Askorbinska kiselina u dozi od 500 mg također smanjuje očni tlak (v. Glaukom) te tako smanjuje opasnost od nastanka glaukoma, mnogo češćeg kod nižih koncentracija vitamina C u organizmu
RDA vitamina C nije dovoljna količina tog nutrijenta po mišljenju većine znanstvenika. Odnedavno, stručnjaci sugeriraju povećavanje RDA na 100 - 200 mg vitamina C dnevno za odrasle.  Doza vitamina C od 500mg, pa i od jednog grama, je postala politički ispravna što je opravdano činjenicom količine vitamina C u raznim farmaceutskim proizvodima askorbata (C-500, C-1000).  Uvijek je bolje koristiti prirodnu inačicu vitamina C, jer dolazi sa bioflavonoidima. 75mg od ukupne količine vitamina C trebalo bi potjecati iz namirnica. 
Neki znanstvenici tvrde, da veće doze od 10 grama mogu poticati stvaranje bubrežnih kamenaca i da vitamin C u takvim dozama uništava tjelesne zalihe vitamina B
  , a neki opet tvrde, kako je uzimanje velikih doza izuzetno i nedvosmisleno sigurno i da su tvrdnje o suprotnom opovrgnute.
tijelo koristi vitamin C ubrzo nakon što ga primi zato dnevne doze treba raspodjeliti tokom dana.
u terapeutskom liječenju vitaminom C naglo prekidanje dnevne doze može dovesti do odskočnog skorbuta.
Vitamin C je najbolje konzumirati s obrokom, jer probavni enzimi pospješuju koncentraciju vitamina u krvi.
Znanstvenici se ne mogu posve složiti o potrebnoj količini vitamina C pa različite ustanove preporučuju različite količine. 
60–95 miligrama po danu: Sjedinjene Američke Države - United States National Academy of SciencesNo definirana je i doza bez posebnog rizika za popratne pojave UL (Tolerable Upper Intake Level) za odraslog muškarca je 2,000 miligrama po danu.
Nezavisni znanstveni pioniri koji se ne slažu sa RDA preporučenim dozama, izračunali su ove količine:
400 miligrama po danu: Linus Pauling Institute.500 miligrama po 12 sati, znači 1000 miligrama po danu: Profesor Roc Ordman, istraživač na polju biokemije specijaliziran za slobodne radikale.3,000 miligrama po danu (do 300,000 mg za vrijeme bolesti): Vitamin C Foundation.6,000–12,000 miligrama po danu: Thomas E. Levy, Colorado Integrative Medical Centre.6,000–18,000 miligrama po danu: Linus Paulingovo osobno korištenje vitamina C .
bolesti bubrega i povećanog rizik od bubrežnih kamenacaTreba prestati s uzimanjem askorbinska kiseline ako nastane alergijska reakcija - poteškoće s disanjem, sužavanje grla, oticanje usnica, jezika ili lica.Treba smanjiti dozu ako se pojavi: proljev, mučnina ili disurija.
Bogati prirodni izvori vitamina C su voće i povrće. Vitamin C se može pronaći i u mesu posebice u jetri. Umjetni dodaci vitamina C su vitaminske tablete, sokovi i vitaminski prah.
Biljke su dobar izvor vitamina C, iako količina vitamina C u pojedinim biljnim vrstama varira i ovisi o: klimatskim uvjetima u kojima je biljka izrastala i kakvoći tla, svježini ploda (stajanjem ubrane biljke vitamin C oksidira) i zavisi o načinu obrađivanja biljke u svrhu konzumacije (kuhanje, sjeckanje, mljevenje). 
Sljedeće tablice približno prikazuju relativne odnose količina vitamina C u pojedinim biljnim vrstama. Količina vitamina C je promatrana u miligramima za 100 grama biljne namirnice. Količine vitamina C su prikazane kao srednje vrijednosti od više mjerenja.
Većina životinjskih vrsta sintetizira svoj vlastiti vitamin C. U jetri se nalazi najviše vitamina C. Životinjski izvor vitamina C nije pouzdan, a odeđena populacija ljudi (v. Vegani, Vegetarijanci) smatraju nehumanim ubijanje životinja radi konzumacije od strane čovjeka. Vitamin C nalazi se u majčinom mlijeku, dok se u pasteriliziranom mlijeku može pronaći u tragovima. . 
Sljedeće tablice približno prikazuju relativne odnose količina vitamina C u pojedinim životinjskim organima.Količina vitamina C je promatrana u miligramima za 100 grama životinjske namirnice. Količine vitamina C su prikazane kao srednje vrijednosti od više mjerenja.
Vitamin C postaje kemijski nestabilan pod određenim uvjetima koji mogu, ali i ne moraju biti ispunjeni termičkom obradom hrane. Kuhanjem hrane postižemo temperaturu od 100 °C što ne uzrokuje veći raspad vitamina C. Vitamin C se raspada na 190 °C. Međutim prženjem hrane postižemo temperaturu raspadanja vitamina C, isti efekt dobijemo dužim kuhanjem hrane, tako što izlažemo askorbat duže vremena temperaturi od 100 °C. 
Još jedan razlog nestanka vitamina C iz namirnica je ispiranje namirnica vodom zbog njegove topivosti, vitamin izlazi iz namirnice u vodu u kojoj se ta namirnica kuha. Isto tako je dokazano da vitamin C ne izlazi iz svih namirnica podjednakom brzinom, pa na primjer brokula najdulje zadržava vitamin C od bilo kojeg drugog voća i/ili povrća . Istraživanja su pokazala da svježe ubrane namirnice koje stoje u hladnjaku nekoliko dana ne gube značajne količine vitamina C, suprotno tvrdnjama nekih znanstvenika.

Vitez tame: Povratak (eng. The Dark Knight Rises) je američki film iz 2012. godine kojeg je režirao Christopher Nolan. Nolan je zajedno sa svojim bratom Jonathanom napisao i scenarij, a priču za film napisao je sa Davidom S. Goyerom. Temeljen na liku iz DC Comicsa, film Vitez tame: Povratak treći je i završni nastavak Nolanove trilogije o Batmanu koji se direktno nastavlja na svoje prethodnike Batman: Početak i Vitez tame. Glumci Christian Bale, Michael Caine, Gary Oldman, Morgan Freeman i Cillian Murphy repriziraju svoje uloge iz prethodna dva filmska nastavka. Treći dio donosi nove likove poput Seline Kyle (odglumila ju je Anne Hathaway) kao provalnica čiji će dolazak u Gotham City pokrenuti niz događaja koji će natjerati Batmana da se ponovno pojavi nakon čega će se susresti sa Baneom (glumi ga Tom Hardy), opasnim teroristom koji namjerava uništiti Gotham City.
Iako u početku nije želio snimiti treći film, redatelj Nolan je pristao nakon što je sa svojim bratom Jonathanom i Davidom S. Goyerom napisao priču za koju je smatrao da na zadovoljavajući način okončava trilogiju. Nolan je inspiraciju za film dobio iz stripova Knightfall (1993.) u kojem se Bane prvi put pojavljuje; zatim iz serije The Dark Knight Returns (1986.) te No Man's Land (1999.). Film se snimao na raznim lokacijama, uključujući i lokacije u Jodhpuru, Londonu, Nottinghamu, Glasgowu, Los Angelesu, New Yorku, New Jerseyju i Pittsburghu. Nolan je upotrebljavao IMAX kamere većinom snimanja kako bi optimizirao kvalitetu slike. Kao što je to bio slučaj i s filmom Vitez tame, marketinške kampanje započele su još u ranoj fazi produkcije kako bi se film što bolje promovirao. Nakon završetka snimanja, kompanija Warner Bros. ponovno je fokusirala svoju kampanju: izradila je promocijske web stranice, pustila prvih šest minuta filma u kina te poslala različite vrste informacija o filmu raznim kompanijama.
Film Vitez tame: Povratak svoju je premijeru imao u New Yorku 16. srpnja 2012. godine. Tri dana kasnije, 19. srpnja, film je u kino distribuciju pušten u Australiji i Novom Zelandu, a dan kasnije u Sjevernoj Americi i Ujedinjenom Kraljevstvu uz većinom pozitivne filmske kritike. U Hrvatskoj je film krenuo s pretpremijernim projekcijama u zagrebačkom IMAX kinu od 21. srpnja, a službena kino distribucija u cijeloj zemlji krenula je 26. srpnja.
Osam godina nakon događaja iz filma Vitez tame, mir vlada Gotham Cityjem. James Gordon gotovo je iskorijenio nasilje i organizirani zločin iz grada zbog Dentovog zakona. Međutim, još uvijek osjeća krivnju zbog zataškavanja zločina Harvyja Denta. Njegov plan je priznati urotu za vrijeme govora koji se svake godine održava u Dentovu čast, ali u posljednji trenutak odlučuje da grad još uvijek nije spreman saznati istinu. Nakon što slijedi trag otmice kongresmena, Gordonov pripremljeni govor pada u ruke Banea. Tijekom pucnjave, Gordon je ranjen i završava u bolnici, a policajca Johna Blakea promovira u detektiva te mu naređuje da se javlja samo njemu.
Batman je nestao iz Gotham Cityja, ali nestao je i Bruce Wayne koji cijele dane provodi u dvorcu na svom velikom imanju. Tvrtka Wayne Enterprises započinje propadati nakon što shvate da bi jezgra energetskog projekta dizajniranog kako bi iskoristio fuziju mogla postati opasno nuklearno oružje te ga zatvore. Blake (koji zna tko je zapravo Batman) i Gordon nagovaraju Batmana da se vrati, ali Alfred Pennyworth protivi se toj ideji, izražavajući svoju zabrinutost za Bruceovu budućnost te u konačnici daje ostavku zbog nemogućnosti nagovaranja Brucea u suprotno.
U međuvremenu Bane napada burzu te dogovara riskantne investicije u Bruceovo ime što za posljedicu ima Bruceov bankrot; Bruce je prisiljen prenijeti svoje ovlasti na Wayne Enterprises drugome. Ispravno sumnjajući da je njegov poslovni rival John Daggett zaposlio Banea kako bi mu pomogao u preuzimanju kompanije, Wayne započne vjerovati Mirandi Tate koja bi trebala držati Daggetta na odmaku. Bane, međutim, ima druge planove i ubija Daggetta te preuzima kompletnu kontrolu nad njegovom infrastrukturom.
Prateći trag kojeg je ostavila provalnica, žena-mačka Selina Kyle, Batman se suočava s Baneom koji mu govori da je preuzeo Ligu sjena nakon Ra's al Ghulove smrti. Bane otkriva da je koristio Daggettove tvrtke za konstrukciju kako bi opljačkao znanstveni odjel tvrtke Wayne Enterprises prije nego onesposobi Batmana i baci ga u zatvor iz kojeg je gotovo nemoguće pobjeći. Ostali zarobljenici ispričaju Wayneu priču o jedinoj osobi koja je uspjela pobjeći: djetetu koje je pobjeglo tjerano potrebom i čistom voljom.
Bane namami većinu policije u Gothamu u podzemlje te detonira postavljene eksplozive po cijelom gradu nakon čega policajci ostaju zarobljeni, a sam Gotham City se pretvara u izolirani gradić: svaki pokušaj odlaska iz grada rezultirat će detonacijom nuklearne bombe iz tvrtke Wayne Enterprise. U javnom nastupu Bane obznani prave događaje oko Dentove smrti i pušta zatvorenike iz zatvora. Bogati i moćni nasilno su dovedeni pred sud kojim predsjedava Jonathan Crane. Nakon pokušaja da specijalne postrojbe uđu u grad, vlada u potpunosti blokira Gotham, a sam grad ulazi u razdoblje totalnog bezakonja.
U međuvremenu se Wayne oporavlja od svojih ozljeda i započne trenirati. Uspješno bježi iz Baneovog zatvora, vraća se u Gotham te zatraži pomoć od Kyle, Blakea, Tate, Gordona i Luciusa Foxa u oslobađanju grada i zaustavljanju bombe prije njezine eksplozije. Batman se sočava i pobjeđuje Banea, ali Tate se umiješa te mu otkriva da je ona Talia al Ghul. Ona je bila ta koja je iz zatvora pobjegla kao dijete, prije nego što se sa svojim ocem i pripadnicima Lige sjena vratila kako bi spasila Banea, jedinu osobu koja joj je pomogla dok je bila u zatvoru. Ona je ta koja planira završiti rad njezinog oca: uništiti Gotham i osvetiti njegovu smrt.
Gordon uspijeva spriječiti Tate da detonira bombu putem daljinskog upravljača, dok Kyle istovremeno spašava Batmana ubivši Banea te mu omogućava da krene u potjeru za Talijom. Pokušava ju natjerati da odnese bombu u podzemlje gdje ju je moguće stabilizirati, ali ne uspijeva. Talia umire u sudaru kamiona, a prije same smrti kaže Batmanu, Kyle i Gordonu da je bombu sada nemoguće deaktivirati. Koristeći letjelicu koju je napravio Fox, Batman odnosi bombu izvan grada gdje detonira nad oceanom.
U epilogu filma, Batman je proglašen junakom, a Wayne se smatra mrtvim u neredima koji su uslijedili nakon što je gradom počelo vladati bezakonje. U kafiću u Italiji, Alfred vidi Waynea i Kyle kako sjede zajedno, dok u međuvremenu Blake dolazi u Batmanovu špilju.
Christian Bale kao Bruce Wayne/Batman: Milijarder posvećen zaštiti Gotham Cityja od kriminalnog podzemlja. Redatelj Nolan je izjavio da zbog rupe u radnji dugoj osam godina između dva filma "ovdje se radi o starijem Bruceu Wayneu; on nije baš u dobroj formi." Bale je vježbao borilačku vještinu Keysi, ali zbog Bruceovog trenutnog stanja i Baneovog stila tu vještinu morao je malo prilagoditi. Bale je izjavio da će film Vitez tame: Povratak biti posljednji u kojem će glumiti Batmana, a također objašnjava i da se sam lik napokon suočava s gubicima koje je proživio u godinama boreći se protiv kriminala.
Tom Hardy kao Bane: Terorist odlučan u tome da uništi Gotham City. Bio je član Lige sjena prije nego je protjeran. Christopher Nolan izabrao je ovog lika za glavnog negativca zbog svoje želje da testira Batmana na fizičkom, ali i mentalnom nivou. Bane je opisan kao "terorist i u inteligenciji i u akciji" te kao "gorila u fizičkom smislu". Hardy je izjavio da je namjeravao portretirati lik kao "puno veću prijetnju" od one Roberta Swensona u filmu Joela Schumachera Batman i Robin, a kako bi to uspio morao je kreirati kontradikciju između svog glasa i tijela. Hardy se udebljao 14 kg za ulogu, te tako povećao svoju ukupnu težinu na 90 kilograma. Glas i inteligenciju Banea glumac Hardy u filmu temeljio je na karipskom nasljedstvu i Bartleyju Gormanu.
Anne Hathaway kao Selina Kyle: Selina Kyle je provalnica, žena-mačka opisana kao Baneova "suradnica" koja izgradi odnos s Batmanom te "oduzme nešto prisebnosti iz njegovog lika". Kyle je u potrazi za "novim početkom", a traži kompjuterski program za koji kruže glasine da može izbrisati kompletnu kriminalnu povijest osobe. Hathaway se pojavila na audiciji za ulogu ne znajući koji će lik glumiti, iako je u intervjuu priznala da je razmišljala o jednom liku, ali da nije bila sto posto sigurna o kome se radi dok više od sat vremena nije razgovarala s redateljem Nolanom. Hathaway je opisala ulogu kao jednu od fizički najzahtjevnijih koje je ikada glumila i priznala da premda je smatrala da se nalazi u formi svejedno je morala udvostručiti svoje odlaske u teretanu kako bi se nosila sa svim zahtjevima uloge. Glumica Hathaway je naporno trenirala borilačke vještine za ulogu, a ugledala se na Hedyja Lamarra - koji joj je poslužio kao inspiracija za lik žene-mačke - u razvoju svoje uloge. Premda gotovo cijelo vrijeme u filmu nosi kostim, Selina se nikad ne oslovljava kao "žena-mačka".
Joseph Gordon-Levitt kao John Blake: John Blake je mladi policajac čiji ga instinkti odvode do uvjerenja da je na pomolu velika nevolja. Vidjevši nešto od sebe u Blakeu, Gordon ga promovira i daje mu posebne zadatke. Blake prezentira idealizam u koji su Gordon i Bruce Wayne nekada vjerovali, ali uskoro izgubili u borbi protiv kriminala u gradu. Zahvaljujući svojoj inteligenciji on uspijeva otkriti Batmanov identitet, ali mu se također zgadi kad sazna prave okolnosti oko smrti Harveyja Denta te Gordonove uloge u svemu. Pred kraj filma, Blake otkriva da je njegovo pravo ime Robin John Blake, što je referenca na Batmanovog kolegu u borbi protiv zločina.
Michael Caine kao Alfred Pennyworth: Bruceov vjerni butler. Alfred je Bruceu bio očinska figura te mu pomaže u njegovim misijama i daje mu vrijedne savjete. Alfred ne može prihvatiti Bruceovu želju da oživi Batmana pa čak ide toliko daleko da daje ostavku kako bi ukazao na ozbiljnost svojih osjećaja. Redatelj Christopher Nolan naglašava emotivnu povezanost između Alfreda i Brucea, ističući njezinu važnost u ranijim filmovima i predviđajući da će upravo ona biti istegnutija nego ikada prije.
Gary Oldman kao James Gordon: Načelnik policijske uprave Gotham Cityja i jedan od rijetkih časnih policajaca. Gary Oldman opisao je svog lika kao onog koji je ulice Gothama ostavio pomalo dosadnim te naglasio da mu se Gordon sviđa zbog toga što ga podsjeća na vojnika koji je uvijek spreman stati na prvu crtu obrane. Gordon osjeća krivnju zbog svoje uloge u zataškavanju smrti Harvyeja Denta i to do te mjere da je spreman dati ostavku na mjesto narednika policije, ali ipak to ne učini nakon što shvati da Gothamu prijeti novi napad.
Morgan Freeman kao Lucius Fox: Fox upravlja tvrtkom Wayne Enterprises u ime Brucea Waynea, a također naoružava Batmana tehnički najnaprednijom opremom. Njegova pozicija Predsjednika tvrtke Wayne Enterprises dopušta mu da diskretno razvija najmoderniju tehnologiju i oružje čak i nakon što tvrtka započne gubiti novac.
Marion Cotillard kao Miranda Tate/Talia al Ghul: Članica izvršnog odbora tvrtke Wayne Enterprises koja ohrabruje Brucea Waynea da se ponovno vrati u društvo, a nastavlja i s filantropskim radom njegovog oca. Cotillard je u intervjuima negirala spekulacije da će glumiti dvostruku ulogu Mirande Tate i Talije al Ghul, ističući da je njezin lik potpuno originalna kreacija premda finalna verzija filma ukazuje na suprotno. Tate je opisana kao lik koji Bruceu daje toliko željenu nadu uz Alfreda i Luciusa Foxa.Cillian Murphy reprizira svoju ulogu negativca Jonathana Cranea iz prijašnja dva filma. Josh Pence i Liam Neeson se pojavljuju kao Ra's al Ghul, vođa Lige sjena; Pence glumi mlađu verziju lika u scenama čija se radnja odvija trideset godina prije događaja iz filma Batman: Početak, dok se Neeson pojavljuje u cameo ulozi kao utvara. Ostali članovi glumačke postave uključuju Nestora Carbonella koji reprizira svoju ulogu gradonačelnika Anthonyja Garcije; Alona Abutbula kao doktora Leonida Pavela, ruskog nuklearnog fizičara; Juno Temple kao Holly Robinson, prijateljicu i suradnicu Seline Kyle; Matthewa Modinea kao zamjenika narednika Petera Foleyja; Bena Mendelsohna kao John Daggetta, poslovnog rivala Brucea Waynea dok njegovog asistenta Stryvera glumi Burn Gorman; Bretta Cullena kao kongresmena; Chrisa Ellisa kao svećenika; Aidana Gillena kao agenta CIA-e; Roba Browna kao pripadnika Gothamske policije i Christophera Judgea kao Baneovog pomoćnika. William Devane glumi Predsjednika SAD-a. Tom Conti glumi zatvorenika koji pomaže Bruceu u njegovom bijegu. Desmond Harrington pojavljuje se u cameo ulozi kao još jedan policajac. Aaron Eckhart izrazio je entuzijazam povratkom u trećem nastavku, ali kasnije je izjavio da mu je redatelj Nolan potvrdio da je njegov lik Harvey Dent mrtav premda se nešto arhivskih snimaka iz Viteza tame pojavljuje i u ovom filmu.Nekoliko članova nogometne momčadi Pittsburgh Steelers pojavljuju se kao članovi izmišljene nogometne momčadi Gotham Rogues: Ben Roethlisberger, Hines Ward, Troy Polamalu, Willie Colon, Maurkice Pouncey, Mike Wallace, Heath Miller, Aaron Smith, Ryan Clark, James Farrior, LaMarr Woodley i Casey Hampton dok se bivši trener Steelersa Bill Cowher pojavljuje kao trener Roguesa. Gradonačelnik Pittsburgha Luke Ravenstahl koji je u koledžu igrao nogomet pojavljuje se kao prvi udarač lopte za momčad Rapid City Monuments. Godine 2008. obitelj Rooney prodala je svoj manjinski udio u klubu Thomasu Tullu, izvršnom direktoru i predsjedniku kompanije Legendary Pictures koja producira film Vitez tame: Povratak. Senator SAD-a Patrick Leahy, koji je odigrao cameo ulogu u filmu Vitez tame ponovno se vratio za još jednu cameo ulogu i u ovom filmu (glumi člana odbora tvrtke Wayne Enterprises).
Predsjednik produkcije kompanije Warner Bros., Jeff Robinov, nadao se da će treći film doći u kina 2011. ili 2012. godine. Christopher Nolan je želio da ga priča trećeg filma emocionalno veže za isti. Objasnio je: "Na nekom površnom nivou morao sam se zapitati koliko uistinu dobrih trećih nastavaka bilo kojih filmskih trilogija možemo nabrojati?" Pristao je na režiranje trećeg filma tek nakon što je pronašao dostojnu priču, bojeći se da bi mu moglo postati dosadno ako u sred posla shvati da je film nepotreban. Do prosinca 2008. godine, Nolan je završio s prvim nacrtom priče prije nego se u potpunosti posvetio filmu Početak. Kasnije istog mjeseca, Alan F. Horn potvrdio je da premda su pregovori za treći film i dalje u tijeku još uvijek ništa nije potvrđeno oko glumačke ekipe niti bilo čega drugoga što se tiče filma. Prije nego je Nolan potvrdio svoje sudjelovanje u filmu, Gary Oldman izjavio je da je siguran da će se redatelj vratiti i za treći nastavak. Nakon uspjeha lika Jokera u filmu Vitez tame, izvršni direktori studija željeli su kao glavnog negativca u trećem dijelu vidjeti Enigmu budući on najbolje psihološki odgovara liku Jokera, a u toj ulozi željeli su vidjeti Leonarda DiCaprija. Međutim, Nolan je želio da glavni negativac bude netko potpuno drugačiji od prijašnjih likova te se odlučio za Banea ističući da mu je potrebna i fizička prisutnost lika u filmu. U početku nije znao pozadinu priče oko Banea, ali napomenuo je da ga takav arhetip privlači, opisujući ga kao "ekstremnog negativca". Uspoređujući izbor Banea u odnosu na Jokera, Nolan je istaknuo da je Joker primjer "dijabolične, kaotične anarhije sa zlim smislom za humor" dok je Banea više smatrao "klasičnim filmskim čudovištem... s fantastičnom inteligencijom".Tek se 9. veljače 2010. godine službeno potvrdilo da je Nolan uspio pronaći priču za nastavak Viteza tame te da se obvezao na projekt. Nedugo potom objavljeno je da David S. Goyer i Jonathan Nolan rade na scenariju. Goyer je napustio projekt u fazi pretprodukcije kako bi započeo raditi na filmu Čovjek od čelika; Jonathan je nastavio pisti scenarij temeljen na priči koju su napisali Christopher i Goyer. Sama priča filma može se usporediti s pričama iz stripa Batman Knightfall (1993.) u kojoj se prvi put pojavljuje lik Banea; zatim The Dark Knight Returns (1986.) u kojem se Batman prvi puta vraća u Gotham City nakon deset godina izbivanja; te na stripu No Man's Land (1999.) u kojem je Gotham u potpunosti odvojen od ostatka svijeta kojem vladaju bande. Nadimak The Dark Knight prvi puta se spominje u prvom broju stripa Batman (1940.), u priči koju je potpisao Bill Finger.Redatelj Nolan potvrdio je da se lik Jokera neće pojavljivati u trećem nastavku te je negirao glasine da namjerava koristiti neiskorištene scene Heatha Ledgera iz filma Vitez tame. Film Vitez tame: Povratak ponovno ujedinjuje redatelja Nolana s ekipom s kojom je već radio na nekim svojim filmovima uključujući kamermana Wallyja Pfistera, scenografa Nothana Crowleyja, montažera Leeja Smitha, kostimografkinju Lindy Hemming, supervizora za specijalne efekte Paula Franklina i Chrisa Corboulda te kompozitora glazbe Hansa Zimmera.
Tijekom traženja lokacija za snimanje u prosincu 2010. godine, Nolan je započeo tražiti lokacije u Indiji, Rumunjskoj i državi Michigan. Prema izvoru iz Rumunjske, Nolan je bio zainteresiran za povijesni centar Edgar Quinet Street u Bukureštu, palaču parlamenta i rudnike u Turdi. Budžet filma iznosio je 250 milijuna dolara. 
Sam redatelj odlučio je da neće snimati film u 3D tehnologiji, ali umjesto toga izjavio je da planira još više vremena posvetiti poboljšanju kvalitete slike koristeći IMAX format. Zbog toga je više od sat vremena snimljeno u IMAX formatu (za usporedbu samo 28 minuta filma Vitez tame snimljeno je u IMAX-u). Nolan je obavio nekoliko sastanaka s potpredsjednikom IMAX-a Davidom Keighleyjem kako bi zajedno radili na logistici projektiranja filma u digitalnim IMAX kinima. Wally Pfister želio je kompletan film snimiti u IMAX-u, ali zbog glasnog zvuka kojeg proizvode IMAX kamere, morale su biti korištene 35mm i 70mm kamere tijekom snimanja scena dijaloga, a sami dijalozi morali su biti sinkronizirani kada se snimalo IMAX kamerama. Predsjednik korporacije IMAX Greg Foster izjavio je da IMAX planira distribuirati film u svojim kinima puna dva mjeseca, bez obzira na to što su ugovorno vezani sa svim kompanijama da njihove filmove vrte tek dva tjedna u svojim dvoranama.
Snimanje filma započelo je u svibnju, a završilo u studenom 2011. godine. Prva klapa pala je 6. svibnja 2011. godine u Jodhpuru u Indiji na tvrđavi Mehrangarh prije nego se produkcija preselila u Pittsburgh gdje je radni naslov filma bio Magnus Rex kako bi se spriječio vizibilitet produkcije. Lokacije na kojima se tamo snimalo uključivale su i igralište Heinz Field, a članovi nogometne momčadi Pittsburgh Steelers (koji inače igraju na tom stadionu) "glumili" su igrače izmišljenog tima Gotham Rogues. Više od 11 tisuća statista korišteno je za potrebe snimanja scene na stadionu. Snimanje u Pittsburghu također se odvijalo i u Mellon Institute i Software Engineering Institute na Sveučilištu Carnegie Mellon. U pismu koje je poslano stanovnicima i vlasnicima poslovnih objekata u tom dijelu grada istaknuto je da će ulice grada poslužiti kao "uvodna sekvenca filma". Operateri hitne službe (911) obaviješteni su da će vjerojatno zaprimati pozive zbog učestale pucnjave i eksplozija tijekom trajanja filmske produkcije. Snimanje u Pittsburghu trajalo je tri tjedna - do 21. kolovoza 2011. godine nakon čega se produkcija preselila u Los Angeles i New York. Toranj The Trump Tower zamijenio je centar Richarda J. Daleyja kao lokacija sjedišta tvrtke Wayne Enterprises. U studenom 2011. godine snimanje je završeno u Newarku, država New Jersey. Gradska vijećnica u Newarku te Military Park su bile jedne od lokacija na kojima je film sniman u tom gradu. Film se također snimao i na lokacijama u Glasgowu i Londonu od kojih je potonji poslužio za snimanje "dodatnih prizora eksterijera". Završna klapa obavljena je 14. studenog 2011. godine.Produkcijske fotografije sa snimanja u Pittsburghu otkrile su drugi Thumbler nakon što je prvi uništen što je ukazivalo da će u filmu biti prisutan novi Batmobile (prvi je uništen u filmu Vitez tame). Daljnje fotografije otkrivale su pojavljivanje "novog vozila" koji se prevozio u tunel Wabash, a uvelike se spekuliralo o njegovoj "ulozi" u filmu. U lipnju 2011. godine Autoblog je potvrdio da će u filmu biti prisutan i Lamborghini Aventador.Tijekom produkcije filma dogodilo se nekoliko nesreća. Za vrijeme snimanja u Wollaton Hallu, traktor se zabio u glavni ulaz, iako nitko nije ozlijeđen. Kaskader padobranac kasnije je probio krov u Cairngorm Gliding klubu u Škotskoj nakon propalog pokušaja slijetanja tijekom izvođenja opasne scene; nije ozbiljno ozlijeđen. Tijekom snimanja scene u Pittsburghu u kojoj se sa Batpodom morala spustiti niz stepenice tijekom nemira, kaskaderka koja je zamjenjivala glumicu Anne Hathaway zabila se u IMAX kameru. Nije bilo ozlijeđenih, premda je IMAX kamera uništena. Druga nesreća u Pittsburghu dogodila se kada je kamion koji je nosio tada neidentificiranu letjelicu (kasnije nazvanu The Bat) udario u rasvjetu i oštetio model letjelice. Snimanje filma nakratko je odgođeno dok se letjelica nije popravila.
Kostimografkinja Lindy Hemming objasnila je da Bane upotrebljava masku za udisanje analgetskog plina koji, prema riječima redatelja Christophera Nolana "spriječava Baneovu bol točno onoliko da može normalno funkcionirati". Supervizor za specijalne efekte kostima Graham Churchyard kreirao je trodimenzionalni model lica i lubanje glumca Toma Hardyja prilikom kreiranja maske kako bi ista savršeno odgovarala konturama glumčeve glave. Hemming je osobno dizajnirala Baneov kaput za koji je priznala da su joj trebale pune dvije godine. Dobivši inspiraciju iz švedskih vojnih jakni te mantila iz Francuske revolucije, kaput je dizajniran kako bi Bane izgledao podjednako diktatorski i revolucionarski: "Kao mješavina svega i svačega zajedno dok prolazi kroz neka udaljena mjesta." Dizajn kaputa bilo je teško napraviti budući je Hemming imala problema s nalaženjem krojača u Los Angelesu koji bi mogao raditi s tim materijalom."Batmanovo odijelo sastoji se od 110 odvojenih komada od kojih je svaki morao biti umnožen na desetke puta tijekom produkcije. Glavna postava napravljena je od poliestera kojeg inače upotrebljava vojska i visoko-tehnološki proizvođači sportske opreme zbog svoje mogućnosti "disanja" i propuštanja vlage. Modelirani dijelovi fleksibilnog uretana spojeni su s glavnim odijelom kako bi se dobio oblik oklopa. Ploče karbonskih vlakana smještene su u unutrašnji dio nogu, prsa i abdomena. Maska je napravljena točno prema Baleovom licu i glavi kako bi savršeno sjela na svoje mjesto. Samo odijelo ostalo je nepromijenjeno u odnosu na ono iz Viteza tame.U kreiranju odijela za lik Seline Kyle, korištena su dva sloja materijala s tim da je prednji bio presvučen poliuretanskim spandexom sa šesterokutnim uzorkom.
Stručnjak za scenografiju, Tully Summers komentirao je Nolanov stil snimanja nakon što su ga upitali koja je razlika između dizajna ovog filma i onog kojeg je radio za Ljude u crnom 3: "Za mene osobno razlika je bila u vizualnom stilu redatelja Nolana. Jedna od stvari koje njegove filmove o Batmanu čine neodoljivim jest taj ton vjerodostojnosti. Češće će htjeti sirovi, grublji dizajn od onoga koji je uglađeniji i ljepši. To je jedna vrsta vojne estetike. Ova stvar napravljena je da radi, a ne da zadivi potrošače. Vitez tame: Povratak zapravo je ratni film." Producentica Emma Thomas izjavila je da je ovaj film o Batmanu estetski vizualno drugačiji od prva dva koja je Nolan radio, objašnjavajući da "u Gothamu vlada zima pa samo to daje potpuno novi izgled filmu."U filmu se pojavljuje i vozilo koje je uspoređivano s Bat-avionom, imena The Bat. Nathan Crowley je prilikom dizajniranja letjelice prišao zadatku kao da se radi o pravom vojnom projektu, naglasivši njegovu potrebu da se "uklopi u istu obitelj" kao i Tumbler i Batpod. Konačna verzija letjelice dizajnirana je u skladu s Harrier Jump Jet, Bell Boeing V-22 Osprey i Boeing AH-64 Apache. Chris Corbould opisao je njezinu veličinu i oblik kao predstavljanje velikog izazova za snimanje budući redatelj Nolan preferira praktične efekte od onih kompjuterskih. Kako bi osposobili vozilo za letenje prikvačili su ga na žice, kranove i helikoptere te upotrebljavali hidraulične kontrole kako bi stimulirali pokrete.Tijekom dizajniranja Batmanove spilje, Crowley i kolega scenograf Kevin Kavanaugh došli su na ideju da ju opreme vodom te da Batmanova oprema, odijelo i super-kompjuter izlaze iz vode. Drugi set napravljen je u Cardingtonu kao "podzemni zatvor", labirint kamenih ćelija u 37-metarskom bezdanu okomitog izlaza koji vodi ka površini. Eksterijeri izvan zatvora snimljeni su u gradu Jodhpuru u Indiji, a izabrani su zbog "zabranjenog krajolika koji dodatno pridonosi pustošenju."
U intervjuu obavljenom u listopadu 2010. godine kompozitor Hans Zimmer potvrdio je da će upravo on skladati glazbu za film Vitez tame: Povratak. Jamesu Newtonu Howardu također je ponuđeno da se vrati i sklada glazbu skupa s Zimmerom, kao što su to radili na prethodna dva nastavka, ali on je to odbio tvrdeći da bi se uz odličnu kemiju koju su stvorili redatelj Nolan i kompozitor Zimmer za vrijeme snimanja filma Početak osjećao kao "treći kotačić".U studenom 2011. godine Zimmer je na Internetu snimio navijačku skladbu koju je iskoristio kao jednu od glavnih glazbenih tema za film. Na upit da malo pojasni skandiranje, Zimmer je rekao: "Skandiranje je postala vrlo problematična stvar, zbog toga što sam htio stotine tisuća glasova, a to nije lako pronaći. Zbog toga smo Tweetali i ostavljali poruke na Internetu tražeći ljude koji će htjeti biti dijelom toga. Činilo se to kao zanimljiva stvar. Stvorili smo taj cijeli svijet u posljednja dva filma i nekako imam osjećaj da su i sami gledatelji i obožavatelji bili dijelom tog svijeta. Uvijek mislimo na njih." Skandiranje sadržava dvije riječi (deshi basara u prijevodu he rises) na marokanskom jeziku čime se ukazuje na arapsko podrijetlo Ra's al Ghula, ali također i na sam naslov filma - The Dark Knight Rises.Zimmer je za soundtrack također upotrijebio i nekoliko skladbi iz ranijih filmova, ali je istaknuo da je "želio ići u potpuno drugačijem smjeru" za Baneovu glazbenu temu. Dok je glazbena tema koja prati Selinu Kyle namjerno dvosmislena, glazba koja prati kompletnu trilogiju ekskluzivno je komponirana za Brucea Waynea.
U svibnju 2011. godine pokrenuta je službena Internet stranica filma koja je uključivala i viralnu marketinšku kampanju sličnu onoj koja je korištena i za promociju filma Vitez tame. Prilikom ulaska na stranicu kodirani audio file svirao je buku za koju se kasnije ustanovilo da je riječ o skandiranju. Nakon što se isti file odkodirao pojavio se natpis The Fire Rises. Za svaki ostavljeni natpis na Twitteru po jedan pixel je maknut sa stranice kako bi na kraju otkrio prvu službenu sliku Banea.U srpnju 2011. godine prvi teaser trailer kojeg se namjeravalo pustiti uz Harry Potter i Darove smrti (2. dio) procurio je na Internet. Studio ga je službeno objavio tri dana kasnije. Reakcije na sam trailer bile su pomiješane; Stephen Spencer Davis iz Slatea napisao je da trailer uspješno gradi neizvjesnost, dok je Kofi Outlaw iz ScreenRanta bio razočaran istim tvrdeći da se više radi o "najavi trailera" nego o samom teaser traileru. Outlaw je također kritizirao kvalitetu trailera pišući da je scena u kojoj načelnika Gordona vidimo u bolničkom krevetu previše dramatična, da sam trailer ima loše dijaloge i da je teško razaznati što to Gordon zapravo priča. Outlaw je napisao da je završna scena trailera u kojoj vidimo Gotham City u CGI-u loše kompjuterski napravljena te da kompletan trailer podsjeća na trailer za film Početak. Kino najava filma bila je postavljena na sve kopije filma Sherlock Holmes: Igra sjena. Baš poput teaser trailera i kino trailer je procurio na Internet prije nego je sljedećeg tjedna prikazan u kinima. Kritičari su polemizirali o političkim tonovima trailera, s dijalozima koji nagovještavaju nejednakost prihoda i "okupiranosti Gothama". Budući ga je u samo prva 24 sata vidjelo preko dvanaest i pol milijuna gledatelja, trailer je postavio rekord downloadiranja s iTunesa kojeg je prethodno držao trailer za film Osvetnici. Međutim, sljedeći trailer za Osvetnike ponovno je oborio rekord s 13,7 milijuna downloada. Drugi kino trailer za Vitez tame: Povratak postavljen je na sve kopije filma Osvetnici. Neimenovani djelatnik kompanije Warner Bros. izjavio je da "takav plasman trailera vidimo kao dobru stratešku odluku. Uvijek želimo da trailere za naše filmove vidi publika koja će ih i poželjeti gledati - a mnogo ljudi će otići pogledati Osvetnike!" Djelatnik je također komentirao da će trailer "pružiti najbolju izloženost Viteza tame." Trailer je na Internetu službeno objavljen 20. travnja 2012. godine, otprilike četiri dana prije nego se započeo vrtiti u kinima prije Osvetnika.Nastavljajući metodu upotrijebljenu za Viteza tame gdje se uvodna sekvenca filma "zakačila" za IMAX kopije filma Ja sam legenda sedam mjeseci prije početka kino distribucije, prolog od šest minuta filma Vitez tame: Povratak stavljen je na 70mm IMAX kopije prije filma Nemoguća misija: Protokol duh, također otprilike sedam mjeseci prije početka kino distribucije samog filma. Kritike na prolog bile su uglavnom pozitivne, a jedan kritičar je napisao da "nitko više ne radi filmove na ovakvom nivou. Osim Christophera Nolana." Dobar dio kritičara negativno je pisalo uglavnom o tome da je dijalog Toma Hardyja gotovo nerazumljiv. Razgovarajući upravo o toj temi u intervjuu za Entertainment Weekly redatelj Nolan je rekao: "Mislim da će nakon što ljudi vide film sve sjesti na svoje mjesto. Bane je vrlo kompleksan i vrlo zanimljiv lik i kada ljudi vide završen film upravo će on biti taj koji će ih najbolje zabaviti."
Viralne marketinške kampanje za film nastavile su se nakon što su časopisi Empire i Wired zaprimili "dokumente CIA-e" u vezi "Dr. Leonida Pavela" sa slikom koja ga povezuje s glumcem Alonom Abutbulom. Prema prvom dokumentu, Pavle je nestali ruski nuklearni fizičar dok je u drugom dokumentu vidljiv izmijenjeni transkript razgovora oko izručenja dr. Pavela CIA-i od strane gruzijskih separatista (većina razgovora bila je sakrivena). Kasnije se za dokumente ustanovilo da su zapravo elementi prologa filma u trajanju od šest minuta. Službeni Twitter profil filma sve to kasnije je povezao s još jednim dokumentom, "Operacijom Early Bird". Otkrivena je i Internet stranica istog imena na kojoj se nalazio sat koji odbrojava. Nakon što je odbrojavanje završeno, stranica je predstavila mapu koja je otkrila sva kina u kojima će biti moguće vidjeti prolog filma prije njegove kino distribucije. Razne web stranice primile su paket koji je uključivao cilindar mapu "zona udara" i majicu s natpisom fire rises. U travnju 2012. godine na službenoj stranici filma postavljen je dosje osumnjičenika imena "John Doe" poznatijeg i pod nazivom "The Batman" kojeg se traži radi uhićenja uz listu nekoliko optužbi. Premisa kampanje započinje kada gradonačelnik Gotham Cityja "udvostruči" napore kako bi se uhitio Batman i svatko onaj tko podržava njegov povratak tijekom priprema za nadolazeći "Dan Harveyja Denta". Stranica je također sadržavala i ekstenzivnu listu pravih lokacija u svijetu gdje se nalaze "grafiti povezani s podrškom povratka osvetnika". Za svaki tweet specifične lokacije označene na listi otkrivao se djelić kino trailera na drugoj web stranici.U siječnju 2012. godine, šest mjeseci prije početka službene kino distribucije, započela je pretprodaja kino ulaznica za ponoćne projekcije u IMAX kinima u New Yorku, San Franciscu i Los Angelesu, a vrlo brzo sve je bilo rasprodano. Preko Interneta karte su dosezale cijenu i do 100 dolara (njihova originalna cijena bila je 17.50 dolara).
Na Međunarodnom američkom sajmu igračaka, Mattel je otkrio figurice Batmana, Banea i žene-mačke te Batmanove letjelice The Bat. Figurice Mattel također će biti puštene u prodaju i pod nazivom "Movie Masters", a uključivat će i puno detaljnije i artikuliranije dijelove dok će Quiktek verzije sadržavati izmjenjive dodatke. Lego će također izdati setove igračaka i mini-figurica temeljenih na filmu te drugim DC Comics likovima. Uz to, Funko planira izdati seriju plišanih igračaka, Mezco Toyz izdat će vinilne figurice, a Hornby će napraviti Batmanov Tumbler auto. Ostali partneri uključuju Jakks Pacific koji pišu novele te izdaju veliki broj figurica i plišanih igračaka dok PPW Toys kreiraju lik Mr. Potatoa prema Batmanu. Razna odjevna oprema koja će se također prodavati uključuje cipele, majice, kape i novčanike.Dana 24. srpnja 2012. godine Titan Books objavio je novelu napisanu prema filmu, nagrađivanog autora Grega Coxa.Kompanija Warner Bros. udružila je snage s tvrtkom Mountain Dew u marketinškoj cross-promociji koja je uključivala farbanje automobila #88 Chevrloet Impala u vlasništvu Hendrick Motorsportsa, a kojeg vozi Dale Earnhardt, Jr. u NASCAR Sprint kupu. Dana 17. lipnja 2012. godine automobil je osvojio Quicken Loans 400 u Michiganu. Dana 4. srpnja 2012. godine studio je potpisao ugovor s timom Lotus F1 iz Forumle 1 kako bi postavio logo filma na njihove bolide koje će Kimi Räikkönen i Romain Grosjean voziti tijekom Velike nagrade Velike Britanije. Räikkönen i Grosjean utrku su završili na petom i šestom mjestu. Kompanija Warner Bros. na ovaj je način samo nastavila sa sličnom promocijom kakvu je odradila 2008. godine na Velikoj nagradi Velike Britanije kada je potpisala ugovor sa sada nepostojećim timom Toyota F1, a sve u vezi promocije filma Vitez tame.
Dana 6. srpnja 2012. godine kompanija Warner Bros. održala je posebnu IMAX projekciju filma za više od stotinu novinara i filmskih kritičara. Međutim, zbog tehničkih poteškoća s kompjuterom koji nije uspio sinkronizirati zvuk i sliku projekcija je odgođena za sljedeći dan. Film Vitez tame: Povratak svoju je svjetsku premijeru imao 16. srpnja 2012. godine u kinu AMC Lincoln Square u New Yorku. Tri dana kasnije film je s kino distribucijom započeo u Australiji i Novom Zelandu, a dan kasnije u Sjevernoj Americi i Ujedinjenom Kraljevstvu. U Hrvatskoj je službena kino distribucija filma započela 26. srpnja, a pretpremijerne projekcije održane su u zagrebačkom IMAX-u već od 21. srpnja.
Tijekom ponoćnih pretpremijera filma je zaradio 30,6 milijuna dolara čime je postignuta druga najbolja zarada na ponoćnim projekcijama svih vremena, odmah iza Harryja Pottera i darova smrti, 2. dio (43,5 milijuna dolara). Međutim, film je oborio rekord drugog dijela Darova smrti (2 milijuna) zaradivši u IMAX-u 2,3 milijuna dolara. Par sati prije ponoćnih projekcija nekoliko box-office analitičara prognoziralo je da će film u svom prvom vikendu zaraditi 198 milijuna dolara.Zbog pucnjave koja se dogodila na ponoćnoj projekciji u gradiću Aurora, država Colorado, kompanija Warner Bros. odlučila je ne slati službene box-office brojke filma sve do ponedjeljka, 23. srpnja. Rezultat toga bio je da se i većina ostalih holivudskih kompanija odlučila na isti potez. Također je prevladavalo mišljenje da će zbog pucnjave prodaja karata opasti, a E! Online izvijestio je da je jedan gledatelj u Sjevernoj Karolini rekao da je "kino bilo gotovo poluprazno". Određeni izvještaji objavljeni 21. srpnja 2012. godine govorili su o tome da su suparničke kompanije predvidjele da će film u prvom danu zaraditi između 75 i 77 milijuna dolara. Nedugo potom kompanija Warner Bros. dala je službenu izjavu za ABC News u kojoj su predstavnici tvrtke izjavili da će pričekati s objavom box-office rezultata prvoga dana "zbog poštovanja prema žrtvama i njihovim obiteljima" te nadodali: "Kompanija Warner Bros. Pictures neće izvještavati o box-office rezultatima filma Vitez tame: Povratak kroz vikend. Prve brojke objavit ćemo u ponedjeljak." Kasnije je objavljeno da je film u prvom danu zaradio 75,8 milijuna dolara čime je dospio na treće mjesto najboljih kino otvaranja svih vremena u jednom danu, odmah iza drugog dijela Darova smrti (91,1 milijun dolara) i Osvetnika (80,8 milijuna dolara). Dana 23. srpnja 2012. godine službeno je objavljeno da je u prvom vikendu film zaradio 160,9 milijuna dolara što predstavlja treće najbolje kino otvaranje svih vremena prvog vikenda, odmah iza Osvetnika (207,4 milijuna dolara) i drugog dijela Darova smrti (169,2 milijuna dolara). Međutim, film je oborio rekord najboljeg vikend otvaranja 2D filma svih vremena (do tada ga je držao Vitez tame sa 158,4 milijuna dolara).
Na popularnoj Internet stranici Rotten Tomatoes film Vitez tame: Povratak na temelju 246 zaprimljenih kritika ima 87% pozitivnih ocjena, uz prosječnu ocjenu 8/10. Na drugoj Internet stranici koja skuplja filmske kritike, Metacritic, film je na temelju 45 zaprimljenih kritika dobio prosječnu ocjenu 78/100. The Telegraph je filmu dao maksimalnih pet zvjezdica, istaknuvši da je to "super-herojski film bez super-heroja" uspoređujući ga s Kumom 2 te hvaleći glumačku performansu Toma Hardyja, zapetljanu radnju i naraciju. IGN je filmu dao 9 od 10 zvjezdica, istaknuvši sličnosti u nijansama između filma Batman: Početak u odnosu na drugi nastavak Vitez tame, ali također navodeći "da lik Banea nije toliko zanimljiv za gledanje" kao što je to bio Ledgerov Joker unatoč njegovom "opakom glasu" i "iznimnoj fizičkoj strukturi". Časopis The Guardian dao je filmu četiri od pet zvjezdica, istaknuvši da film sadržava "granitni, monolitni intenzitet", ali također i da je "posao napravljen izvanredno". Andrew O'Hehir iz Salona napisao je: "Ako je Vitez tame: Povratak fašistički film, to je fantastičan fašistički film i bez sumnje najveći, najmračniji, najuzbudljiviji i najviše uznemirujući filmski spektakl ikada prikazan na velikom platnu." Roger Ebert iz Chicago Sun-Timesa dao je filmu tri od četiri zvjezdice, rekavši: "Film počinje sporo, mračnom radnjom i s previše novih likova, ali sve to skupa vodi do senzacionalnog vrhunca." Chris Tookey iz The Daily Maila rekao je da je film prenapuhan i da predugo traje, a također je kritizirao depresivan ton i nedostatak humora unatoč tome što je ostao impresioniran s vizualnim izgledom samog uratka. Tom Charity sa CNN-a film je nazvao "razočaravajućim i bombastičnim završetkom superiornog filmskog serijala."Zbog gnjeva obožavatelja uslijed loših filmskih kritika, Internet stranica Rotten Tomatoes onemogućila je ostavljanje komentara svojih korisnika nakon što je film pušten u kino distribuciju. Neki obožavatelji išli su toliko daleko da su prijetili nasiljem protiv kritičara, dok su drugi prijetili hakiranjem njihovih službenih stranica.
Dana 20. srpnja 2012. godine tijekom ponoćne projekcije filma u kinu Century 16 u gradu Aurora, država Colorado, ubojica odjeven u gas masku ušao je u dvoranu i započeo pucati po gledateljima, pritom ubivši dvanaestero ljudi i ozlijedivši njih 58. Policija je nedugo nakon dolaska na mjesto zločina uhitila osumnjičenika, kasnije identificiranog kao 24-godišnjeg Jamesa Eagana Holmesa. U vrijeme svog uhićenja, Holmes se navodno identificirao kao Joker.Kompanija Warner Bros. poslala je službeno ožalošćenje pucnjavom, odmah otkazala premijere filma u Parizu, Meksiku i Japanu te marketinšku kampanju u Finskoj. Nekoliko televizijskih mreža također je otkazalo televizijsku kampanju u SAD-u zbog tragedije.
Pišući za Salon autor David Siroga, progresivni politički komentator usporedio je film Vitez tame: Povratak i igricu Call of Duty s popularnom kulturom 80-ih godina prošlog stoljeća reflektirajući političku klimu tadašnjeg vremena i optužujući ih da oboje dovode do konzervativnog dnevnog reda: "Baš poput mnogih proizvoda pop kulture 80-ih koji su reflektirali duh zazora tadašnjeg revolucionarnog konzervatizma Reaganove administracije, sada gledamo dva blockbustera koji na potpuno ne-suptilan način reflektiraju retoriku pokreta Tea Party koji zazire od snažnog pokreta zauzmimo Wall Street". U članku u časopisu Variety, Chuck Dixon - ko-kreator Baneovog lika, izjavio je da je "Bane puno više srodan pokretu zauzmimo Wall Street ako ga se želi staviti u politički kontekst." Catherine Shoard iz krajnje ljevice u britanskom izdanju The Guardiana tvrdi da je film "prilično smiona kapitalistička vizija, radikalno konzervativna, radikalno osvetnička koja vodi k ozbiljnom i uzbudljivom prijedlogu da se slave bogataši koji žele činiti dobro."Redatelj Christopher Nolan negirao je tvrdnje da sam film kritizira pokret zauzmimo Wall Street te da niti jedan od njegovih filmova o Batmanu nisu napravljeni s namjerom da budu politički: "Vodio sam mnoge razgovore s ljudima koji su vidjeli film. Nabacali smo dosta toga u sva tri filma čisto da vidimo mogu li to podnijeti. Ostavili smo puno pitanja da visi u zraku, ali to je samo pozadina. Ono što smo zbilja htjeli napraviti jest pokazati pukotine društva, pokazati konflikte koje određeni ljudi žele izazvati. Različiti ljudi doći će do različitih mišljenja o tome što sam film podupire, a što ne, ali on zapravo ne radi niti jednu od tih stvari. Film samo priča priču. Ako netko kaže da "je film napravljen radi kritiziranja pokreta zauzmimo Wall Street" to, očigledno, nije istina.S druge strane političkog spektruma, politički konzervativni komentator Rush Limbaugh naveo je da je film pristran prema republikanskom predsjedničkom kandidatu Mittu Romneyju zbog toga što Baneovo ime uvelike liči na ime financijskog servisa Bain Capital čiji je Romney bio predsjednik. Redatelj Nolan je ove navode proglasio "bizarnima", a Dixon i Freeman rekli su da su te tvrdnje naprosto "smiješne".

Vitez tame (eng. The Dark Knight) film je Christophera Nolana iz 2008. o liku Batmana iz stripova DC Comicsa, odnosno drugi dio Nolanova filmskog serijala o Batmanu i nastavak filma Batman: Početak. Christian Bale reprizira glavnu ulogu. Radnja filma fokusira se na Batmanovu borbu s novim zlikovcem, Jokerom (Heath Ledger) i njegov odnos s okružnim tužiteljem Harveyjem Dentom (Aaron Eckhart) i njegovom starom prijateljicom i simpatijom, pomoćnicom okružnog tužitelja Rachel Dawes (Maggie Gyllenhaal).
Nolan je inspiraciju za koncept filma pronašao u Jokerova prva dva pojavljivanja u stripovima i izdanju Batman: The Long Halloween. Vitez tame većim je dijelom sniman u Chicagu, kao i na nekoliko drugih lokacija u Sjedinjenim Državama i Hong Kongu. Za neke su sekvence, uključujući Jokerovo prvo pojavljivanje u filmu, korištene IMAX kamere.
22. siječnja 2008., nakon što je završio snimanje Viteza tame, Heath Ledger je umro od predoziranja lijekovima što je dovelo do velikog zanimanja medija i obožavatelja. Warner Bros. je ubrzo pokrenuo marketinšku kampanju pokrećući nove internetske stranice i objavljujući trailere na kojima je dominirao Ledger u ulozi Jokera. Film je u Australiji objavljen 16. srpnja 2008., 18. srpnja u Sjevernoj Americi i 24. srpnja u Ujedinjenom Kraljevstvu. Prije sjevernoameričke premijere zabilježena je rekordna prodaja ulaznica. Film je naišao na pozitivne recenzije te postao drugim filmom koji je zaradio 500 milijuna dolara na sjevernoameričkom box officeu, zabilježivši još brojne rekorde.
U Gotham Cityju, Joker sa svojim pomagačima opljačka banku u posjedu mafije. Pobije svoje pomagače i pobjegne sam. Te noći, trojac Batmanovih imitatora prekine sastanak između mafijaša i Strašila. Pojavljuje se i pravi Batman i pohvata sve kriminalce i varalice, ali ga ugrize pas što ga natjera promijeni dizajn kostima. Batman i poručnik James Gordon počnu se dogovarati kako će u svoju borbu protiv organiziranog kriminala uvesti okružnog tužitelja Harveyja Denta budući da bi on mogao postati javni junak kakav Batman nikad ne bi mogao biti. Bruce Wayne naleti na zajedničku večeru Rachel Dawes i Denta, i nakon razgovora s Dentom odluči prirediti zabavu za prikupljanje sredstava za njega.
Nakon što su se mafijaški šefovi sastali kako bi razgovarali o Batmanu, Gordonu i Dentu, kineski mafijaški računovođa ih obavijesti kako je skrio njihov novac kako bi osujetio Gordonov plan da zamrzne sva njihova sredstva. Iznenada stiže Joker i ponudi im da ubije Batmana za pola njihova novca, ali oni odbijaju ponudu. Nakon što Batman otme Laua u Hong Kongu i isporuči ga policiji Gotham Cityja, mafijaši se slože da unajme Jokera. Joker objavi da će, ako se Batman ne pojavi u javnosti i otkrije svoj identitet, svaki dan ubijati ljude. Nakon što načelnik Gillian B. Loeb i sudac koji je vodio suđenje mafijašima bivaju ubijeni, Wayne se odluči otkriti svoj identitet. No, prije nego što je to učinio, Dent na konferenciji za novinare izjavi da je on Batman. Uhite ga u namjeri da navuku Jokera da se pojavi. Joker pokuša zaustaviti policijski konvoj koji prevozi Denta, ali Batman i Gordon interveniraju i uhite ga; Gordon biva izabran za novog načelnika policije.
Kasnije te noći, nakon što Dent i Rachel nestanu, Batman počne ispitivati Jokera u policijskoj postaji. Joker mu otkrije kako ih je zarobila korumpirana policija te da su smješteni u skladišta puna eksploziva na suprotnim stranama grada; toliko su daleko da ih Batman ne može spasiti oboje. Batman odlazi kako bi spasio Rachel, dok Gordon i policija odlaze po Denta. Uz pomoć bombe postavljene u policijskoj postaji, Joker pobjegne s Lauom. Nakon što ga je Joker prevario, davši mu pogrešne adrese, Batman stiže na Dentovu lokaciju na vrijeme da ga spasi, no Dentova lijeva polovica lica ostaje spaljena u požaru. Gordon ne stiže na vrijeme kako bi spasio Rachel, a ona pogiba. U bolnici, Dent poludi zbog gubitka Rachel. Nakon što je spalio Laua s polovicom mafijina novca, Joker odlazi u bolnicu da nagovori Denta na osvetu protiv korumpirane policije i mafijaša odgovornih za Rachelinu smrt, kao i protiv Batmana i Gordona.
Dent počne osobnu osvetu obračunavajući se s policajcima i mafijašima, odlučujući o njihovoj sudbini bacanjem novčića. Joker objavi javnosti da će svi koji do ponoći ostanu u Gothamu biti u njegovoj milosti i nemilosti. Nakon što su zatvoreni mostovi i tuneli zbog Jokerove prijetnje bombama, vlasti počnu evakuirati ljude trajektima. Joker postavi eksploziv na dva trajekta - jedan koji prevozi osuđenike, i drugi s civilima - rekavši putnicima da je jedini način da se spase da aktiviraju eksploziv na drugom trajektu; inače će u ponoć uništiti oba broda.
Batman pronađe Jokera i spriječi ga u njegovoj namjeri da uništi trajekte nakon što su putnici na oba broda odlučili ne uništiti onaj drugi. Joker prizna da je Batman uistinu nepotkupljiv, ali da Dent nije bio, a njegovo je ludilo pušteno na grad. Onesposobivši Jokera i ostavivši ga specijalcima, Batman krene u potragu za Dentom. Među ostacima zgrade u kojoj je poginula Rachel, Batman pronađe Denta kako drži Gordona i njegovu obitelj na nišanu. Dent odluči dokazati nevonost Batmana i Gordonova sina bacanjem novčića. Pogodi Batmana u abdomen, ali prije nego što je uspio odlučiti o dječakovoj sudbini, Batman ga napadne, a obojica padnu sa zgrade. Dent umire, a Batman i Gordon shvate kako bi u gradu nestalo moralnog kodeksa ako se sazna za Dentova ubojstva. Batman nagovori Gordona da održi Dentov imidž držeći njega odgovornim za ubojstva. Gordon uništi Bat-signal nakon čega počinje potjera za Batmanom.
Christian Bale kao Bruce Wayne / Batman: Milijarder posvećen zaštiti Gotham Cityja od kriminalnog podzemlja. Bale je izjavio kako je bio siguran u svoj izbor da se vrati za ulogu zbog pozitivnih ocjena njegove izvedbe u filmu Batman: Početak. Vježbao je borilačku metodu keysi te izveo većinu svojih kaskaderskih scena, ali nije nabio mišićnu masu kao u prethodnom filmu jer mu je novi kostim omogućavao da bude okretniji.Glumac je opisao Batmanovu dilemu kao "je li njegov pohod nešto što ima kraj. Može li odustati i početi voditi obični život? Da bi netko mogao nešto takvo raditi, mora imati manijakalni intenzitet da bi zadržao strast i srdžbu koju je osjećao kao dijete. U nekim trenucima morate istjerati svoje demone." Dodao je, "Sada imate ne samo mladića koji pati pokušavajući pronaći neki odgovor, imate nekog tko ima moć, koga ta moć opterećuje, nekoga tko mora razbrati razliku između dostizanja te moći i oslanjanja na nju." Bale je smatrao kako bi bilo malo vjerojatno da će zlikovci zasjeniti njegov lik jer je njegova osobnost uspostavljena u prvom filmu: "Nije mi problem natjecati se s nekime. To će samo učiniti film boljim."Heath Ledger kao Joker: Ledger je opisao Jokera riječima "klaun psihopat, masovni ubojica, šizofrenik bez suosjećanja". Nolan je htio raditi Ledgerom na više projekata u prošlosti, ali nije bio u stanju. Nakon što je glumac vidio Batman: Početak, shvatio je na koji će način lik učiniti konzistentnim s tonom filma, a Nolan se složio s njegovom anarhičnom interpretacijom. Kako bi se pripremio za ulogu, Ledger je mjesec dana živio sam u hotelskoj sobi, osmišljavajući Jokerovo držanje, glas i osobnost. Vodio je dnevnik u kojem je bilježio Jokerove misli i osjećaje. Iako je to u početku smatrao teškim, Ledger je s vremenom osmislio glas koji se razlikovao od onog kojeg je glumio Jack Nicholson u Batmanu Tima Burtona iz 1989. Dali su mu i Batman: The Killing Joke i Arkham Asylum: A Serious House on Serious Earth, koje se "trudio pročitati i svladati". Ledger je naveo i Paklenu naranču i Sida Viciousa kao "rane polazne točke za Christiana [Balea] i mene. Ali smo vrlo brzo odustali od toga i otišli u sasvim drugi svijet." "U njemu ima svega. Nema ničega dosljednog", rekao je Ledger, dodavši "Za njega ima još nekoliko iznenađenja." Prije nego što je Ledger u srpnju 2006. potvrdio da će igrati Jokera, zanimanje za ulogu su potvrdili i Paul Bettany, Lachy Hulme, Adrien Brody, Steve Carell i Robin Williams.22. siječnja 2008., nakon što je dovršio snimanje Viteza tame, Ledger je umro od predoziranja lijekovima što je dovelo do velike medijske pozornosti i odavanja počasti. "Bilo je iznimno tužno kad je umro, vraćati se i gledati ga svaki dan," prisjetio se Nolan. "No, istina je da se osjećam sretno što imam raditi nešto produktivno, imati izvedbu na koju je bio vrlo, vrlo ponosan i koju mi je povjerio da je dovršim." Sve Ledgerove scene pojavljuju se onakve kakve su snimljene; Nolan u montaži nije dodavao nikakve "digitalne efekte" kako bi posthumno izmjenio Ledgerovu izvedbu. Nolan je posvetio film dijelom u Ledgerovu uspomenu, kao i u uspomenu na tehničara Conwaya Wickliffea koji je poginuo u prometnoj nesreći dok je pripremao jednu kaskadersku scenu.Aaron Eckhart kao Harvey Dent / Dvolični: Okružni tužitelj Gotham Cityja kojeg proglašavaju "Bijelim vitezom" Gothama; Dentov sukob s Jokerom ga pretvara u osvetnika žednog krvi koji se naziva "Dvolični". Wayne gleda Denta kao svojeg nasljednika. Iako je Dvolični u stripovima zli negativac, Nolan ga je odlučio portretirati kao poludjelog osvetnika koji se uživljava u ulogu Batmanove suprotnosti; baš kao i u pričama Douga Moencha, i Eckhart, koji je glumio korumpirane ljude u filmovima kao što su Crna Dalija, Hvala što pušite i Vučje bratstvo, naglašava: "On je i dalje iskren prema sebi. On je borac protiv kriminala, on ne ubija poštene ljude. On nije negativac, ne u potpunosti.", iako je dodao: "Zanima me kako pošten čovjek kreće putem prema dolje." Nolan i David S. Goyer isprva su mislili iskoristiti Denta u Batman: Početak, ali su ga zamijenili likom Rachel Dawes kad su shvatili "da ne odgovara priči". Prije nego što je u veljači 2007. izabran Eckhart, zanimanje za ulogu su izrazili Liev Schreiber, Josh Lucas i Ryan Philippe. Nolan je izabrao Eckharta kojeg je imao u vidu i za glavnu ulogu u Mementu, navevši njegove "izvanredne" glumačke sposobnosti, njegovo utjelovljenje "kvaliteta sveameričkog junaka" u stilu Roberta Redforda.Michael Caine kao Alfred Pennyworth: Vjerni batler Brucea Waynea i njegov savjetnik koji se brine za njegovo imanje. Njegovi savjeti Wayneu i aureola očinske figure doveli su do toga da ga nazovu "Batmanov batman".Gary Oldman kao James Gordon: Poručnik policije Gotham Cityja i jedan od tek nekoliko policajaca koji nije korumpiran. S Batmanom i Dentom formira suptilni i neslužbeni savez. Nakon što je Joker ubio načelnika Loeba, Gordona gradonačelnik Garcia promiče na najvišu poziciju. Oldman je opisao svoj lik kao "nepotkupljiva, čestita, snažna, junačkog, ali nedorečena". Nolan je objasnio kako u "The Long Halloween postoji sjajan odnos između Harveyja Denta, Gordona i Batmana, a taj je strip uvelike utjecao na naše odluke." Oldman je dodao "Gordon mu se na kraju divi, ali Batman je na kraju više nego ikad vitez tame, autsajder. Sada me zanima: ako postoji treći, što će on napraviti?" Zaključio je kako pojavljivanje u nastavku uopće ne ovisi hoće li uloga biti veća nego u prethodnom filmu.Maggie Gyllenhaal kao Rachel Dawes: Pomoćnica okružnog tužitelja Gotham Cityja i prijateljica iz djetinjstva Brucea Waynea; ona je jedna od rijetkih koja zna tko je uistinu Batman. Gyllenhaal je ulogu preuzela od Katie Holmes koja ju je glumila u Batman: Početak. U kolovozu 2005. pojavila su se nagađanja kako će Holmes reprizirati ulogu, ali je u siječnju 2007. odbila tu mogućnost zbog preklapanja u rasporedu snimanja. Ulogu je u ožujku iste godine preuzela Gyllenhaal. Gyllenhaal je rekla kako je njen lik u velikoj mjeri dama u nevolji, no dodala je kako je redatelj Nolan tražio načine kako bi ga ojačao, pa "Rachel daje do znanja što joj je u životu važno te da ne namjerava kompromitirati svoj moralni kodeks, što je lijepa promjena" u odnosu na mnoge dvolične likove koje je prije toga portretirala.Morgan Freeman kao Lucius Fox: Novopečeni predsjednik uprave Wayne Enterprises koji je sada potpuno svjestan dvostrukog života svog poslodavca. Osim svojih menadžerskih dužnosti, pomaže Batmanu oko opreme.Cillian Murphy kao Jonathan Crane / Strašilo, kojeg Batman uhvati pri početku filma.Eric Roberts kao Sal Maroni, gangster koji je preuzeo mafiju Carminea Falconea. Za ulogu su se prijavili i Bob Hoskins i James Gandolfini.Colin McFarlane kao Gillian B. Loeb, načelnik policije Gothama sve dok ga Joker nije ubio.U ulogama gothamskih službenika u filmu se pojavljuju: Nestor Carbonell kao gradonačelnik Anthony Garcia, Keith Szarabajka kao detektiv Gerard Stephens, Monique Curnen kao Anna Ramirez, Ron Dean kao deketiv Michael Wuertz. Iako je Stephens dobar i pošten policajac, potonji dvoje su korumpirani te izdaju Harveyja Denta i Rachel Dawes Jokeru. U filmu nastupaju i Anthony Michael Hall kao izvjetitelj gothamske kabelske televizije Mike Engel, Joshua Harto kao Coleman Reese, Melinda McGraw i Nathan Gamble kao Gordonovi žena i sin, te Tom Lister, Jr. kao zatvorenik u jednom od trajekata. U ulogama kriminalaca pojavljuju se Chin Han kao kineski račuonovođa Lau, Michael Jai White kao vođa bande Gambol i Ritchie Coster kao Chechen.
William Fitchner je direktor Gothamske nacionalne banke, a na njegov angažman je utjecala i njegova uloga u Vrućini Michaela Manna iz 1995. Glazbenik Dwight Yoakam se prijavio za uloge direktora i korumpiranog policajca, no odlučio se posvetiti svojem albumu Dwight Sings Buck. U cameo ulozi pojavio se američki senator Patrick Leahy, obožavatelj serijala o Batmanu koji je 1997. bio statist u filmu Batman i Robin, a bio je i gost pripovjedač u animiranoj seriji o Batmanu. Leahy u ovom filmu glumi gosta koji prkosi Jokeru na dobrotvornoj večeri u organizaciji Brucea Waynea.
Prije premijere filma Batman: Početak, scenarist David S. Goyer je napisao skicu scenarija za dva nastavka u kojima se prvi put pojavljuju Joker i Harvey Dent. Njegova originalna namjera bila je da Joker unakazi Denta tijekom suđenja Jokeru u trećem filmu, čime bi preobrazio Denta u Two-Facea. Goyer, koji je napisao prvu verziju filma, naveo je strip u 13 izdanja Batman: The Long Halloween DC Comicsa kao glavni utjecaj na njegovu priču. Iako isprva nije bio siguran želi se vratiti režiranju nastavka, Nolan je htio vratiti Jokera na velike ekrane, ali u drugoj interpretaciji. Warner Bros. je 31. srpnja 2006. službeno najavio produkciju nastavka filma Batman: Početak nazvanog Vitez tame; to je prvi igrani film o Batmanu bez riječi "Batman" u naslovu, što je Bale objasnio riječima kako je "ovaj moj i Chrisov prikaz Batmana drugačiji od bilo kojeg drugog."Nakon mnogo istraživanja, Nolanov brat i suscenarist, Jonathan, predložio je Jokerova prva dva pojavljivanja u prvom izdanju Batmana (1940.), kao ključne utjecaje. Jerry Robinson, jedan od Jokerovih sukreatora, bio je konzultiran zbog prikaza lika. Nolan je odlučio izbjeći široku priču o Jokerovu podrijetlu te umjesto toga prikazati njegov uspon do moći. "Joker kojeg susrećemo u Vitezu tame je potpuno formiran... Za mene, Joker je savršen. Za njega nema nijanse sive - mozda nijanse ljubičastog. Nevjerojatno je mračan. Eksplodira baš kao u stripovima.", rekao je redatelj za MTV News. Nolan je slično ponovio i u intervjuu za IGN: "U ovom filmu nismo htjeli priču o Jokerovu podrijetlu jer je ključni dio priče onaj o Harveyju Dentu; Joker je prikazan kao savršenstvo. To je vrlo uzbudljiv i važan element, ali htjeli smo da priča govori o usponu Jokera, a ne njegovim počecima." Nolan je sugerirao kako je strip Batman: The Killing Joke bio utjecaj za dio Jokerova dijaloga u kojem kaže kako je bilo tko mogao postati kao on pod istim okolnostima.Nolan je naveo i Vrućinu kao "neki oblik inspiracije" koja je pomogla "da ispričam jako veliku, gradsku priču ili priču o gradu": "Ako želite opisivati Gotham, morate mu dati težinu i opseg i dubinu. Na kraju govorite o političkim figurama, medijskim figurama. To je dio strukture koja drži grad na okupu."Prema Nolanovim riječima, važna tema nastavka je "eskalacija", produživanje završetka Batman: Početak. Naglasio je, "stvari se moraju pogoršati prije nego što se poboljšaju". Iako je nagovijestio kako će Vitez tame nastaviti s temama iz svog prethodnika, uključujući sukob pravde i osvete i odnos Brucea Waynea i njegova oca, Nolan je naglasio da će nastavak prikazati Waynea kao detektiva, aspekt njegova lika koji nije do kraja razvijen u Batman: Početak. Redatelj je objasnio prijateljsko rivalstvo između Brucea Waynea i Harveyja Denta kao "kralježnicu" filma. Odlučio je i sažeti ukupnu priču čime je Harvey Dent u Vitezu tame postao Two-Face i dodao emocionalnu boju koju nemilosrdni Joker ne bi mogao ponuditi.
Dok je pregledavao lokacije za snimanje u listopadu 2006., lokacijski menadžer Robin Higgs je posjetio Liverpool, koncentrirajući se uglavnom na dokove. Drugi kandidati bili su Yorkshire, Glasgow i dijelovi Londona. U kolovozu iste godine jedan od producenata, Charles Roven, izjavio je da će početak snimanja početi u ožujku 2007., no ono je odgođeno za travanj. Kako se film trebao prikazivati u IMAX kinima, Nolan je četiri glavne sekvence snimao u tom formatu, uključujući uvod s Jokerom, a rekao je kako bi mu bilo drago da je cijeli film mogao snimati u IMAX formatu: "ako bi mogli odnijeti IMAX kameru odnijeti na Mount Everest ili u svemir, mogli biste je koristiti i u dugometražnom filmu." Nolan je 15 godina htio snimati u tom formatu, a koristio ih je i za "mirne scene za koje smo smatrali kako bi mogle biti zanimljive."Warner Bros. je odlučio snimati u Chicagu 13 tjedana jer je Nolan imao "uistinu izvanredna iskustva" sa snimanja prethodnika Batman: Početak ondje. Umjesto korištenja Chicago Board of Trade Building kao sjedište Wayne Enterprises kao u prethodnom filmu, ovaj put je uzeta zgrada Richard J. Daley Center. Dok je sniman u Chicagu, filmu je dan lažni naziv Rory's First Kiss kako bi se smanjila vidljivost produkcije, ali su lokalni mediji ubrzo otkrili podvalu. Richard Roeper iz Chicago Sun-Timesa komentirao je apsurdnost te tehnike: "Postoji li obožavatelj Batmana u svijetu koji ne zna da je Rory's First Kiss zapravo Vitez tame, koji se tjednima snima u Chicagu?" Produkcija Viteza tame u Chicagu pridonijela je u gradski budžet 45 milijuna dolara i otvorila tisuće radnih mjesta. Ekipa je prolog filma s Jokerom snimala u Chicagu od 18. do 24. travnja 2007. Vratili su se na snimanje od 9. lipnja 2007. do početka rujna. Lokacije snimanja bile su Navy Pier, 330 North Wabash, James R. Thompson Center, LaSalle Street, The Berghoff, Hotel 71, stara tvornica, stari poštanski ured Van Buren i Wacker Drive. Interijerna snimanja obavljena su u studijima Pinewood blizu Londona. Marina City je bio u pozadini tokom cijelog filma.Dok je planirao jednu od kaskaderskih scena s Batmobilom u pogonu za specijalne efekte u Chertseyju u Engleskoj u rujnu 2007., tehničar Conway Wickliffe je poginuo u prometnoj nesreći. Film je posvećen Ledgeru i Wickliffeu. Sljedeći je mjesec u bivšoj tvornici Battersea Power Station snimljena golema eksplozija, navodno za uvodnu sekvencu; uslijedili su pozivi lokalnog stanovništva koji su se prestrašili terorističkog napada. Sličan incident se dogodio tijekom snimanja u Chicagu kad je srušena napuštena tvornica slatkiša (koja je u filmu poslužila kao bolnica).
Snimanje u Hong Kongu odvijalo se od 6. do 11. studenog 2007. Gradski slam Kowloon poslužio je za prikaz Narrowsa u filmu Batman: Početak. Za snimanje su korišteni helikopteri i avion C-130 Hercules. Službenici su izrazili zabrinutost zbog buke i ometanja prometa. U pismima odgovora je obećano da će se razina zvuka sniziti na onu koju proizvode autobusi. Aktivisti za zaštitu okoliša kritizirali su zahtjev producenata da stanovnici nebodera na dokovima ostave upaljena svjetla cijelu noć kako bi se poboljšale snimke, navevši to kao nepotrebni trošak energije. Snimatelj Wally Pfister je izjavio kako su gradski službenici bili "noćna mora", a Nolan je na kraju Batmanov skok s nebodera (čemu se Bale veselio) morao izraditi digitalnim putem.
Kostimografkinja Lindy Hemming opisala je Jokerov izgled kao refleksiju njegove osobnosti - "njemu uopće nije stalo do sebe"; nije ga htjela dočarati kao skitnicu, ali je on ipak trebao biti "naboran, zgužvan", pa zato "kad ga vidite kako se kreće, pomalo se vuče i razdražljiv je." Nolan je naglasio, "Lice smo mu oblikovali u stilu Francisa Bacona. Ta trulost, raspadanje u teksturi samog izgleda. Neuredno je. Gotovo da možete zamisliti kako smrdi." Osmišljavajući "anarhični" izgled Jokera, Hemming je inspiraciju tražila među glazbenicima kontrakulture kao što su Pete Doherty, Iggy Pop i Johnny Rotten. Tijekom filma, Joker jednom skida šminku čime ostavlja dojam još veće zapuštenosti i infekcije koja se pogoršava. Ledger je opisao svoju "klaunsku" masku, načinjenu od dijelova utabanog silikona, kao "novu tehnologiju", koja uzima manje vremena vizažistu za nanošenje nego uobičajena šminka - proces nanošenja trajao je oko jedan sat - a rekao je kako je jedva i primjećivao kako nosi šminku.Dizajneri su poboljšali dizajn Bat-kostima u odnosu na onaj iz Batman: Početak, dodavši elastične trake kako bi kostim prilagodili Baleu. Sastavljen je od 200 posebnih komada gume, fiberglasa i najlona. Nova kukuljica modelirana je po uzoru na motociklističku kacigu te je odvojena od vratnog dijela, što je Baleu omogućilo da pomiče glavu lijevo i desno te klima glavom prema gore i dolje. Kukuljica je opremljena da pokaže leće preko očiju kad lik uključi sonarni pretraživač, što Batmanovim očima daje crveni izgled kao u stripovima i animiranim filmovima. Rukavice imaju uvučene oštrice koje se mogu ispaljivati. U rukavice je ugrađena i hidraulika kako bi Batman mogao smrviti predmete. I originalni kostim nošen je u jednom dijelu filma. Iako je novi 3,5 kilograma teži, Bale je rekao kako je udobniji i kako je u njemu manje vruće.Prikaz Gotham Cityja je manje sirov nego u Batman: Početak. "Pokušao sam pojednostaviti Gotham u odnosu na onaj iz zadnjeg filma", rekao je Crowley. "Gotham je u kaosu. Nastavili smo dizati stvari u zrak, pa smo mogli prikaz mogli ostaviti čistim."
U filmu se po prvi put pojavljuje Batpod, izmijenjena verzija Batcyclea. Produkcijski dizajner Nathan Crowley, koji je za Batman: Početak dzjanirao Tumbler, dizajnirao je šest modela (koje je konstruirao supervizor specijalnih efekata Chris Corbould) koji će se koristiti u produkciji filma, zbog neophodnosti scena sudara i mogućih nesreća. Crowley je u Nolanovoj garaži konstruirao prototip, nakon čega su se šest mjeseci provodili testovi sigurnosti. Batpodom se upravlja ramenom, a ne rukom, a vozačeve ruke su zaštićene štitnicima u obliku rukava. Motor ima prednje i stražnje gume široke 508 milimetara, a konstruiran je tako da izgleda kako je naoružan kukama, topovima i strojnicama. Motori su smješteni u glavine kotača, od kojih je svaki 1067 milimetara udaljen od rezervoara. Vozač leži potrbuške na rezervoaru, koji se može pomicati gore i dolje kako bi odbio nadolazeću pucnjavu na koju bi Batman naletio. Kaskader Jean-Pierre Goy zamijenio je Christiana Balea tijekom sekvenci vožnje u filmu.Nolan je osmislio izgled Dvoličnog kao najmanje uznemirujući, objasnivši, "Kad smo pogledali manje ekstremne verzije tog izgleda, bile su previše realistične i još više užasavajuće. Kad gledate film kao što je Pirati s Kariba - nešto takvo, u njemu ima nešto jako neobično, vrlo detaljan vizualni efekt, za koji mislim kako je puno moćniji i manje odbojan." Framestore je dizajnirao 120 kompjuterski generiranih kadrova Dentovog unakaženog izgleda. Nolan je smatrao kako bi nošenje šminke izgledalo nerealistično, budući da se dodaje licu, što nije u skladu s izgledom pravih žrtava opekotina. Framestore je objavio kako su promijenili pozicije nekih kostiju, mišića i tkiva kako bi izgled bio dramatičniji. Za svaki kadar su korištene HD kamere od 720 piksela postavljene iz različitih kuteva kako bi se u potpunosti obuhvatila izvedba Aarona Eckharta. Eckhart je na licu nosio markere i okrugle kapice koji su Framestoreu poslužili kao polazne točke. Framestore je uključio i nekoliko zajedničkih kadrova Balea i Eckharta u zgradi koja eksplodira gdje Dent biva opečen. Bilo je teško simulirati vatru na Eckhartu jer spaljivanje polovice nečega je samo po sebi nerealistično.
Skladatelji glazbe za Batman: Početak Hans Zimmer i James Newton Howard vratili su se i za nastavak. Zimmer je prije rekao kako je glavna tema Batmana namjerno ubačena na kraj prvog filma te da će se pokazati u potpunosti zajedno s razvojemm lika. Zimmer i Howard su shvatili kako bi skladanje herojske teme koju bi gledatelj mogao mumljati skrenula pozornost s kompleksnosti i tame lika.
Skladanje je počelo prije snimanja, a tijekom snimanja Nolan je dobio iPod s deset sati snimki za koje je Zimmer tvrdio kako ih je redatelj u potpunosti memorirao. Njihova devetominutna suita za Jokera temeljena je na dva tona, D i C (zanimljiva podudarnost s DC Comicsom). Zimmer je usporedio svoj stil s bendom Kraftwerk, koji dolaze iz njegove rodne Njemačke, kao i sa svojim uratcima s bendovima poput The Damned. Kad je Ledger umro, Zimmer je razmišljao da sklada novu temu, ali je odlučio da ne smije biti sentimentalan i kompromitirati dotad urađeno. Howard je skladao Dentove "elegantne i lijepe" teme orijentirane na puhaće instrumente.
U svibnju 2007., 42 Entertainmnent započeo je marketinšku kampanju s naglaskom na slogan filma "Why So Serious?" uz istodobno lansiranje internetske stranice s izmišljenom političkom kampanjom Hatveyja Denta, uz sliku s natpisom "I Believe in Harvey Dent" ("Ja vjerujem u Harveyja Denta"). Stranica je pokušala zainteresirati obožavatelje time da pokušaju zaraditi ono što žele vidjeti. 42 Entertainment je pokrenuo i "vandaliziranu" verziju stranice Warner Brosa. I Believe in Harvey Dent, nazvanu "I believe in Harvey Dent too" ("Ja također vjerujem u Harveyja Denta"), gdje su e-mailovi poslani od strane obožavatelja polako uklanjali piksele, otkrivajući prvu službenu sliku Jokera; na kraju je zamijenjena s mnogim natpisima "Haha" i skrivenom porukom koja je govorila "vidimo se u prosincu."Tijekom Comic-Con Internationala 2007., 42 Entertainment je pokrenuo WySoSerious.com, ponudivši korisnicima igru skupljanja kojoj je cilj otključati foršpan filma i novu sliku Jokera. 31. listopada 2007., na službenoj stranici filma je pokrenuta nova igrica sa skrivenim porukama u kojoj su obožavatelji morali otkriti razne tragove na određenim lokacijama u većim gradovima diljem Sjedinjenih Država te fotografirati svoja otkrića. Kombinirani tragovi otkrivali su novu sliku Jokera i audio isječak u kojem on kaže "And tonight, you're gonna break your one rule" ("Večeras ćeš prekršiti jedno svoje pravilo"). Kompletiranje igre vodilo je i do otključavanja nove internetske stranice nazvane Rory's Death Kiss(čiji se naziv odnosi na lažni radni naslov filma), gdje su obožavatelji mogli postavljati slike samih sebe u kostimu Jokera. Onima koji bi poslali fotografije na e-mail bi dobivali primjerak izmišljenih novina nazvanih The Gotham Times, čija je elektronička verzija vodila do otkrića brojnih drugih stranica.Uvodna sekvenca Viteza tame (Jokerove pljačke banke) i kombinacija drugih scena iz filma, prikazane su na izabranim IMAX prikazivanjima filma Ja sam legenda, koji je objavljen 14. prosinca 2007. Kino foršpan objavljen je i u ne-IMAX prikazivanjima Ja sam legenda, te na službenoj internetskoj stranici. Sekvenca je 8. srpnja 2008. objavljena na Blu-ray Disc izdanju Batman: Početak. Istog dana studio je objavio i animirani film direktno objavljen na DVD-u nazvan Batman: Gotham Knight, radnjom smješten između Batman: Početak i Viteza tame sa šest originalnih priča, redatelja Brucea Timma, suautora i producenta animirane serije o Batmanu. Svaki od ovih segmenata, koje su napisali Josh Olson, David S. Goyer, Brian Azzarello, Greg Rucka, Jordan Goldberg i Alan Burnett, predstavlja jedinstveni umjetnički stil, spajajući brojne umjetnike koji surađuju u istom DC svemiru.Nakon smrti Heatha Ledgera, 22. siječnja 2008., Warner Bros. je prilagodio reklamnu kampanju s fokusom na Jokera, promijenivši neke svoje internetske stranice posvećene promociji filma i objavivši posvetu Ledgeru na službenoj stranici filma te pokrivši crnom memorijalnom vrpcom fotogaleriju na WhySoSerious.com. 29. veljače 2008., stranica I Believe in Harvey Dent je omogućila obožavateljima da pošalju svoje e-mail adrese i brojeve telefona. U ožujku 2008., fikcionalna kampanja Harveyja Denta obavijestila je obožavatelje da će stvarna kampanja autobusima nazvana "Dentmobiles" obići razne gradove kako bi promovirala Dentovu kandidaturu za okružnog tužitelja.
15. svibnja 2008. u tematskim parkovima Six Flags Great America i Six Flags Great Adventure otvoreni su The Dark Knight roller coasteri vrijedni 7,5 milijuna dolara koji simuliraju da posjetitelje uhodi Joker. Mattel je proizveo igračke i igre za film, akcijske figure, kostime, društvene igre, slagalice i specijalno izdanje UNO kartaške igre, čija je komercijalna distribucija započela u lipnju 2008.Warner Bros. posvetio je šest mjeseci anti-piratskoj strategiji koja je uključivala otkrivanje ljudi koji su imali pretpremijerni primjerak filma u bilo koje vrijeme. Raspored otpreme i dostave se stalno izmjenjivao, a na mjestima dostave u SAD-u i u inozemstvu su vršene kontrole kako bi se osiguralo da se umnožavanje filma ne odvija u kinima. Piratska kopija objavljena je na internetu otprilike 38 sati nakon objavljivanja filma. BitTorrent pretraživač The Pirate Bay ismijao je filmsku industriju svojom mogućnošču da stavi film u slobodnu distribuciju na internetu, zamijenivši logo podrugljivom porukom.
Warner Bros. održao je svjetsku premijeru Viteza tame u New Yorku 14. srpnja 2008. u IMAX kinu: skladatelji iz filma James Newton Howard i Hans Zimmer odsvirali su dio filmske glazbe uživo. Prije komercijalne distribucije, film je izazvao "gomilu pozitivnih ranih recenzija i brujanje o ulozi Jokera u izvedbi Heatha Ledgera". Vitez tame počeo se komercijalno prikazivati 16. srpnja 2008. u Australiji, gdje je prvog dana zaradio gotovo 2,3 milijuna dolara.U Sjedinjenim Državama i Kanadi, film je prikazivan u 4,366 kina, srušivši prethodni rekord koji je držao film Pirati s Kariba: Na kraju svijeta iz 2007. Broj kina uključivao je 94 IMAX kinodvorane, uz procjenu da će se film prikazivati u 9,200 kina u SAD-u i Kanadi. Internetski servisi za prodaju karata prvog dana prikazivanja su prodali ogroman broj ulaznica za otprilike 3000 ponoćnih prikazivanja kao i za neobično rana prikazivanja. Sva IMAX kina koja su prikazivala film rasprodana su u početnom vikendu prikazivanja.Vitez tame postavio je 18. srpnja 2008. novi rekord za prvi dan prikazivanja s 18,5 milijuna dolara zarade, srušivši tako tri godine star rekord filma Zvjezdani ratovi, Epizoda 3: Osveta Sitha iz 2005. Rekord je srušen i u IMAX kinima sa 640,000 dolara zarade prvog dana. Vitez tame ukupno je prvog dana zaradio 67,165,092 dolara, skinuvši s trona rekord filma Spiderman 3 iz 2007. Prvog vikenda prikazivanja u SAD-u i Kanadi u 9,200 kina, film je ostvario dohodak od 158,411,483 dolara, što je 36,283 dolara po kinu, odnosno 17,219 po ekranu, čime je za 3 milijuna dolara nadmašio procijenjenu zaradu tijekom prvog vikenda, te u isto vrijeme srušio prethodni rekord od 151,116,516 dolara koji je postavio Spiderman 3 igrajući u 114 više kina, ali na 800 manjih ekrana. Sljedećeg ponedjeljka, zaradio je dodatnih 24,493,313 dolara, a sljedećeg utorka 20,868,722 dolara. Vitez tame postavio je i novi rekord za početni vikend u IMAX kinima, zaradivši 6,2 milijuna dolara, u odnosu na prethodni rekord koji je držao Spiderman 3 s 4,7 milijuna.Osim Sjedinjenih Država i Kanade, Vitez tame premijerno je prikazan u 20 drugih država u 4,520 kina, ostvarivši dohodak od 41,3 milijuna dolara u prvom vikendu. Film se smjestio na drugu poziciju iza Hancocka, koji je bio u svojem trećem vikendu, prikazujuči se u 71 državi. Najveći teritorij u kojem se Vitez tame prikazivao bila je Australija, u kojoj je preko vikenda zaradio 13,7 milijuna dolara, što je treća najuspješnija premijera filma o superjunaku Warner Brosa. do danas. Film je u Meksiku u 1,433 kina zaradio 7 milijuna, u Brazilu u 548 kina 4,45 milijuna, a u Hong Kongu u 37 kina 2,12 milijuna dolara. Navodeći kulturalne osjetljivosti prema nekim elementima u filmu, te nesklonost koja ide uz pret-premijerne uvjete, Warner Bros. je odbio objaviti film u kopnenoj Kini.Procjenjuje se kako je Vitez tame prema današnjem prosjeku od 7,08 dolara po ulaznici prodao 22,37 milijuna ulaznica, više od Spidermana 3, koji je prodao 21,96 milijuna ulaznica prema prosječnoj cijeni 6,08 dolara iz 2007. Oborio je i rekord po najvećem dohotku tijekom vikenda svih vremena. Prema podacima od 23. prosinca 2008., Vitez tame je u Sjevernoj Americi zaradio 530,833,780 dolara, srušivši pritom rekord najbržeg filma koji je ostvario zaradu od 500 milijuna te 465,993,073 dolara u drugim zemljama. Prema podacima od 23. prosinca 2008., ukupna svjetska zarada filma iznosi 996,826,853 dolara, te je četvrti najuspješniji film svih vremena. Vitez tame trenutno je najuspješniji film 2008. na sjevernoameričkom box officeu i u ostatku svijeta. Bez prilagođavanja inflaciji, trenutno je drugi najuspješniji film u Sjevernoj Americi svih vremena s ukupno 530,833,780 dolara dohotka, iza Titanica s 600,788,188 dolara. Bio je i drugi film u povijesti koji je premašio granicu od 500 milijuna dolara, najbrže do tada, u 43 dana (Titanic je to uspio tek nakon 98 dana). Kino distribucija Viteza tame bitno se razlikuje od one Titanica. Dok je Vitez tame rušio rekorde u prvom vikendu, Titanic je počeo vrlo skromno (zaradivši 28,6 milijuna u početnom vikendu), povećavši prodaju ulaznica u nadolazećim vikendima. S druge strane, Vitez tame je usporio nakon prvih nekoliko vikenda; 50 drugih filmova imalo je bolji deseti vikend, a njih 91 11. U svojem 15. vikendu, Vitez tame bio je 26. na box officeu.Warner Bros. je 23. siječnja 2009. ponovno objavio film u tradicionalnim i IMAX kinima u Sjedinjenim Državama, na vrhuncu sezone nagrada, kako bi povećao šanse za osvajanje Oscara.
Film je 9. prosinca 2008. u Sjevernoj Americi objavljen na DVD-u i Blu-ray Discu. Izdanja uključuju jednodijelni DVD; dvostruko specijalno DVD izdanje; dvostruko Blu-ray izdanje; te specijalni Blu-ray paket s figuricom Batpoda. Blu-ray izdanje omogućuje mijenjanje rezolucije: dok su IMAX sekvence snimane u 1:78:1, scene snimane u 35 mm su rezoluciji 2:40:1. DVD izdanje uključuje cijeli film u rezoluciji 2:40:1. Disk 2 dvostrukog specijalnog DVD izdanja uključuje IMAX sekvence u originalnoj 1:44:1  rezoluciji. Osim standardnih DVD izdanja, neke trgovine su objavile vlastita eksluzivna izdanja filma.
U Ujedinjenom Kraljevstvu je prvog dana prodano ukupno 513,000 primjeraka kućnih izdanja, od čega je 107,730 (21 posto) bilo Blu-ray diskova, što je najveći broj Blu-ray izdanja prodanih prvog dana. U Sjedinjenim Državama, Vitez tame je postavio rekord po najviše prodanih DVD-a u jednom danu, tj. tri milijuna primjeraka prodanih prvog dana - od čega je 600,000 bilo Blu-ray disc izdanja.DVD i Blu-ray Disc izdanja u Australiji su objavljeni 10. prosinca 2008. Izdanja su bila u obliku jednodijelnog DVD-a, dvostrukog DVD-a, dvostrukog izdanja s Batmaskom na DVD-u, dvostruko Blu-ray izdanje; te četverodijelni paket Batman: Početak/Vitez tame na DVD-u i Blu-rayu.
Prema 255 prikupljenih recenzija na Rotten Tomatoesu, Vitez tame ima 95 posto pozitivnih kritika, uz prosječnu ocjenu 8,5 od 10. Među skupinom Cream of the Crop Rotten Tomatoesa, koju čine najpopularniji i najcjenjeniji kritičari iz najboljih novina, internetskih stranica, televizije i radija, film ima ukupni skor od 90 posto.Roger Ebert iz Chicago Sun-Timesa opisuje Viteza tame kao "očaravajući film odskače od svojih korijena i postaje napeta tragedija." Hvalio je izvedbe, režiju i scenarij rekavši da film "redefinira mogućnosti filma snimljenom prema stripu". Ebert kaže kako je "ključna izvedba" ona Heatha Ledgera i pita se hoće li mu dodijeliti prvog posthumnog Oscara nakon Petera Fincha 1976. Peter Travers iz Rolling Stonea piše kako je film dublji od svojeg prethodnika, sa spretnijim scenarijem koji odbija objasniti Jokera popularnom psihologijom nego umjeto toga gura gledatelja u ispitivanje psihe Brucea Waynea, dok David Denby iz New Yorkera drži da priča nije dovoljno koherentna kako bi na pravi način istaknula razlike. Kaže kako je cijeli film "na rubu klimaksa" i predugačak. Denby je kritizirao scene za koje kaže kako su besmislene ili su izrezane taman kad su postale zanimljive. Todd Gilchrist s IGN-a primjećuje da, za razliku od većine filmova usredotočenih na "mitologiju", Vitez tame pokriva sve što se tiče logičkih ili konceptualnih izazova koje film prezentira, dajući gledatelju ono što očekuje, ali na način da hvata gledatelja nespremnog. David Ansen napisao je u Newsweeku kako je film "impresivan" u dijelovima u kojima dovodi do moralnih dilema: pitanje treba li se junak odreći svojeg kodeksa kako bi porazio zlikovca.Joe Neurmaier iz New York Daily News uspoređuje realistični prikaz likova koji su kao "bombe koje otkucavaju" slični onima iz Nepomirljivih Clinta Eastwooda. Kaže kako se Bale, Gyllenhaal, Oldman i Eckhart udružuju kako bi dodali zrelost koje nije bilo u Batman: Početak. Travers je hvalio izvedbu svih glumaca, rekavši kako svi daju svoj maksimum filmu. Kaže kako je Bale "naelektriziran" kao Al Pacino u Kumu II te da je Eckhartova izvedba "zastrašujuće dirljiva". Travers je najviše pohvala ostavio za Ledgera, rekavši kako glumac udaljava Jokera od interpretacije Jacka Nicholsona u mračnije vode. Izrazio je potporu svakoj potencijalnoj kampanji koja bi se zalagala da se Ledgera nominira za Oscara, koju su među ostalima pokrenuli Kevin Smith i Emanuel Levy. Levy piše kako se Ledger "u potpunosti uživio u ulogu", a Todd Gilchrist njegovu izvedbu naziva "trancedentalnom". Gilchrist je pohvalio i Oldmana zbog portreta kreposti, sumnje u sebe i autoriteta. Dodao je kako Gyllenhaal dodaje dubinu i odlučnost svojem liku. David Denby primjećuje kako središnji sukob funkcionira, ali "samo pola ekipe to može odglumiti", rekavši kako Baleova "blagog" Brucea Waynea i "ustrajnog, ali nezainteresiranog" Batmana konstantno zasjenjuje Ledgerova "demonska i zastrašujuća" izvedba, za koju kaže kako je glavni element uspjeha filma. Denby zaključuje da je Ledger "hipnotičan" u svakoj sceni.Travers kaže kako su se producenti filmom odmaknuli od stripovske ekranizacije i približili istinskom umjetničkom djelu. Posebno je naveo Nolanovu akcijsku koreografiju i sekvencu pljačke koja podsjeća na Vrućinu. Christopher Orr iz The New Republic je također hvalio skromno korištenje digitalne tehnologije, kao i scene potjere. Gilchrist je pohvalio miješanje stripovskih elemenata u realistično okruženje te kako je film prva adaptacija stripa za koju se može reći kako je prvorazredno umjetničko dostignuće. Gilchrist kaže da Nolan obrađuje velike teme na "humani" način, te da redatelj postiže više na polju priče i kamere nego u prvom filmu, održavajući "napetu" atmosferu, zamah i napetost tokom cijelog filma. Emanuel Levy kaže kako film predstavlja Nolanovo "najpotpunije i najzrelije" ostvarenje te da je tehnički impresivniji od svih filmova o Batmanu. Akcijske sekvence naziva jednim od najimpresivnijih viđenih na američkom filmu godinama.Dean Richards s WGN-TV-a je nazvao film ne samo jednim od najboljih u posljednjoj godini, "nego jednim od najboljih filmova godinama unatrag." Richards je nadalje komplimentirao film, naglasivši kako Chicago nikad prije nije bio iskorišten tako djelotvorno: "To nije samo odličan film u superheroju; to je odličan film, uopće." Todd Gilchrist opisuje film kao "mračan, kompleksan i uznemirujući", te kao najambiciozniji film svoje vrste. Zaključuje kako krši granice koje je postavila bilo koja strip adaptacija. Emanuel Levy i Peter Travers zaključuju kako je film "uzbudljiv i vizionarski". Larry Carroll s MTV.com kaže kako akcijske sekvence, podsjećanje na Kuma i "prelijepa" fotografija čine film "vrijednim Oscara". David Ansen pita treba li gledatelj otići s filma iscrpljeniji ili osvježeniji. Kaže da, iako poštuje ambicije Viteza tame da bude nešto više od potrošne zabave, želi da je bio malo duhovitiji.Kritičar američkog javnog radija David Edelstein nije bio toliko oduševljen filmom: "ispada kao da su scenarij napisali profesori filozofije s Oxforda pokušavajući poboljšati američku popularnu kulturu." Kritizirao je i odluku da se Gotham City smjesti u realni svijet koja podriva sama sebe akcijskim scenama koje naziva "spektakularno nekoherentnima." Christopher Orr iz The New Republica smatra Ledgerovu izvedbu snažnom, ali uznemirujućom, nazvavši je "najznačajnijim specijalnim efektom filma".Damir Radić je film nazvao precijenjenim: "Podjednako dosadan i klišeiziran kao i prethodnik Batman: Početak, nastavak serijala pod autorskim vodstvom Christophera Nolana u završnici donosi i pregršt patetičnog moraliziranja, a vidjeti ga vrijedi jedino zbog posljednje, doista sjajne izvedbe Heatha Ledgera kao Jokera, no da bi se došlo do Ledgera, treba otrpjeti dugu bezličnu prisutnost Christiana Balea, Michaela Cainea i Morgana Freemana, te svjedočiti sužavanju prostora talentu Garyja Oldmana i osobito Maggie Gyllenhaal. Vitez tame najzanimljiviji je kao krunski dokaz lošeg ukusa američkih kritičara koji uporno u ovom plošnom djelcu lišenom čak i užestilske izvanrednosti vidi slojevitost i mračne dubine, kao da nikad nisu ne samo čitali autore poput Sadea ili Ellisa, nego niti gledali intrigantnije superherojske spektakle poput O za osvetu ili Burtonova Povratka Batmana."
Pisac misterija Andrew Klavan u Wall Street Journalu je usporedio ekstremne mjere koje Batman poduzima kako bi se sukobio s kriminalom s onima američkog predsjednika Georgea W. Busha iz Rata protiv terorizma. Klavan tvrdi da je, "na nekoj razini" Vitez tame "panegirik odvažnosti i moralnoj  volji koju je pokazao George W. Bush u ovom vremenu terora i rata." Klavan podupire ovaj pogled na film uspoređujući Batmana i Busha: "ponekad morate pomaknuti granice građanskih prava kako biste se mogli nositi s neposrednom opašnošću, uz obavezu da opet uspostavite te granice kad ta opasnost prođe." Klavanov članak naišao je na mnoge kritike na internetu i u glavnim medijima. Recenzirajući film u Sunday Timesu, Cosmo Landesman je došao do suprotnog zaključka u odnosu na Klavana: film "nudi moralku o tome kako moramo prigrliti terorista - dobro, pretjerujem. No, u biti je to duga i mučna rasprava o tome kako pojedinci i društvo nikad ne smiju kršiti slovo zakona u borbi protiv sila bezakonja. U borbi s čudovištima moramo paziti da i sami ne postanemo čudovišta. Film ističe tvrdnju antiterorističke koalicije kako, u ratu protiv terorizma, stvarate uvjete za još terora. Pokazano nam je kako su nevini ljudi poginuli zbog Batmana - a on pada zbog toga".
Prema riječima Davida S. Goyera, glavna tema Viteza tame je eskalacija. Gotham City je slab, a građani krive Batmana zbog nasilja i korupcije u gradu, kao i za Jokerove prijetnje. Batman se u takvoj situaciji osjeća kako uzima zakon u svoje ruke u isto vrijeme degradirajući grad. Roger Ebert je naglasio, "Tokom cijelog filma, [Joker] osmišlja lukave situacije koje prisiljavaju Batmana, načelnika Gordona i okružnog tužitelja Harveyja Denta da donesu nemoguće etičke odluke. Krajem filma, cijeli Batmanov moralni temelj je ugrožen."Drugi kritičari su spomenuli temu trijumfa zla nad dobrom. Na početku filma Harveyja Denta nazivaju "Bijelim vitezom", a na kraju njega obuzima zlo. S druge strane, Joker je prikazan kao oličenje anarhije i kaosa. On nema motiva, nema zapovijedi i želje da stvori pustoš i "gleda kako svijet gori". Još jedna tema je užasna logika ljudske pogreške. Scena trajekata prikazuje kako ljudi mogu lako biti privučeni nepravdi.
Film se pojavio na mnogim top deset ljestvicama raznih kritičara najboljih filmova 2008.
Byrne, Craig (2008.). The Dark Knight: Featuring Production Art and Full Shooting Script (Hardcover), Universe ISBN 0789318121
Nolan, Christopher; David S. Goyer (2007.). “Introduction”, Absolute Batman: The Long Halloween (Hardcover), New York: DC Comics ISBN 1401212824
O'Neil, Dennis (2008.). The Dark Knight (Paperback), Novelization of the film, Berkley ISBN 0425222861

Vjetroelektrana je niz blisko smještenih vjetroagregata, najčešće istog tipa, izloženih istom vjetru i priključenih posredstvom zajedničkog rasklopnog uređaja na elektroenergetski sustav. Vjetroagregat je rotirajući stroj koji pretvara kinetičku energiju vjetra prvo u mehaničku, a zatim preko električnih generatora u električnu energiju. Pri tome se rotor vjetroturbine i rotor električnog generatora nalaze na istom vratilu. Vjetroelektana je obnovljivi izvor električne energije pokretan kinetičkom energijom vjetra. 
Energija vjetra je u stvari oblik sunčeve energije. Sunce neravnomjerno zagrijava različite dijelove Zemlje i to rezultira različitim tlakovima zraka, a vjetar nastaje zbog težnje za izjednačavanjem tlakova zraka. Postoje dijelovi Zemlje na kojima puše tzv. stalni (planetarni) vjetrovi i na tim područjima je iskorištavanje energije vjetra najisplativije. Dobre položaji su obale mora i oceana (priobalna vjetroelektrana), te pučina mora (plutajuća vjetroelektrana). Pučina se ističe kao najbolji položaj zbog stalnosti vjetrova, ali cijene ugradnje i prijevoza energije usporavaju takva ulaganja. Kod pretvorbe kinetičke energije vjetra u mehaničku energiju (okretanje osovine generatora) iskorištava se samo razlika brzine vjetra na ulazu i na izlazu. Albert Betz, njemački fizičar dao je još davne 1919. zakon energije vjetra, poznat kao Betzov zakon. Njegov zakon kaže da možemo pretvoriti samo manje od 16/27 ili 59% kinetičke energije vjetra u mehaničku energiju pomoću turbine na vjetar. 59% predstavlja teoretski maksimum, ali u primjeni se može pretvoriti između 35% i 45% energije vjetra zbog raznih gubitaka u sustavu.
Za korištenje energije vjetra često se upotrebljava agro-hortikulturalno nazivlje, pa se tako govori o vjetroparkovima, vjetrofarmama ili vjetropoljima. Na taj način se i samom nomenklaturom pokušava reći da se ne radi o „pravim“ elektranama. Zato treba jasno reći, vjetroelektrana jest elektrana i to ona koja kao gorivo za proizvodnju električne energije koristi vjetar. Ona se kao i svaka druga elektrana sastoji od nekoliko dijelova, uključujući vjetroagregate (turbina + generator), transformatorske stanice, kabele i vodove, te ostale pripadajuće objekte. Na taj način postiže se sustavnost nazivanja objekata za proizvodnju električne energije (hidroelektrana, termoelektrana, nuklearna elektrana, itd.) i nedvojbeno se iskazuje da je vjetroelektrana elektroenergetski objekt, a ne element krajobraznog ili poljoprivrednog karaktera.
Podrobniji članak o temi: Povijest vjetroelektranaPovijest vjetroelektrana i korištenja energije vjetra seže u doba kada su ljudi prvi puta postavili jedra na brodove i time si omogućili daleka putovanja i isto tako odlučili svoje živote povjeriti u ruke tog nepredvidljivog obnovljivog izvora energije. Može se reći da je na neki način vjetar bio taj koji je pokrenuo eru istraživanja i omogućio prijenos robe i dobara u neslućenim količinama na velike udaljenosti. Dugo vremena nakon prvih jedara uslijedilo je korištenje energije vjetra za obavljanje mehaničkog rada u mlinovima i za pokretanje vodenih pumpi (posebice u Nizozemskoj, na srednjem zapadu SAD-a i u zabačenim dijelovima Australije). U modernim vremenima s dolaskom i izumom električne energije počinju se upotrebljvati u svrhu proizvodnje iste, no tek u zadnja dva desetljeća zbog sve većeg zagađenja okoliša počinju svoj značajan uzlet, da bi danas to bio jedan od glavnih izvora energije za blisku budućnost.
vjetroelektrane su poželjan oblik obnovljivog izvora energije nasuprot elektranama na fosilna goriva, jer kemijski i biološki ne zagađuju okoliš;
vjetroelektrana može imati umjeren pozitivan utjecaj na smanjenje snage vjetra u područjima koja su inače izložena suviše jakim vjetrovima;
vjetroelektrane su energetska postrojenja bez štetnih emisija (staklenički plinovi);
smanjuje se nacionalna ovisnost o uvozu fosilnih goriva;Nedostaci vjetroelektrana su:
povremenost pogona, zavisno o meteorološkim karakteristikama područja primjene. Nije rješeno učinkovito akumuliranje većih količina energije za razdoblje bez vjetra, pa bi se stoga vjetroelektrane trebale vezati na elektroenergetski sustav regije i s njim razmjenjivati energiju. Prikladnim se čini kombinacija hidroelektrana i vjetroelektrana, koja u razdoblju jačeg vjetra štedi hidro-akumulaciju, a u razdoblju bez vjetra energiju daje hidroelektrana. Kod sitnih vjetroelektrana akumulaciju mogu osiguravati jedino akumulatori, koji ne mogu zadovoljiti potrebe u područjima s manje vjetrovitih dana, ali mogu štediti klasičnu energiju u vjetrovitom razdoblju;
jake promjene u snazi vjetra relativno su teže tehnički savladive. Tehnička rješenja moraju spriječiti oštećenje vjetrenjače pri olujnoj snazi i izvlačiti maksimalnu snagu pri slabom vjetru, što poskupljuje ta rješenja;
za usklađivanje broja okretaja vjetroturbine s brojem okretaja ugrađenog generatora potreban je multiplikator s automatskom regulacijom brzina generatora, što također poskupljuje tehničku izvedbu;
troškovi održavanja znaju činiti značajnu stavku u cijeni dobivene energije vjetra, budući da je u slučaju velikih vjetroelektrana broj uređaja relativno velik, tj. snaga po jednom uređaju je daleko manja nego kod klasičnih elektrana na fosilna goriva;
prisutno je izvjesno "estetsko zagađenje" u slučaju velikih vjetroelektrana, što međutim nema većeg značaja ako se takva vjetroelektrana ugradi na nenapučenim prostorima.
Iako je vjetropotencijal najvažniji čimbenik za izbor položaja vjetroelektrane, postoji i niz drugih čimbenika koji se moraju zadovoljiti. Izbor položaja provodi se u dva koraka. Najprije se određuju područja koja su nepogodna za izgradnju zbog sljedećih razloga: 
područje zaštićeno zbog iznimnih prirodnih ili kulturnih ljepota (park prirode, arheološko nalazište);
područje vrlo zahtjevnog reljefa s obzirom na mogućnost izgradnje.U drugom koraku provodi se vrednovanje makrolokacije na temelju kriterija kao što su:
veličina lokacije, odnosno broj vjetroagregatskih jedinica koje je na tom položaju moguće postaviti;
utjecaj na životinjski svijet (migracijski putovi ptica selica, zaštićena staništa i drugo)
položaj lokacija s obzirom na turistička područja.Unutar odabranih makrolokacija izdvajaju se mikrolokacije. Za vredovanje i izbor najpovoljnije mikrolokacije može se primijeniti načelo slično izboru za makrolokaciju. Nakon izbora mikrolokacije  kreće se s mjerenjem karakteristika vjetra (brzina, smjer i drugo). Na temelju analize izmjerenih podataka u određenom vremensko razdoblju (minimalno 1 godina) izrađuje se studija izvodljivosti u kojoj će se odrediti veličina i broj vjetroagregata, odnosno optimalni kapacitet lokacije. Prema navedenim čimbenicima, idealna vjetroelektrana je ona koja je smještena na mjestu koje ima povoljan vjetropotencijal, nalazi se blizu električne mreže, ima dobar cestovni pristup, a njezina gradnja je u skladu s namjenom prostora i s uvjetima zaštite okoliša.
Vjetropotencijal je najvažniji čimbenik za izbor položaja vjetroelektrane. To su zapravo karakteristike vjetra na pojedinoj lokaciji. Najvažnija karakteristika je srednja godišnja brzina vjetra na određenoj visini iznad tla. Naime, vjetrogenerator se pokreće kada brzina vjetra poraste iznad otprilike 3 m/s. Pri toj brzini proizvodnja električne energije je vrlo mala. Porastom brzine, količina električne energije se povećava do maksimalne, koja se postiže na brzini vjetra od oko 12 m/s. Daljnjim porastom brzine vjetra količina proizvedene energije se više ne povećava. Kada brzina poraste preko 25 do 30 m/s, vjetroagregat se isključuje jer ne može podnijeti mehanička opterećenja koja uzrokuju tako velike brzine vjetra. Iz opisanog načina rada vjetrogeneratora možemo zaključiti da je za idealnu proizvodnju električne energije potrebna brzina vjetra od oko 12 m/s.
To je samo prvi korak u određivanju vjetropotencijala. Potrebno je potom razmotriti kako je brzina vjetra raspoređena tijekom godine. Npr. u godišnjem prosjeku može biti sadržan velik  broj sati s brzinom vjetra iznad 30 m/s ili ispod 3 m/s, što zapravo nije pogodno za iskorištavanje. Možemo zaključiti da je za energetsko iskorištavanje optimalan vjetar do srednje jakosti, bez velikih oscilacija, i koji ima što veću učestalost.
Zbog jake ovisnosti prinosa energije (a samim time i ekonomske isplativosti) o brzini vjetra (ovisnost energije vjetra o kubu brzine vjetra), potrebna su točna mjerenja vjetra na samoj lokaciji. Mjerenja se obavljaju pomoću anemometara koji su pričvršćeni na stupove, približno na visini osi na kojoj će se nalaziti vjetroagregati (iako se zadnjih godina bilježi rast tzv. udaljenih mjerenja pomoću LIDAR-a). Obično treba postaviti više stupova na lokaciji u vremenu od barem 6 mjeseci, a preporuča se da to vrijeme mjerenja bude nekoliko godina. Brzina vjetra je osnovni čimbenik od kojega se kreće pri projektiranju svih vjetroagregata koji će se nalaziti na lokaciji, njihovog broja i prostornog razmještaja. Brzina vjetra također služi kao polazna točka za sve proračune o ekonomskoj isplativosti i proizvodnji energije. Osjetljivost doprinosa energije o brzini vjetra ovisi i o brzini samog vjetra. Zbog toga je posebno  važno točno mjeriti brzine vjetra na lokacijama gdje je ta brzina manja.
Za određenu lokaciju bitno je poznavati i smjerove iz kojih puše vjetar (ruža vjetrova), da bi se odredio optimalan raspored vjetroagregata kako bi maksimalno iskoristili vjetar iz svih smjerova. Druga najvažnija karakteristika vjetra, osim srednje brzine, je i raspodjela brzine vjetra. Weibullova krivulja je alat koji nam služi za realističnu raspodjelu brzine vjetra. Tri godine mjerenja značajno smanjuje odstupanja brzine vjetra u odnosu na dugogodišnje oscilacije vjetra, na 3% u brzini vjetra i oko 4% u proizvodnji energije. Ostali bitniji podatci o vjetru su dugoročna gustoća zraka na lokaciji i intenzitet turbulencije vjetra na lokaciji. Sami po sebi ne utječu na proizvodnju energije iz vjetra, ali utječu pri određivanju opterećenja na lopatice rotora i na očekivani vijek trajanja samog vjetroagregata.
Srednja brzina vjetra na Jadranskom moru u obalnom i otočnom pojasu kreće se od 3 do 6 m/s. U godišnjem hodu najveća srednja brzina vjetra javlja se u siječnju ili veljači. To su ujedno mjeseci s najviše bure. Jugo u jadranskim ciklonama može znatno povisiti srednju brzinu vjetra u rano proljeće ili kasnu jesen. Srednja je brzina vjetra najmanja u srpnju i kolovozu, kad je i vrijeme najstabilnije. U blizini obale pojavljuje se vjetar jačine 6 ili više bofora (Beaufortova ljestvica) do 40 dana godišnje. Vjetar iznad 8 Bf, mnogo je rjeđi. Kako Jadran ne obiluje jakim i olujnim vjetrom, pogodan je za iskorištavanje energije vjetra. Tome u prilog govori i činjenica što se određeni smjerovi vjetra često javljaju i dugo traju. Najčešći vjetrovi su bura i jugo. Ti vjetrovi koji se po smjeru razlikuju za 90 stupnjeva, pušu tijekom cijele godine. Osobito su učestali u hladnijem dijelu godine, kad su im i brzine veće. Potencijal ova dva najzastupljenija vjetra u Hrvatskoj nije moguće u potpunosti iskoristiti. Naime, vjetrovi ovakvog tipa vrlo često imaju jake udare (preko 100 km/h) i velike oscilacije u brzini što ne samo da nije moguće iskoristiti za proizvodnju električne energije, nego i dodatno povećava zahtjeve na mehaničku stabilnost vjetroturbina. Zato se biraju lokacije na kojima bura i jugo rijetko dosežu orkansku snagu. Nažalost, atlas vjetra u Hrvatskoj ne postoji, kao ni karte vjetra. Stoga se za određivanja položaja vjetroelektrana uglavnom dogovaraju posebna mjerenja.
Vjetroelektane se mogu podijeliti na kopnene vjetroelektane, priobalne vjetroelektane, plutajuće vjetroelektrane i zračne vjetroelektrane. Najveći proizvođači električne energije pomoću vjetra su SAD, Njemačka, Španjolska i Kina (energija vjetra u Kini).
Kopnene vjetroelektane se grade na čvrstom tlu i najčešći su oblik vjetroelektrana. Najveće kopnene vjetroelektane u svijetu su:
Podrobniji članak o temi: Priobalna vjetroelektranaPriobalna vjetroelektrana (engl. Offshore wind park) je vrsta vjetroelektrane s čvrstim temeljima koja se gradi na moru (ima planova gradnje i na jezerima), uglavnom u priobalnom području, gdje je dubina vode obično manja od 60 metara (udaljenost od obale do najviše 50 kilometara), za razliku od plutajućih vjetroelektrana, koje se grade na pučini. Činjenica da voda (a posebice duboka voda) ima manju površinsku "hrapavost" od kopna jako utječe na brzine vjetra, koje su mnogo veće na moru. Faktori snage su mnogo veći kod takvih instalacija. Kod lokacija s produženim plićinama (kao primjerice u Danskoj), vjetroelektrane je lako sagraditi. Općenito govoreći, morske instalacije vjetroagregata su načelno skuplje od kopnenih. To je zbog toga što su im tornjevi viši kada se uračuna dio ispod vode i što je sama izgradnja skuplja. Proizvedena električna energija se do kopna prenosi putem podmorskog kabela. Održavanje je također skuplje, a mora se paziti i na zaštitu od korozije, zbog čega se često dodaju dodatni premazi i katodna zaštita. Takve turbine su najveće turbine u pogonu i predviđa se da će njihova veličina (i insalirana snaga) i dalje rasti (preko 6 MW). Vjetroelektrane smještene na moru znaju imati i više od 100 vjetroagregata.
Podrobniji članak o temi: Plutajuća vjetroelektranaPlutajuća vjetroelektrana ili pučinska vjetroelektrana je vrsta vjetroelektrane koja se postavlja na plutajuću strukturu u dubljem moru, gdje nije moguće postaviti priobalnu vjetroelektranu. Plutajuće vjetroelektrane su složene i zahtijevaju veće početne troškove, ali su nove studije pokazale je da zbog njihovih mogućnosti da pristupe snažnijim vjetrovima dalje na moru imaju isplativost primjene. Obično se više plutajućih vjetroagregata povezuju zajedno u vjetroelektranu, kako bi se koristio zajednički podvodni kabel za prijenos električne struje.
Podrobniji članak o temi: Visinske vjetroelektraneKoncept visinskih vjetroelektrana se zasniva na iskorištenju energije vjetra u višim slojevima atmosfere. One predstavljaju dizajnirani koncept vjetroelektrana koji su na različite načine podignuti u visinu bez potpore tornja. Možemo ih podijeliti u dvije skupine: one za iskorištavanje vjetra na nižim visinama te na one koje to mogu na višim visinama. Tijekom posljednjih 20 godina napravljeno je nekoliko desetaka projekata i koncepata od kojih se istaknula nekolicina koje imaju šanse za realizaciju. Zajedničko im je to što su predviđene za iskorištavanje vjetra na visinama većim nego što to mogu vjetroelektrane montirane na tlu, mogućnost montaže na bilo kojoj lokaciji na svijetu te su u potpunosti ekološki prihvatljive, budući da ne ispuštaju stakleničke plinove. Visinske vjetroelektrane na taj način mogu proizvoditi električnu energiju 90% vremena, dok bi one na zemlji to činile maksimalno 35% vremena. To bi rezultiralo pojeftinjenjem električne energije i zahtjevalo bi manje vjetroelektrana za istu količinu električne energije.
Vjetroelektrane u Hrvatskoj su započele svoj razvoj još 1988., kada je Končar postavio prvi vjetroagregat u brodogradilištu Uljanik, koji se i danas tamo nalazi, no onda je razvoj istoga obustavljen. Danas Končar ima postavljen prvi prototip svog modernog vjetroagregata na lokaciji Pometeno brdo u blizini Splita i pokušava uhvatiti korak s ostalim poznatim proizvođačima vjetroagregata.Promatrajući karakteristike vjetra na prostoru Hrvatske, može se zaključiti da Hrvatska ima na desetke područja koja imaju zadovoljavajući vjetropotencijal za izgradnju elektrana. Mjerenja određenih karakteristika vjetra (brzina, smjer, učestalost) pokazala su kako je za iskorištavanje energije vjetra povoljnije područje Jadrana od kontinentalnog dijela Hrvatske. Stoga su prve hrvatske vjetroelektrane izgradene upravo na tom području. Za projekte vjetroelektrana je do sada iskazano najviše interesa na područjima Zadarske, Šibensko-kninske, Splitsko-dalmatinske i Dubrovačko-neretvanske županije.
U Hrvatskoj je trenutno 12 vjetroelektrana koje su u normalnom radu (lipanj 2014.) i koje isporučuju električnu energiju u elektroenergetski sustav Hrvatske. Instalirana snaga svih vjetrolektrana je 280 MW, u radu je 148 vjetroagregata koji isporučuju godišnje oko 810 GWh električne struje. Za usporedbu Termoelektrana Plomin ima snagu 330 MW i isporučuje godišnje oko 2173 GWh električne struje.
Vjetroagregat je rotirajući stroj koji pretvara kinetičku energiju vjetra prvo u mehaničku, a zatim preko električnih generatora u električnu energiju. Pri tome se rotor vjetroturbine i rotor električnog generatora nalaze na istom vratilu. 
Vjetroagregati koriste energiju vjetra, koja se ubraja u obnovljive izvore energije.
Potoji čitav niz podjela vjetroagregata, pa ih tako u ovisnosti prema nekim konstrukcijskim i radnim značajkama razvrstavamo po:
omjeru brzine najudaljenije točke rotora i brzine vjetra: brzohodne i sporohodne;
učinkovitosti pretvorbe energije vjetra u zakretni moment: nisko i visoko učinkovite;
Vjetroagregati s okomitom osi su najstariji sustavi za iskorištavanje energije vjetra. Danas također postoje koncepti modernih vjetroagregata koji imaju okomit položaj osi. Negativna strana ove vrste vjetroagregata je manja iskoristivost od vjetroagregata s vodoravnom osi, a pozitivne strane su:
vjetroagregat nema usmjerenja, ne mora biti usmjerena prema vjetru, pa ne trebaju dodatni uređaji za praćenje vjetra i okretanje vjetroturbine;
uređaji za kontrolu vjetroagregata i pretvorbu energije mogu biti smješteni na razini zemlje zbog okomite osi rotora;
jednostavnija struktura što olakšava i samo postavljanje.Vrste vjetroagregata s okoitom osi su:
vjetrenjača s rotirajućim jedrima.Savoniusov rotor radi na principu otpornog djelovanja koji kombinira s potiskom. Sastoji se od dvaju polucilindričnih lopatica koje su otvorene na suprotnim stranama. Blizu osi, lopatice se preklapaju tako da preusmjereni vjetar može strujati iz jedne lopatice u drugu. Ova vrsta rotora ima veću iskoristivost od rotora baziranih samo na otpornom djelovanju, ali manju od rotora primarno baziranih na potisku. Ovaj tip rotora ima prednost koja se bazira na tome da se mogu početi vrtjeti na malim brzinama vjetra, dok im je loša strana u tome što je potrebno puno materijala za njihovu izradu. 
Darrieusov rotor je 1929. konstruirao Francuz Georges Darrieus. Ova vrsta rotora se sastoji od dvije ili tri lopatice koje imaju oblik parabole. Profil rotorskih lopatica oblikom odgovara radu na principu potiska. Iskoristivost ovih rotora je puno veća od iskoristivosti Savonius-ovih rotora. Glavni nedostatak Darrieus-ovog rotora je u tome što ne može sam započeti rotaciju te zbog toga uvijek zahtjeva pomočni uređaj za pokretanje.
Daljnjim razvojem Darrieusovog rotora razvijen je H rotor ili H – Darrieus-ov rotor. Ovaj rotor se još naziva i Heidelberg rotor po tvrtki Heidelberg Motor. Generator s permanentnim magnetom je integriran u samu strukturu rotora i ne zahtjeva sustav prijenosa.
Vjetroagregati s vodoravnom osi su danas najzastupljeniji tip vjetroturbina. Vjetroagregati su došli do vrlo visokog stupnja tehničke razvijenosti i dosežu snage od nekoliko megawata, dok su vjetroagregati u 1980-tim godinama bili u rangu snage ispod 100 kW.
Dijelovi vjetroagregata su: rotor ili vjetroturbina (sastoji se od glavčine, vratila i lopatica – obično 3 lopatice), kočioni sustav, elementi za uležištenje sporohodnog vratila, upravljački i nadzorni sustav, električni generator, zakretnik ili oprema za zakretanje, kućište stroja ili gondola, stup, prijenosnik snage (obično multiplikator), temelj, transformator, spoj na elektroenergetski sustav i posebna oprema.
Energija koja može biti preuzeta od vjetra ovisi o brzini vjetra. Poslje dostizanja nominalne snage, snaga vjetroagregata bi trebala ostati konstantna kod svih brzina vjetra večih od nominalne brzine zbog toga jer turbina i generator ne mogu podnjeti više energije. Zbog toga, vjetroelektrana mora limitirati snagu pomoću jedne od dvaju sljedećih metoda:
Metoda promjene kuta lopatica rotora (engl. pitch control).Metoda zavjetrine (engl. stall control) se bazira na efektu stvaranja vrtložnih struja, a time i zavjetrine kod velikih upadnih kuteva koji se sami povećavaju pri povećanju brzine vjetra. Ovaj efekt uništava uzgon na površini zahvaćenoj ovim efektom, te na taj način limitira snagu koju vjetar prenosi na lopatice rotora. Kod ovoga načina zaštite vjetrogeneratora lopatice rotora se ne pomiću, te kut pod kojim su postavljene uvijek ostaje konstantan. Ovakav način zaštite vjetrogeneratora se realizira samom konstrukcijom rotora, te ne zahtjeva napredne tehničke sustave za njezin rad. Negativna strana ovakvog načina zaštite vjetrogeneratora je u tome što ne omogućava nikakvo naknadno upravljanje zbog toga što je ovaj način zaštite isključivo pasivan. Maksimalnu snagu novodizajniranog rotora nije lako procijeniti zbog kompliciranog matematičkog proračuna strujanja fluida. Nakon dosizanja maksimalne snage, izlazna snaga generatora zaštićenog ovom metodom opada.
Ovako zaštićeni sustavi moraju imati još dodatne aerodinamičke kočnice koje pomažu vjetrogeneratorima s ovakvim načinom zaštite da prežive oluje.
Metoda promjene kuta lopatica rotora (engl. pitch control) se zasniva na zaštiti svojih vjetroagregata pomoću promjenjivog kuta lopatica rotora, iako je ovu metodu zaštite tehnički puno teže izvesti. Budući da je ova metoda zaštite aktivna metoda, ona se može prilagoditi različitim uvjetima. Zaštita metodom promjene kuta lopatica rotora automatski prilagođava kut lopatica rotora, a samim time i upadni kut, smanjujući ga ili povečavajući, ovisno o prilikama. Lopatice rotora se okreću u vjetar prilikom većih brzina vjetra, smanjujući upadni kut i tako se aktivno smanjuje ulazna snaga na lopaticama rotora. Izrada ovako zaštićenih i kontroliranih vjetroagregata je složenija, zato jer lopatice rotora moraju biti pomično učvršćene na vrh osovine, i mora postojati još dodatni motor koji bi upravljao nagibom lopatica. Manji sustavi uobičajeno koriste mehanički kontroliran mehanizam promjene kuta lopatica rotora oslanjajući se na centrifugalnu silu. Ako je vjetrogenerator kompletno isključen zbog zaštite od oluje i ako ima mogućnost zakretanja kuta lopatica rotora, mogu mu se lopatice rotora okrenuti u položaj pera (najmanja moguća silueta koja stoji na putu vjetra), te se tako smanjuje njegov otpor vjetru i mogućnost oštećenja.
Sustav za praćenje vjetra (engl. yawing) može se svrstati u sustave za povećanje iskoristivosti vjetrogeneratora i sustave za zaštitu vjetroagregata s vodoravnom osi. Ovaj sustav radi na principu vodoravnog zakretanja vjetrogeneratora. Vjetroagregati s vodoravnom osi, za razliku od vjetroagregata s okomitom osi, moraju uvijek svojom orijentacijom pratiti smjer vjetra. Orijentacija lopatica rotora uvijek mora biti tako namještena da su lopatice rotora okrenute prema vjetru pod optimalnim kutem. Ovo može biti problem za vjetrogeneratore s promijenjivim kutem lopatica rotora ako su postavljene na mjestu gdje dolazi do vrlo brze promjene smjera vjetra zbog toga što može doći do velikih promjena u snazi o čemu se mora voditi računa prilikom vodoravnog zakretanja vjetroagregata i prema tome se korigirati brzina rotora.
Za zakretanje vjetroagregata u vodoravnom smjeru cijelo kućište vjetrogeneratora s rotorom, prijenosom i generatorom mora biti pomično postavljeno na vrhu stupa. Sustav za mjerenje vjetra smješten na kućištu mjeri i izračunava brzinu i smjer vjetra i prema tim podatcima upravljački sustav odlučuje kada, za koliko i u kojem smijeru zaokrenuti kućište i rotor vjetrogeneratora. Kada kućište i rotor dođu u optimalni položaj pokreće se vodoravna kočnica koja drži vjetrogenerator u tom položaju. U stvarnosti postoji uvijek malo odstupanje od smjera vjetra i optimalnog položaja rotora. To odstupanje uobičajno iznosi oko 5%.
Turbinski dio vjetrenjače s rotorom, kočnicama i prijenosnikom snage predstavlja važan dio cjelokupnog sustava, čija je osnovna funkcija pogon generatora. Za pravilan i siguran rad vjetroagregata, generator mora ispunjavati određene zahtjeve kao što su:
izdržljivost rotora na povećanim brojevima okretaja u slučaju otkazivanja svih zaštitnih sustava;
izdržljivost, odnosno postojanost konstrukcija na visokim dinamičkim opterećenjima prilikom kratkih spojeva, te pri uključivanju i isključivanju generatora;
uležištenje generatora na način da jamče dugotrajnost.Uzimajući u obzir nepogodne i promjenjive uvijete rada (povećane vlažnosti, slanosti, zatim otpornost na krute čestice, povišenu temperaturu i dr.) pred generatore se također postavlja zahtjev pouzdanosti sa što je moguće manje održavanja. Razni su kriteriji prema kojima se može izvršiti podjela generatora. Tako se prema načinu rada generatori mogu podijeliti na generatore za:
spregnuti rad s drugim izvorima.Prema vrsti električne struje koju generatori generiraju, generatori mogu biti: 
generatori istosmjerne struje (generatori istosmjerne struje se zbog problema s pouzdanosti rijetko primjenjuju);
generatori s nepromjenjivom brzinom okretanja.Također postoji podjela prema veličini tj. snazi. 
asinkroni generator s nadsinkronom ili podsinkronom pretvaračkom kaskadom.Generatori s nepromjenjivom brzinom okretanja su:
vjetroturbina s asinkronim generatorom. Asinkroni generatori se najčešće priključuju na krute električne mreže. Krutu mrežu karakterizira velika naponska i frekvencijska stabilnost. Osnovna prednost im je jednostavnija i jeftinija konstrukcija, iako s druge strane moraju imati kompenzacijski uređaj (uglavnom uklopive kondenzatorske baterije) i priključni uređaj kako bi se omogućilo početnu sinkronizaciju s mrežom;
vjetroturbina sa sinkronim generatorom. Upotrebljevaju se za spajanje na ne tako krute električne mreže, npr. kod spajanja na otočni električni sustav. Ovdje su potrebni uzbudni sustav i regulator brzine koji će održavati napon i frekvenciju. Ovakvi generatori ne mogu se pronaći u komercijalnim izvedbama sa stalnom brzinom u pogonu na krutu mrežu. Kod vjetroturbina nazivnih snaga većih od 500 kW naročito je izražena potreba za uključivanjem sustava za regulaciju kuta zakretanja elise propelera, što inače nije slučaj, pa tako da se spomenuti sustav ne izvodi u svim jedinicama.
Podrobniji članak o temi: Utjecaj vjetroelektrana na okolišVjetroelektrane ne zahtijevaju potrošnju goriva za kontinuiran rad, nemaju nikakvu emisiju direktno vezanu uz proizvodnju struje. Vjetroelektrane ne proizvode ugljični dioksid, sumporov dioksid, živu, čestice, i mnoge druge vrste zagađenja zraka, kao što stvaraju fosilna goriva. Vjetroelektrane troše resurse samo u proizvodnji i izgradnji. Tijekom proizvodnje vjetroelektrane, čelik, beton, aluminij te drugi materijali, moraju se proizvesti i transportirati koristeći procese koji zahtijevaju mnogo energije. Pri tim procesima koriste fosilne izvore energije. Proizvođač vjetroelektrana Vestas, tvrdi da se početna emisija ugljičnog dioksida isplati u roku od otprilike devet mjeseci rada vjetroelektrana u blizini obale.Studija iz 2006. zaključila je da je emisija ugljikovog dioksida CO2 od vjetrovne energije između 14 do 33 tona po GWh proizvedene energije. Većina emisije CO2 dolazi od proizvodnje betona za temelje vjetroturbine. Studija Irske nacionalne mreže govori da "Proizvodnja električne energije iz vjetra smanjuje potrošnju fosilnih goriva te time smanjuje emisiju CO2", uočili su smanjenje u emisiji CO2 u razini od 0,33 do 0,59 tona CO2 po MWh.  Studija UKERC-a o intermitentnosti također zaključuje da vjetrovna energija može zamijeniti proizvodnju baziranu na fosilnim gorivima, smanjujući i potrošnju goriva i emisiju ugljičnog dioksida.Ispitivanja pokazuju da vjetroelektrane imaju sve veću podršku medu ljudima. Tako 71% pučanstva u Europskoj Uniji iskazuje svoju potporu za gradnju vjetroelektrana (izvor: ewea.org). Postotak potpore vjetroelektranama je još veći kod dijela pučanstva koje u blizini svog životnog prostora ima izgrađene vjetroelektrane. Vjetroelektrane su također odraz razvoja i brige neke zemlje za svoj okoliš, zrak, zdravlje i hranu, te kao takve stvaraju pozitivnu sliku o regiji u kojoj se nalaze.
Prilikom rada vjetroenergetskih postrojenja ne dolazi ni do kakvih emisija ispušnih plinova ili krutih čestica, niti postoje drugi oblici zagađivanja okoliša koji karakteriziraju konvencionalne energetske objekte i nuklearne elektrane. Instaliranjem vjetroelektrana umjesto termoelektrana na fosilna goriva, sprječava se emisija ugljikovog dioksida CO2. Poznato je da su ugljikov dioksid CO2 i sumporov dioksid SO2 jedni od najvećih zagađivača našeg planeta koji stvaraju ozonske rupe, stakleničke plinove, kisele kiše, zagađuju vodu, povećavaju globalno zatopljenje i drugo. Ispod stupova vjetroelektrane mogu se obavljati poljodjelski, stočarski i slični radovi kao i ispod visokonaponske mreže. Prednost vjetroelektrana je i u tome što se mogu smjestiti podjednako na neobradivim površinama, morskoj pučini ili poljoprivrednom zemljištu, a posebnost što se  prostor između stupova generatora i dalje može koristiti.
Jedan od najvećeg problema je buka koju stvaraju vjetroelektrane prilikom vrtnje propelera i pogonskog  mehanizma  generatora  koji  je  smješten  u  gondoli.  Danas buka, sa sve savršenijim tehnološkim rješenjima zvučne izolacije je smanjena kao problem. Neki smatraju da visina stupova stvara ružan ugođaj i tako narušava izgled postojećeg okoliša gdje je smještena sama vjetroelektrana. U mnogim zemljama vjetroelektrane su turistička atrakcija, te se prema stupnju uređenosti i čistoće mogu mjeriti s nacionalnim parkovima. Samo jednu vjetroelektranu u Škotskoj (Vjetroelektrana Scroby Sands) godišnje posjeti preko 35 000 turista, a 90% ispitanih turista koji su posjetili tu škotsku vjetroelektranu izjavilo je kako su bili veoma zadovoljni izletom. Opasnost za ptice često je glavna zamjerka protiv gradnje vjetroelektrana. Međutim, studije procjenjuju da su vjetroelektrane odgovorne za 0,3 do 0,4 pogibelji ptica po gigawat-satu (GWh) struje, dok su elektrane na fosilna goriva odgovorne za oko 5,2 pogibelji po GWh.
Krajem 2010. na svijetu je bilo instalirano oko 197 GW vjetroagregata, a godišnji prirast je bio oko 35 - 40 GW (37,642 GW 2010.). Kina je preuzela vodeće mjesto u godišnjoj količini instalacija s udjelom većim od 50%, a i vodeće mjesto u ukupno instaliranoj snazi, gdje je obišla SAD. U Europi prva dva mjesta drže Njemačka i Španjolska. Sektor vjetra u svijetu je tokom 2010. napravio prometa 40 milijardi eura, a u industriji vjetra je bilo zaposleno oko 670 000 ljudi. Najveći udio energije vjetra u ukupnoj proizvodnji je u Danskoj (21%), Portugalu (18%) i Španjolskoj (16%).
Najveći svjetski proizvođač vjetroagregata je trenutačno danski Vestas, drugi je kineski Sinovel, a prate ih američki GE, i kineski Goldwind. Na petom mjestu je njemački Enercon. Treba napomenuti da su moderni vjetroagregati napravljeni potpuno u skladu sa zahtjevima električnih prijenosnih i distribucijskih mreža, odnosno prema pravilima funkcioniranja istih, te gotovo po svemu imaju osobine klasičnih elektrana. Jedina iznimka je intermitentnost samog izvore energije.

Vladimir Iljič (obiteljsko ime Uljanov), Lenjin (Simbirsk, 22. travnja 1870. – usadba Gorki 10 km južno od Moskve, 21. siječnja 1924.), ruski revolucionar, državnik, pravnik, filozof i publicist; predvodnik Oktobarske revolucije 1917. u Rusiji; osnivač prve Komunističke partije i Kominterne; utemeljitelj Ruske Sovjetske Federativne Socijalističke Republike i Sovjetskoga Saveza.
Obiteljsko prezime Uljanov, publicistički i revolucionarni pseudonim Lenjin (u početku Volgin, Nikolaj Lenjin, kasnije V. I. Lenjin) po sibirskoj rijeci Leni. Lenjin potječe iz ugledne obitelji - otac Ilja Nikolajevič je bio upravitelj školskoga sustava u simbirskoj guberniji, nositelj Reda Stanislava prve klase i plemić (s dobivenim pravom nasljedovanja)četvrtog od četrnaest redova ruskog plemstva, a majka Marija Aleksandrovna Blank obrazovana žena, kći liječnika. Imao je dva brata i tri sestre, i svi su, osim jedne sestre, postali profesionalni revolucionari. Godine 1886. Lenjinov otac umire, a 1887. stariji brat Aleksandar, komu je budući sovjetski vođa bio dječački odan, biva obješen zbog sudjelovanja u neuspješnome pokušaju atentata na cara Aleksandra II. Obitelj Uljanov napušta mjesto prebivališta i seli u Kazan, gdje Lenjin iste godine upisuje studij prava na Kazanjskome sveučilištu. Nakon sudjelovanja u studentskim demonstracijama biva (premda je istraga pokazala da su njegova uloga i značenje u organizaciji i tijeku demonstracija nepostojeći) isključen sa sveučilišta (što su vlasti eksplicitno obrazložile činjenicom da se radi o bratu pogubljenog Uljanova) i protjeran u selo Kokuškino, gdje je proveo oko godinu dana.
U ožujku 1889. obitelj Uljanovih preselila se u Samaru, gdje je Vladimir proveo oko četiri godine. U proljeće 1890. dobio je dozvolu za privatno polaganje prava na Sanktpeterburškome sveučilištu, a već u jesen 1891. diplomirao je kao najbolji student. U jesen 1893. nastanio se u Sankt Peterburgu, gdje je 1895. sudjelovao u ujedinjavanju sanktpeterburških marksista u jedinstvenu organizaciju - Savez borbe za oslobađanje radničke klase. Organizacija je bila razbijena potkraj 1895., a uhićeni Lenjin proveo je godinu dana u zatvoru, a potom bijaše osuđen na trogodišnje progonstvo u sibirsko selo Šušenskoje u Minusinskom okrugu. Tada je napisao poznatu studiju «Razvoj kapitalizma u Rusiji», u kojoj pokušava dokazati da kapitalizam ubrzano uništava seosku općinu i stvara seoski proletarijat koji može postati saveznik malobrojnog industrijskoga radništva u Rusiji.
Pušten u siječnju 1900., Lenjin je emigrirao u Švicarsku. Tamo je izdavao tjednik «Iskra» zajedno s Georgijem Plehanovom i Julijem Martovom. Osnivače ruske socijademokracije, marksističke ortodokse Georgija Plehanova i Pavela Akselroda, Lenjin je sreo još 1895. u Ženevi: po dostupnim podatcima, iako se slagao s njima u glavnim teorijskim i strateškim pitanjima (tada je bila aktualna borba s revizionizmom Eduarda Bernsteina, njemačkoga socijaldemokrata i izvršitelja Engelsove oporuke, koji je savjetovao socijalistima orijentaciju na sindikalnu borbu i poboljšanje općih životnih uvjeta radničke klase kroz postepene društvene reforme, te stvaranje širokog saveza radničke klase s građanskom liberalnom demokracijom, svi su se vodeći predstavnici tadašnje socijademokracije, koja je Marxovu kritiku političke ekonomije, kao i općenito društveno-povijesnu filozofiju, smatrala teorijskim temeljem svog djelovanja (Karl Kautsky, Rosa Luxemburg, Georgij Plehanov, Antonio Labriola, August Bebel, Clara Zetkin,..) okomili na Bernsteinovu revizionističku tezu koja je postala izvorom buduće umjerene zapadnoeuropske socijaldemokracije što se odmakla od Marxove teorije), teško je, preko volje, prihvatio zacrtanu strategiju suradnje s liberalnim strankama. «Iskru» je uređivao zajedno s veteranima ruskoga socijaldemokratskog pokreta (Plehanov, Akselrod, Vjera Zasulič) i mlađim kolegama, od kojih je najznačajniji bio Julij Martov (Cederbaum), budući vođa menjševika i po mnogim svjedočanstvima, možda jedini prijatelj kojega je Lenjin ikada imao. Novine su krijumčarene u zemlju, no, njihov utjecaj nije bio velik: najveći društveni lom prije 1. svjetskoga rata, ruska revolucija 1905., zatekao je emigrantske ideologe nespremnima.
Među marksistima dugo su trajali sporovi o naravi lenjinizma. Po sovjetskoj je službenoj doktrini to bio marksizam par excellence, reformuliran u uvjetima imperijalističkoga stadija kapitalističkog razvoja. Lenjinovi su protivnici pak naglašavali rusku tradiciju – prema tim je stavovima Lenjin u ruhu marksizma oživio rusku voluntarističko-terorističku tradiciju epitomiziranu u Tkačevu. Uzmu li se Marxovi tekstovi, djela najistaknutijih marksističkih ortodoksa iz doba II. Internacionale te sporovi između Lenjina i ideoloških protivnika, razvidno je sljedeće: Lenjinova inačica marksizma dobrim je dijelom utemeljena u Marxovoj misli i (ako ne u cijelosti, posve sigurno u dijelovima) tvori jednu od legitimnih varijanti marksizma. Ona nije jedina ni jedino nužna; «kreativna» je u velikoj mjeri, i to ponajviše u točkama u kojima se revolucionarni aktivist Lenjinova kova nije mogao zadovoljiti općenitom i u detaljima nedovoljno preciziranom obradom praktičkih pitanja u djelu osnivača. Budući da Marxovi tekstovi ne daju odgovore na mnoga konkretna pitanja revolucionarne borbe- Lenjin je inovirao doktrinu uzimajući elemente iz ruske predmarksističke revolucionarne tradicije. No, nije time prihvatio nijednu glavnu ideju Herzena, Černjiševskog, Nječajeva, Mihajlovskog ili Bakunjina: domorodna ruska buntovnička tradicija upregnuta je u marksistički svjetonazor u kojem nije bilo idealizacije seljaštva, želje da se sačuva patrijarhalna seoska općina, izvedu društvene promjene preko akata individualnoga terora ili «preskoči» kapitalizam (za koji je sam Lenjin ionako tvrdio da je već uvukao Rusko Carstvo u svoj društveno-ekonomski sustav). Većina se povjesničara marksizma (Leszek Kolakowski, John Plamenatz, Robert Tucker,..) slaže u tvrdnji da je Lenjin u razdoblju od 1901. do 1903. oblikovao vlastitu inačicu marksizma, koja se u trima točkama razlikuje od glavne teorijske struje u doba II. Internacionale i koja se pokazala izuzetno uspješnom u borbi za vlast.
Prvi je značajniji otklon od standardne marksističke teorije onoga doba Lenjinova teorija partije. U knjizi «Što da se radi ?» (Čto delat', 1902.) Lenjin je napao doktrinu «ekonomizma»- rusku varijantu britanskoga sindikalizma koja je radnički pokret poistovjetila s pokretom radnika. Naravno, takva formulacija nije ostavljala prostora za avangardnu ulogu partije (komunističke- onda se još zvala socijaldemokratska), niti za svjesnu preobliku društva prema revolucionarnom obrascu Marxove i Engelsove teorije. Lenjin je dobro uočio da radnička klasa ne mari za grandiozne ideje socijalističkih vizionara, nego je orijentirana prije svega na poboljšanje životnih uvjeta. Ili, po frazeologiji onoga vremena: «radnička klasa može proizvoditi samo buržoasku svijest». Sam je Lenjin u više navrata tako ustrojenu avangardu partijskih aktivista usporedio s isusovcima («Mi smo mladoturci komunističke revolucije s nečim jezuitskim u sebi..»), najagilnijim redom katoličkoga prozelitizma. Povijesne okolnosti koje su dovele do tih formulacija sljedeće su: na II. kongresu Partije 1903. došlo je do raskola na radikalnu ljevicu ili boljševike, te na demokratskiji orijentiranu srednju struju ili menjševike. Glavna je točka prijepora bila upravo uloga Partije i njen ustroj. Dok su menjševici željeli masovniju, demokratsku, ideološki heterogeniju i šire zasnovanu socijaldemokratsku stranku, nalik već postojećima u zapadnoj Europi - Lenjin je zamislio socijalističku partiju kao organizaciju profesionalnih revolucionara: ideološki monolitnoga posjednika «ispravne» doktrine i teorijske svijesti. Po njemu, budući da je vlasnik i nositelj autentične proleterske svijesti, partija je faktički neovisna o mijenama raspoloženje i idejnim previranjima u stvarnom proletarijatu. Tako zasnovana partija je, po Lenjinovom mišljenju, najbolji i adekvatni tumač autentičnih interesa proletarijata- što god empirijski proletarijat o tom mislio. Štoviše: lenjinistička partija ne samo da «ispravno» tumači prave interese proletarijata nego ih, tako reći, stvara i implantira u konfliktnu društvenu zbilju.
Druga točka sporenja bijaše uloga buržoazije i seljaštva. Nasuprot situaciji u zapadnoj Europi, a koju su idejno kopirali menjševici, Lenjin je bio protiv trajnijega saveza s liberalnom buržoazijom. Iako su se svi ruski socijaldemokrati slagali u pitanju potrebe saveza s buržoazijom kao saveznika u borbi protiv carističke autokracije, razlika je ležala u nijansama koje su se pokazale presudnima za budućnost- da nije bilo te ključne ideološke razlike, boljševici ne bi imali svjetonazorsku podlogu za komunističku revoluciju u listopadu 1917. kojim je, po njihovu motrištu, nakon faze «buržoaske revolucije» trebala uslijediti faza «proleterske revolucije». Lenjin je vrlo oštrovidno procijenio i revolucionarni potencijal seljaštva koje je u nerazvijenoj i zaostaloj zemlji poput Rusije kipjelo netrpeljivošću prema stoljetnim izrabljivačima- raznim veleposjednicima i tlačiteljskom aparatu što je ojačan nakon reformi Petra Velikog i Katarine u 17. i 18. stoljeću. Dok su u zapadnoj i srednjoj Europi marksistički ideolozi Europi seljake često tretirali s prijezirom kao potencijalne podupiratelje onemoćale aristokracije, a gradsku liberalnu buržoaziju kao prirodnoga saveznika, Lenjin je, nakon početnoga kolebanja, postavio tezu o savezu sa seljaštvom i samo privremenoj potpori liberalnih buržoaskih stranaka. Za razliku od menjševika koji su kanili ozbiljno surađivati s kadetima (konstitucionalnim demokratima), najvažnijom umjerenom buržoaskom strankom, boljševici su se pod Lenjinom usmjerili na suradnju se eserima (socijal-revolucionarima), nasljednicima narodnjačko-radikalnoga pokreta iz 1870-ih koji je imao snažno uporište među seljaštvom . No, i tu je Lenjinova predodžba o suradnji bila ograničena općim svjetonazorom: eseri su mogli biti saveznicima boljševika, ali u konačnici politiku su kreirali boljševici, a ne oni.
Treća prijepornica u kojoj se Lenjin razišao s glavnim protagonistima ortodoksije (Kautsky, Luxemburg,..) i s austromarksistima (Bauer, Renner) je bilo nacionalno pitanje. U početku, na II. kongresu ruskih socijaldemokrata, Lenjin se suprotstavio Bundu (stranci židovskoga proletarijata) koji je tražio stanovit oblik nacionalne i kulturne autonomije za Židove (Lenjin je, kao i svi marksisti, uključujući i one židovskoga podrijetla, smatrao da Židovi nisu nacija i da su njihovi zahtjevi neutemeljeni). Tada je glavna opasnost, iz njegova motrišta, bila mogućnost federalizacije partije i susljedno smanjenje njene učinkovitosti. No, Bund je samo načeo ključno pitanje višenacionalne Imperije: Lenjin se vrlo brzo uhvatio u koštac s gorućom temom nacionalne neovisnosti i samoopredjeljenja («Nacionalno pitanje u našem programu», Iskra, 1903.). Njegovo je rješenje bilo sljedeće: narodi imaju pravo na samoodređenje do odcjepljenja-no, konzumiranje toga prava podređeno je proleterskim i revolucionarnim interesima avangardi pojedinih naroda. Lenjinovu su poziciju, dosta ideološki potkrijepljeno, napadali klasični marksisti i ortodoksi (npr. Rosa Luxemburg, koja je bila protiv potencijalne ponovne uspostave poljske nezavisnosti jer je to, po njenom sudu, bio anakronizam što ga je pokopala međunarodna podjela rada- nacionalno je, u toj vizuri, postalo beznačajnim u odnosu na klasno). Lenjin je ipak realističnije gledao na zbilju i detektirao je golemu energiju koja se krila iza nacionalnoga ugnjetavanja, a za koju su kabinetski dogmati bili slijepi. Ipak, nerealno je držati ga zagovornikom potpunoga prava na nacionalno samoopredjeljenje. Ograničenja koja je nametnuo ideji nacionalne nezavisnosti, a koja su poglavito «proleterske» naravi tumačene na partijsko-avangardistički način, u stvarnosti su smjerala poništavanju nacionalne državnosti (što je, uostalom, pokazala kasnija boljševička vojna intervencija u Ukrajini i Gruziji).
Ideološki substrat lenjinizma ocrtan je riječima analitika marksističke ideologije Leszeka Kolakowskog: «..Zato Partija treba podržavati liberalnu opoziciju protiv carizma, premda je njen cilj u budućnosti uništenje liberalizma. Treba podržati seljačku revoluciju feudalnih ostataka kmetstva, premda je njen konačni cilj lišavanje seljaka privatnoga vlasništva nad zemljom....Treba također podržavati nacionalne pokrete i aspiracije na nezavisnost, ukoliko doprinose slabljenju višenacionalnoga carstva, premda je njen cilj ukidanje nacionalnih država kao takvih. Ukratko, treba u vlastitu korist usmjeravati sve destruktivne energije protiv postojećega sustava, iako sve društvene grupe koje su nositelji tih energija moraju, po njenom poimanju, biti u budućnosti uništene kao posebne društvene snage. ..Partija treba biti univerzalna mašina za pretvaranje društvene energije koja teče iz mnogo izvora u jedan tok. Lenjinizam je bio teorija takve mašine koja se...trebala pokazati izuzetno uspješna i koja je uistinu promijenila svjetsku povijest.» (Glavni tijekovi marksizma, 2. dio)
Nakon raskola na II. kongresu boljševici na čelu s Lenjinom, iako su imali neznatnu većinu (otud im i popularno ime: boljše-više) pri završnici kongresa, nisu uspjeli ovladati Partijom. Naime, redakcija centralnoga organa, koju je ustanovio kongres, imala je veće ovlasti od Centralnog komiteta. Na Lenjinov zahtjev iz redakcije su maknuti «poraženi» Akselrod, Potresov i Zasuličeva, pa su preostali Lenjin, Martov i Plehanov. No, Plehanov odbacio boljševički koncept i tražio rekonstituiranje redakcije na proporcionalnomu načelu. Budući da nije mogao kontrolirati «Iskru», Lenjin je napustio redakciju, a sam je list nastavio izlaziti kao menjševičko glasilo. Svađe među ruskim socijaldemokratima, toliko važne za povijest, prolazile su u zemlji praktički nezabilježene. Tako se nastavilo do 1905., kada je poraz u rusko-japanskom ratu doveo do prve ruske revolucije- pojave koja je zatekla obje socijalističke frakcije.
Većina boljševika i menjševika nije imala važnu, a kamoli presudnu ulogu u samoj revoluciji koja je počela u siječnju velikim prosvjednim maršem na carsku Zimsku palaču što ga je predvodio pravoslavni pop Georgij Gapon. Cilj je bio predavanje peticije o demokratizaciji zemlje caru Nikolaju II. Carske su postrojbe otvorile vatru na nenaoružanu masu, te ubile i ranile stotine ljudi. Uslijedili su štrajkovi, opći prosvjedi i neredi koji su paralizirali zemlju i doveli do kaosa. Prisiljen na ustupke, car je, među inim, pomilovao političke emigrante. Lenjin se vratio u zemlju u studenome 1905. i pozvao na opći ustanak. Neovisno od toga, opći je štrajk počeo 20. prosinca, razvio se u pravu revoluciju- i bio slomljen do konca godine. Prva je revolucija završila porazom. No, revolucionarni je val, unatoč slomu, rezultirao radikalizacijom socijaldemokrata i buđenjem nade u rušenje omrznutoga režima; jedna od značajki prve revolucije bijaše i pojava radničkih vijeća («sovjeta») po kojima je kasnije, ironijom povijesti, prva komunistička država na svijetu dobila ime.
U poslijerevolucionarnome ozračju ruski su socijaldemokrati održali kongres ujedinjenja u Stockholmu, u travnju 1906. Na kongresu delegati su predstavljali oko 13.000 boljševika, oko 18.000 menjševika (boljševici su u međuvremenu postali numerička manjina); također, u partiju se vratio Bund koji je predstavljao oko 33.000 židovskih radnika, a ušle su i poljska socijaldemokratska stranka s 26.000 članova i litvanska s 14.000. Obje su glavne frakcije uspostavile formalno jedinstvo, no, raskol je bio predubok: ideološke su se svađe nastavile do 1912. kada su se boljševici i menjševici konačno razišli. To je vrijeme Lenjin proveo uglavnom pišući, vodeći polemike i radeći na konspirativno-vojnom ustroju partije. Živio je u Engleskoj, Njemačkoj, Švedskoj, Finskoj, Švicarskoj, Francuskoj - do početka 1. svjetskoga rata Lenjin je više puta mijenjao boravište: uoči rata bio je u Krakowu (tada u sastavu Austro-Ugarske) da bio bliže Rusiji i pridonosio boljševičkomu glasilu «Pravdi», što su ga osnovali pripadnici Lenjinove stranke u St. Petersburgu 1912. (list se tiskao i prodavao slobodno). Preko veza u austrijskome socijalističkom pokretu i zahvaljujući kombinatorikama austro-ugarske vlade, Lenjin je po izbijanju rata uspio emigrirati u Švicarsku.
Među duhovnim strujanjima na prijelazu 19. u 20. stoljeće, a koja su izazvala odjek u ruskoj- napose boljševičkoj- sredini, važan je bio empriokriticizam austrijskih filozofa i fizičara Richarda Avenariusa i, u nešto modificiranome obliku, Ernesta Macha. Dok je ovaj drugi važniji u povijesti znanosti kao teorijski utjecaj na Einsteina i neke druge fizičare, Avenarius je snažnije (i kratkotrajnije) obilježio rusku duhovnu kulturu na početku 20. stoljeću. Osnovni svjetonazor obojice filozofa bio je scijentizam, radikalni antimetafizički stav i odbojnost prema tada snažnom neokantizmu koji se sredotočio oko analize međuigre odnosa pojmova ljudskoga iskustva kao skupa psihičkih sadržaja i «stvarnoga» substrata empirijske zbilje. Taj je polaritet empiriokriticizam odbacivao kao pseudoproblem. No, zbog više činitelja među kojima su nezanemarivi bili protuslovlja i dvosmislenosti u formulacijama osnivača empiriokriticizma, u ruskoj je inačici empiriokriticizam poprimio neobične oblike. Njegovi su glavni protagonisti bili Aleksandar Bogdanov i Anatolij Lunačarski, obojica istaknuti boljševički funkcionari. Bogdanov (koji je bio jedan od nekolicine najvažnijih boljševika) je objavio između 1904. i 1906. vrlo opsežnu knjigu «Empiriomonizam», dok je Lunačarski 1908. sudjelovao u projektu «bogograditeljstva»- esencijalno radikalno humanističkoga pokreta s primjesama ničeanstva. U ruskoj emigraciji, osuđenoj na političku paralizu poslije poraza revolucije 1905., došlo je do raznih eklektičkih ideoloških strujanja i bujanja spisateljske djelatnosti koja je smjerala upotpuniti filozofsku stranu marksizma- zapravo, poznate tekstove Friedricha Engelsa- onda popularnim i trendovskim misaonim pokretima i idejama. Lenjin je žestoko reagirao na takve pokušaje, a rezultat bijaše njegova knjiga «Materijalizam i empiriokriticizam», 1909. On, koji nije imao pravih interesa ni vremena za filozofska pitanja, prihvatio se čitanja stručne literature i pisanja polemičke knjige poglavito zbog dva razloga: glavni je trend boljševičke ideologije bila rastuća idejna uniformnost koja nije dopuštala nikakvo koketiranje s religijom niti provokativnim, potencijalno skliskim spekulacijama; no, još je važnije bilo poimanje marksizma kao sveobuhvatnoga i samodostatnoga svjetonazora koji na društvenim, filozofskim, ekonomskim i političkim poljima ne treba nikakve dopune ni «usavršavanja». Lenjin je napao ruske empiriokritičare i njihove njemačko-austrijske prethodnike kao protagoniste opskurantizma i ideološke kolaboracioniste s buržoazijom; postavio je princip «partijnosti u filozofiji» (tj., tražio je svjetonazorsku monolitnost i tvrdio da su filozofska propitivanja znak idejno-političke nepouzdanosti i kompromiserstva); podijelio je cijelu zapadnu filozofiju na «materijalizam» i «idealizam»- materijaliste je proglasio društveno naprednima, a idealiste nazadnima. Uz to je išlo mnoštvo drugih simplifikacija, pokazatelja piščeve nezainteresiranosti za filozofsku problematiku kao takvu. «Materijalizam i empiriokriticizam» je, sudeći po eminentno stručnim kriterijima, bezvrijedno amatersko djelo. No, ono je u povijesti ne samo filozofije, nego duhovne kulture općenito, vrlo važan tekst. U sovjetskoj je državi ta knjiga imala kanonski status konačnoga filozofskoga izričaja u povijesti, s daleko zlokobnijim nasljednikom u legendarnom «Kratkom kursu SKP-B» (kolektivnom djelu nastalom pod Staljinovim nadzorom). Sam Lenjin nije mario za sudbinu svoga filozofskog obračuna: budući da je empiriokriticizam nestao još prije početka 1. svjetskoga rata, Bogdanov napustio politiku, a Lunačarski se vratio u okrilje ortodoksije- za Lenjina je cijela zavrzlama, čim više nije imala političke reperkusije, prestala biti interesantnom. Doduše, tijekom 1914.-1915., u razdoblju smanjenoga političkoga manevarskoga prostora, Lenjin se prihvatio čitanja Hegela i zapisivao marginalije uz njegovu «Logiku». Te su zabilješke kasnije objavljene pod naslovom «Filozofske sveske». U «Sveskama» se ne radi o razrađenoj filozofskoj doktrini, no u nizu intrigantnih aforističkih zapažanja i komentara Lenjin je revidirao velik dio svojih grubih i pojednostavljenih stavova iz prethodnoga razdoblja; to djelce svjedoči i o svojevrsnoj fascinaciji hegelovskom dijalektikom. No, iako je u Sovjetskom Savezu ta knjiga imala stanovitu ulogu u razdoblju poslije Lenjinove smrti, nije mogla poništiti razorni utjecaj «Materijalizma i empiriokriticizma» koji je dobio status summe filozofije.
Izbijanje 1. svjetskoga rata dovelo je do kraha mnogih iluzija o anacionalnosti proletarijata, što bijaše jednom od stožernih Marxovih ideja i socijaldemokratskih dogmi. Zbilja je pokazala ne samo da radnici imalu domovinu, nego da je štoviše radništvo industrijaliziranih zemalja najučinkovitija bojna skupina u vojskama zaraćenih zemalja. No, Lenjin je odbio svrstati se u nacionalni tabor, kao što je učinila većina socijalista (npr. Plehanov). Vodio je politiku tzv. «revolucionarnoga defetizma» ili čekanja povoljne situacije da se ratni zanos istroši u ratnome zamoru, što bi po njemu moglo biti uzročnikom socijalnih revolucija. Prekinuo je veze s vođama Druge internacionale i pokušao okupiti socijaliste-internacionaliste na konferencijama u švicarskim gradovima Zimmerwaldu 1915. i Kienthalu 1916. Tijekom rata Lenjin je napisao i jedan od svojih najvažnijih tekstova, «Imperijalizam kao najviši stadij kapitalizma», 1917. U toj studiji, temeljenoj na velikom djelu njemačkoga ekonomista i političara Rudolfa Hilferdinga, Lenjin ističe ulogu monopolizacije i globalizacije financijskoga kapitala i postavlja strategiju revolucionarne borbe u za marksiste novonastalim okolnostima: umjesto standardnoga oslona na proletarijat razvijenih zemalja, ruski je marksist ukazao to da je komunistička revolucija vjerojatnija u dijelom proleterariziranima zemljama u kojima je eksploatacija izuzetno žestoka, te da se revolucija mora temeljiti na vezi proletarijata i seljaštva i iskoristiti eksplozivnu smjesu niza suprotnosti, od nacionalnih do socijalnih: sam je proletarijat, poglavito zapadnih industrijaliziranih zemalja, iako i dalje (bar u teoriji) glavna nada marksističkih pravovjernika, u Lenjinovoj vizuri bio nesposoban i za početak revolucije, i za njenu pobjedu.
Lenjin je velik dio vremena do ruske revolucije u veljači 1917. proveo u ideološkim nadmetanjima, a katkad i suradnji u pojedinim pitanjima sa strarim političkim poznanicima, menjševicima. U samoj su carskoj Rusiji niz poraza u ratu, veliki gubitci u ljudstvu, gospodarska kriza i osiromašenje, pad autoriteta vladajućih klasa i opći kolaps sustava doveli do masovnih štrajkova (9. ožujka preko 200.000 štrajkaša u Petrogradu) i stvaranja radničkih vijeća («sovjeta») u ožujku 1917. (ili u veljači po starom, julijanskom kalendaru). Car Nikolaj II. abdicirao je 15. ožujka i obrazovana je demokratska vlada kneza Georgija Ljvova pod glavnim utjecajem liberalne stranke, kadeta (konstitucionalni demokrati). U zemlji su vladali nestabilnost, politička radikalizacija i previranje jer su različite društvene, nacionalne i političke struje konačno došle do slobode izražaja.
Lenjin je došao u Petrograd u specijalnom, zapečaćenom vlaku. Naime, njemačke su vlasti željele izbaciti Rusiju iz rata, a bilo im je dobro poznato da se Lenjin, kao i njegovi pristaše, bori za izlazak iz rata. Tu su njemačke imperijalne vlasti imale svoju računicu u okončanju rata na istoku, e da bi prebacili snage na zapadno bojište. Lenjin je znao za njihove kalkulacije i iskoristio ih: uspio je isposlovati da zajedno s nekoliko desetina pristaša (među njima su bili i budući boljševički prvaci Zinovjev i Radek) dobije prolaz ekstrateritorijalnoga vlaka, posebne kompozicije koja se, pošavši iz Švicarske, smjela u Njemačkoj zaustaviti samo zbog opskrbe namirnicama- vlak su pratila dva njemačka časnika i nekoliko vojnika. Stigli su na Finski kolodvor u Petrogradu za manje od dva dana. Kao što je napisao austrijski romanopiac i biograf Stefan Zweig: «Milijuni ubilačke tanadi ispaljeni su u svjetskom ratu...Ali nijedan metak nije bio dalekometniji i nije odlučnije djelovao na sudbinu novije povijesti nego taj vlak koji je nabijen najodlučnijim revolucionarima stoljeća, u tom času jurnuo od švicarske granice preko čitave Njemačke da bi stigao u Petrograd i ondje razbio poredak vremena».
Lenjin je 17. IV., dan nakon dolaska u zemlju, pred vodećim partijskim dužnosnicima pročitao referat poznat pod nazivom «Travanjske teze». Osnovne teme toga slavnoga političkoga programa sljedeće su: odbijanje potpore privremenoj vladi, traženje da Rusija izađe iz rata, projekt vlasti sovjeta i uništenja parlamentarizma, ukinuće vojske i policije, obnova Internacionale, promjena naziva Socijaldemokratske partije u komunističku, konfiskacija zemlje veleposjednika. Osim razvidno utopijskih dijelova, taj je program u glavnini pogodio želju većine naroda- poglavito u dvije točke: izlazak iz rata i podjela zemlje. Većina se menjševika (a i boljševika) protivila većini teza koje je intepretirala kao Lenjinov radikalizam, voluntarizam i avanturizam. No, u srpnju je Lenjin povukao poziv za sovjetskom vlašću: u sovjetima su menjševici i eseri imali premoć, pa bi vlast sovjeta bila, esencijalno, neboljševička. Kasnije su komunisti tvrdili da su u sovjetima imali «dubinsku većinu»- što je, orwellovskim jezikom, priznanje da su bili u manjini. U srpnju dolazi, pod krinkom demonstracija, do prvoga neuspjeloga boljševičkoga puča. Pod prijetnjom uhićenja, Lenjin bježi iz Petrograda i skriva se na selu, emigrira u Finsku, vodi Partiju iz ilegale i piše jedan od svojih najpoznatijih tekstova: «Državu i revoluciju», utopijski anarhoidni spis u kojem ocrtava državu budućnosti kojom neposredno upravljaju mase i naoružani narod- u snažnoj suprotnosti sa svim što je napisao o toj temi i prije i poslije (sam je Lenjin ubrzo odbacio «Državu i revoluciju» kao osobno anarho-sindikalističko zastranjenje). Vlada liberala Aleksandra Kerenskoga, nesposobna da donese odluku o izlasku iz rata i izložena pritiscima lijevih i desnih, carističkih radikala, tonula je u kaos zajedno s cijelom zemljom, čemu je doprinio i neuspio puč carističkoga generala Kornjilova. U listopadu 1917. Lenjin je procijenio da je dozrelo vrijeme za odlučujući udar: boljševici su imali većinu u sovjetima (poglavito u najvažnijem, Petrogradskom), njihov utjecaj u mornarici i vojsci je rastao tako da su imali efektivnu kontrolu nad značajnim dijelom oružane sile; nasuprot tomu, liberalna, menjševička i eserska opcija su slabjele u vrtlogu dezorijenacije i neodlučnosti. Pod Lenjinovim vodstvom boljševici 25. listopada po starom, julijanskom kalendaru (7. studenog po novom, gregorijanskom) izvode puč u Petrogradu i preuzimaju vlast uz minimalne žrtve. Nešto snažniji otpor nije spriječio da i Moskva dođe pod komunističku kontrolu 15. studenoga. Relativno lak način preuzimanja vlasti kao da je potvrdio Lenjinova predviđanja o tom kako se «vlast kotrlja ulicama, samo ju treba uzeti».
Drugi sveruski kongres sovjeta sazvan je 8. listopada 1917. Boljševici, koji su upravljali radom kongresa i određivali njegov tijek, ustanovili su Vijeće narodnih komesara kao vrhovno državno tijelo, a Lenjin je imanovan predsjednikom Vijeća-postavši tako poglavarom nove države u nastajanju.  Prvi Lenjinovi potezi bili su prijedlozi o tromjesečnome primirju s Njemačkom i ukidanju privatnoga vlasništva nad zemljom. Oba su usvojena, i boljševici su počeli nacionalizaciju i pregovore s carskom Njemačkom. No, raspad ruske vojske, prodor Nijemaca, te okupljanje protukomunističkih snaga uvukli su ih u vrtlog građanskoga rata kojega su, nemalim dijelom, sami izazvali uzurpacijom vlasti. Lenjin je naumio sklopiti mir s Nijemcima pod svaku cijenu: trebao mu je manevarski prostor kako bi konsolidirao boljševičku vlast, dok su nacionalni i internacionalno-revolucionarni interesi morali biti, privremeno, stavljeni u drugi plan. Tomu se žestoko protivila većina u komunističkome vodstvu (Buharin, Trocki, Zinovjev,..), koji su u tome vidjeli kako izdaju ruskih nacionalnih, tako i međunarodnih proleterskih interesa. No, niz vojnih poraza je pokazao da je Lenjin bio u pravu: sovjetski je vođa na koncu uspio slomiti otpor većine u partiji i prisiliti ih na, za Ruse, ponižavajući mir u Brest-Litovsku 3. ožujka 1918., po kojem je Njemačkoj ustupljena kontrola nad Finskom, Poljskom, Ukrajinom, i baltičkim zemljama-Latvijom, Litvom i Estonijom. Njemačka je vojna sila stala, a Lenjin se usredotočio na učvršćenje boljševičke vlasti u Rusiji. Sam je Brest-Litovski sporazum postao bezvrijedan nakon poraza carske Njemačke u 1. svjetskom ratu, u studenome 1918.
U samoj se zemlji sukob zahuktavao. Lenjin je već u studenome 1917. sazvao izbore za Zakonodavnu skupštinu na kojima su boljševici dobili tek 25% glasova. To su bili u dotadašnjoj ruskoj povijesti jedini neposredni, opći i regularni izbori, i to u trenutku kada su boljševici bili na vrhuncu popularnosti koja još nije bila totalitaristički kontrolirana. No, budući da ta slika zbilje, a pogotovo posljedice koje bi morale slijediti da se poštovala demokratska praksa, nisu odgovarali komunistima, naoružani su mornari u boljševičkoj službi rastjerali skupštinu i tako okončali rusku parlamentarnu demokraciju. To je savršeno odgovaralo Lenjinovim idejama, formuliranima bar deseteljeće ranije, o tome kako partija bolje od naroda zna što su «pravi» narodni interesi-neovisno o tome kakav je stav naroda, i sviđalo mu se to ili ne. No, to ne znači da su boljševici imali politički artikuliranu većinu protiv sebe. Političke analize pokazuju da su, vjerojatno, tijekom 1917. i u sljedećim godinama, imali potporu aktivne i politički agresivne, relativno brojne manjine, te su tu podršku maksimalno iskoristili u slamanju otpora atomiziranih protivnika na cijelom spektru, od carističkih generala do ljevičarskih anarhista i umjerenijih socijalista. Također, Lenjinove predodžbe o naravi vlasti mijenjale su se tečajem rata i revolucije: od početne zamisli o savezu seljaštva i radništva, preko prebacivanja težišta na radništvo, obilježenoga aluzijama na podređivanje seljaštva industrijskomu radništvu («diktatura proletarijata»), do fokusa na Partiju kao jedinu pouzdanu političku silu neovisnu i od radnika i od seljaka. I na planu strategije internacionalne revolucionarne borbe praksa je donijela otrježnjenje: prvotno su glavne nade polagane u izbijanje komunističkih revolucija u zapadnoj Europi (poglavito Njemačkoj), no, slom je nekoliko pokušaja komunističkih pučeva (Mađarska, Njemačka), te poraz u invaziji na Poljsku, prisilio boljševike da se usredotoče na situaciju u vlastitoj zemlji. Narav je vlasti bila jasna: u prosincu 1917. Lenjin je potpisao dekret o ustanovljenu Čeke («Črezvičajnaja komissija»-Izvanredno povjerenstvo), političke policije izuzetno širokih ovlasti koja je postala glavnim instrumentom terora nad stvarnim i zamišljenim protivnicima. U deportacijama u konclogore, strijeljanjima talaca i odmazdama, rekvizicijama i sl. stradali su pripadnici svih slojeva ruskoga društva: aristokrati, inteligencija, radništvo, seljaštvo. Po različitim procjenama Čeka je pogubila od 100.000- 250.000 ljudi.
Građanski se rat razmahao od 1918., i u tome su se kaotičnome sukobu izdvojile dvije snage: «Crveni» ili boljševici i «Bijeli», heterogenoga sastava u kojem su dominirali caristički ruski nacionalisti, no sudjelovali su i socijalistički antiboljševički revolucionari. «Crveni» su bili organizirani u «Crvenu armiju», ideologiziranu komunističku vojsku ustrojenu u siječnju 1918. godine. Razjedinjenost i relativno slaba podrška intervencionista iz redova sila pobjedničke Antante dovele su do poraza «Bijelih» do 1920. Tijekom toga razdoblja, kao i neposredno poslije, došlo je do golemih razaranja i žrtava: masovna smrt od gladi, stradanje u bitkama i represalijama, teror i protuteror odnijeli su oko 9 milijuna života. Među poznatijim posebnim događajima ističu se pogubljenje cijele ruske carske obitelji u srpnju 1918. (motiv bijaše želja boljševika da obezglave «bijele» protivnike- smaknuće dinastije učinilo je borbu za ponovu uspostavu dinastije besmislenom) i atentat na Lenjina 30. kolovoza 1918. Lenjina je nastrijelila Dora Kaplan, pripadnica stranke Socijalista-revolucionara. Atentatorica je smaknuta praktički odmah sljedeći dan unutar zidina Kremlja; Lenjin, pogođen s dva metka u glavu, oporavio se nakon operacije, no, smatra se da je to ranjavanje ubrzalo njegovo tjelesno propadanje i doprinijelo pojavi paralize.         
Nekoliko pojava je snažno obilježilo slom građanskoga društva i uspostavu sve snažnijega totalitarnoga komunističkoga sustava: ironijom sudbine, Lenjin, koji je na vlast došao obećavajući mir, izlazak iz rata i prestanak krvarenja, bio je uzrokom (ili- najvažnijim između više uzroka) daleko većega prolijevanja krvi i nerazmjerno snažnijih patnji- broj smrti u razdoblju njegove vlasti višestruko je premašio gubitke carske Rusije u 1. svjetskom ratu; boljševici su uveli tzv. «ratni komunizam», ili nasilni ideologizirani ekonomski sustav koji se svodio na terorističku rekviziciju žita i hrane, organizaciju socijalističke privrede kao potpuno centraliziranoga sustava bez tržišta i razmjene dobara- taj je «pokus» doveo do golemih gladi (od 3 do 5 milijuna mrtvih) i nasilja u eksploataciji seljaštva, te kolapsa društva koji bi vjerojatno otpuhao i boljševike s vlasti da Lenjin nije uspio u proljeću 1921. napraviti zaokret i uvesti tzv. «NEP» ili Novu ekonomsku politiku, koja je dopustila ograničenu razmjenu dobara i dovela do kakvog-takvog oporavka zemlje: predstavljala je i priznanje poraza «socijalističke privrede» što je u svom radikalnom obliku otjerala u smrt milijune ljudi; iz zemlje je pobjeglo i protjerano oko 2 milijuna ljudi, od autentičnih protivnika boljševičkoga režima do imaginarnih sumnjivaca; komunisti su okupirali neruske zemlje u kojima su na vlasti bile neboljševičke stranke i snage (Gruziju, Ukrajinu, ..) opravdavajući to potrebama «proleterske revolucije»- iako se njihova vlast u pogledu nacionalnoga pitanja nije, početkom 1920-ih, mogla reducirati na puki produžetak carskoga ugnjetavanja, nije sporno da je totalitarni karakter boljševičke vlasti derogirao pravo nacija na samoodređenje- u državi u kojoj nije bilo sloboda za pojedince ili političke stranke, iluzorno je bilo govoriti o istinskim nacionalnim slobodama; glavna značajka nove države bila je ideološka totalitarna vlast komunističke partije (boljševika) koja se predstavljala kao «diktatura proletarijata»- no, eksplozija što je razorila stari poredak stvorila je u mnogim pojedincima, napose u krugovima umjetničke avangarde, skoro milenaristički zanos koji se nerijetko iskazivao u fantazijama o izgradnji potuno novoga društva i agresivnoj promidžbi svih oblika kulture koji su imali neodređeno «avangardnu» i «revolucionarnu» auru.
Nova je država bila novum na političkom zemljovidu: ideološka diktatura temeljena na Lenjinovoj interpretaciji Marxovih postavki o društvenom ustroju. Budući da su, u prošlosti, svi pokušaji programatske uspostave bitno drugačijega socijalnoga poretka od već postojećih, ili propali, ili su bili zemljopisno vrlo ograničeni ili kratkoživući- sovjetska država, kao pobjednička utopija, nije imala pravoga prethodnika u povijesti. Unatoč pozivanju na baštinu prijašnjih revolucionarnih pokreta, od antičkoga Spartakova do Francuske revolucije i Pariške komune, sličnost je bila prividna: prvi puta u zabilježenoj povijesti čovječanstva lijevi radikali su pobijedili i održali vlast.
Lenjin i boljševici su poduzeli niz mjera za učvršćenje vlasti, dio kojih je bio pragmatičke naravi, a nemali broj je potjecao iz ideološkoga okvira komunističkoga svjetonazora. U Rusiji, boljševička je partija preimenovana u komunističku, pod imenom «Ruska komunistička partija (Boljševika)», što je nedugo potom razultiralo oštrom terminološkom diferencijacijom između lenjinističkih «komunista» i ostalih lijevih stranaka marksističke orijentacije. Godine 1919. osnovana je Kominterna, što je skraćenica za Komunističku Internacionalu koja je trebala zamijeniti, u očima komunista, diskreditiranu II. Internacionalu. Po viđenju boljševika, komunistička se revolucija trebala proširiti i pobijediti u industrijaliziranim zemljama zapadne Europe, a Kominterna je bila ustrojena kao središnji stožer revolucije.
No, komunisti su prvo pretrpjeli poraz u poljsko-sovjetskom ratu 1919. kada je Crvena armija izvršila agresiju na uskrslu poljsku državu- Lenjin je naivno vjerovao da će poljski radnici dočekati svoje stare tlačitelje, Ruse, kao «osloboditelje» u klasnom pogledu i da će «nacionalno» podrediti «klasnomu». Također, pokušaji komunističkih pučeva i ustanaka drugdje u Europi (Njemačka, Mađarska, razne pobune u zemljama srednje Europe) ugušeni su vrlo brzo. Iako je takav razvoj situacije invalidirao njegovu temeljnu viziju o svjetskoj ili, bar, eurazijskoj revoluciji kojoj će ruski veleprevrat poslužiti kao početni upaljač, Lenjin se prilagodio zbilji i usredotočio na učvršćenje vlasti i izgradnju snažne i funkcionalne jednopartijske ideološke države, zadržavši Kominternu kao stožernoga koordinatora i upravljača politike komunističkih stranaka drugdje u svijetu.
Atentat je bio prijelom u Lenjinovu osobnome i političkom životu-od njega se, u punom smislu riječi, nije nikada oporavio. Metak nije, zbog osjetljiva položaja, odmah uklonjen u operaciji, što je, mišljenje je mnogih, bilo uzrokom čestih budućih nesnosnih glavobolja. Lenjina je u svibnju 1922. djelomice paralizirao prvi moždani udar, a u prosincu iste godine ga je drugi udar prislio da se povuče iz aktivne politike. U ožujku 1923. treći ga je inzult učinio nepokretnim invalidom vrlo ograničenih govornih mogućnosti. 
Od druge Lenjinove moždane kapi intenzivirala se, iza kulisa, borba za vlast protagonisti koje bijahu Josif Staljin, Lav Trocki, Grigorij Zinovjev, Lav Kamenjev i Nikolaj Buharin, te ostali prominentni boljševici koji su se svrstavali oko spomenutih. U nezanemarivoj mjeri izoliran Staljinovim manipulacijama u posljednjih godinu i pol dana svoga života, Lenjin je ipak ostao neprijeporni autoritet u sovjetskome vodstvu i uključio se, na jedini mogući način, u borbu za budućnost države koju je stvorio. Tijekom prosinca 1922. i siječnja 1923. zapisao je niz bilježaka namijenjenih za nadolazeći partijski kongres. U njima kritizira prije svega Staljina, koji je u svojim rukama koncentrirao prekomjernu vlast i proglašava ga za brutalnu osobu koja je, zajedno s rusificiranima inorodcima Dzieržinskim i Ordžonikidzeom, prihvatila praksu velikoruskoga nacionalizma. Ni Trocki, kao melodramatski lik, «pretjerano samouvjeren», ni Buharin, koji «nije marksist», te Zinovjev i Kamenjev, čija «izdaja» u Oktobru «nije bila slučajna»-nisu puno bolje prošli. Lenjin se dalje obara na birokratizaciju države i širenje ruskoga šovinizma krozsovjetske državne institucije. Osnivač sovjetske države u tom dokumentu nije ponudio nikakav realni izlaz, nego je samo sugerirao da se Staljina smijeni s položaja glavnoga tajnika (gen-sek), ne ukazavši ni na koga tko bi ga mogao zamijeniti, dok načelima ustroja jednopartijske diktature nije uputio ni jedan prigovor. Taj tzv. «Lenjinov testament» dijagnoza je nekih od nužnih posljedica ideološke diktature, dok sam korijen tih pojava, totalitarnu državu, ni ne zamjećuje kao glavni uzrok. Lenjinova je udova, Nadežda Krupska, donijela taj tekst na 13. partijski kongres u svibnju 1924., no, komunistički su vođe, od kojih je svaki negativno apostrofiran u njemu, odlučili da ne bude objelodanjen zbog delikatnosti stvari i sumnje u Lenjinovo mentalno zdravlje u doba dok ga je sastavljao. Lenjinova je oporuka objavljena tek u doba tzv. destaljinizacije za vrijeme Hruščova.
Lenjin je umro 21. siječnja 1924. Unatoč njegovoj želji da bude sahranjen pokraj roditelja, komunističko je vodstvo, iskoristivši iskreni šok i izljeve emocija u zemlji, Lenjinovo tijelo balzamiralo i trajno izložilo u mauzoleju u Moskvi, u postupku koji asocira na mumifikaciju faraona i ikonizaciju čovjeka-boga. Kao uzrok smrti navedena je ateroskleroza i četvrta kap, no, autopsija, kao i informacije koju su prodrle u javnost nakon propasti komunizma 1991., sugeriraju i mogućnost smrti kao posljedice više godišnjega razornoga djelovanja sifilisa. Povjesničari ostaju podijeljeni: po jednima je Lenjinova smrt u 53. godini posljedica atentata, uzrokovana hitcima u glavu i susljednim moždanim udarima; po drugima rezultat luetičkoga propadanja koje su njegovi liječnici pokušali spriječiti glavnim lijekom za sifilis, salvarsanom. Odmah po Lenjinovoj smrti, Petrograd je preimenovan u Lenjingrad (ime je nosio do raspada SSSR-a, kada je vraćeno «carističko» njemačko ime Sankt-Peterburg), a njegov rodni Simbirsk u Uljanovsk.
Mjeri li se važnost povijesnih osoba dosegom, opsegom i dubinom njihova utjecaja u oblikovanju svijeta, Lenjin je, po mišljenju praktički svih povjesničara jedna od najvažnijih ličnosti 20. stoljeća, a po sudu mnogih, i najvažnija. Lenjin je bio osoba koja je formulirala i provela program pobjede ideologizirane društveno-političke opcije koja se, bez njega, svodila na praksu sindikalističkih i općecivilizacijskih reformi: prije njega, nijedan se lijevi političar radikalnog usmjerenja nije, usprkos deklarativnim iskazima, usudio išta poduzeti da bi preuzeo vlast, a kamoli provesti duboku društvenu preobrazbu na crti ostvarenja egalitarnoga društva-u ovom slučaju prema apokaliptički shvaćenomu marksizmu. Voluntarizam anarhista rezultirao je jedino ekscesima poput atentata i kratkoživućih, prostorno vrlo ograničenih komuna, dok su europski marksisti izgubili mesijanski žar i posvetili se povećanju boljitka radničke klase putem taktičkih socijalnih poteza. Jedino je Vladimir Iljič Lenjin zamislio i ostvario mehanizam za preuzimanje vlasti, snažno ideologiziranu i vojno ustrojenu partiju, te u presudnom povijesnom razdoblju društvenoga rastroja za vrijeme 1. svjetskoga rata imao hrabrosti i političkoga genija da se upusti u borbu za vlast-i pobijedi. Povijest poznaje sastavnice bliske lenjinizmu: križarske vjerske vojne redove, teokratske državice u islamu i kršćanskome srednjem vijeku, no, ovdje se radilo, u cjelini gledano, o ključnoj povijesnoj novini: sekularna lijeva ideologija pobijedila je na velikom ozemlju i nastavila pobjednički hod na području eurazije i dijelu američke hemisfere. Nema razloga za vjerovanje da bi marksizam, da se Lenjin nije pojavio na povijesnoj pozornici, postao išta više od ideologije europske socijaldemokracije nalik onoj koju je utjelovljavala II. Internacionala.
Lenjinizam je bio glavni globalni proces koji je doveo do polarizacije ideoloških sila; bez njega nisu zamislivi desni radikalizmi poput nacizma i susljedni svjetskopovijesni procesi kao 2. svjetski rat, dekolonijalizacija i nastanak novih država u Europi i svijetu. Ironijom sudbine, upravo je Lenjin, koje se smatrao za pravovjernoga marksista, cijelim svojim životom negirao tvrdnju, implicite sadržanu u marksizmu, da povijesne zakonitosti, neovisno od želja pojedinaca, nužno dovode do nastanka i nestanka društvenih formacija: preobraženi svijet kojega je ostavio iza sebe i koji se nikakvim historijskim determinizmom ne može iščitati post festum iz paralelograma sila devetnaestostoljetnih društvenih, ekonomskih i političkih odnosa- potvrđuje da je čovjek taj koji, u neodredivo velikoj mjeri, stvara povijest.

Vodomar, drugim imenom i vodomar ribar (lat. Alcedo atthis), jedina je vrsta iz porodice riječnih vodomara i podreda vodomara koji živi i u Srednjoj Europi. Živi uz umjereno brze tekućice ili stajaću vodu, koja mora biti bistra, a u njoj živi dovoljno malih riba. Hrani se najčešće ribom, no isto tako i vodenim kukcima, malenim račićima i punoglavcima. Stanarica je u mnogim područjima, ali odlazi iz područja gdje se voda uz koju živi, zimi smrzava. Ova vrsta se u Europi, nakon nekog vremena, brojčano oporavlja ali se i dalje smatra desetkovanom. No kako u svom ukupnom staništu nije ugrožena, vrstu se ne smatra ugroženom.
Vodomar, kao sve vrste ove porodice, ima kratko, zbijeno tijelo s kratkim nogama, kratkim repnim perima i širokim krilima. Velika glava duga oko 4 cm s dugim šiljastim kljunom smještena je na kratkom vratu. Ovisno o kutu pod kojim svjetlo pada na njega, s gornje strane boja perja kreće se od kobaltno do tirkizno plave, a na leđima ima svjetlucavu plavu prugu. Ta pruga posebno je uočljiva kod uzletanja ptice. Dužina tijela je između 16 i 18 cm, a težina se kreće između 34 i 46 grama. Raspon krila iznosi oko 25 cm.
Perje na gornjem dijelu glave, krilnom pokrovu, ramenima i repu je tamno plavozeleno do zelenoplavo. Na glavi su im azurno plave poprečne pruge, dok pera na pokrilju imaju azurno plave vrhove. Pruga na leđima je blještavo tirkizno plava. Donja strana tijela je sve do bijelog grla kod odrasle jedinke rđastocrvena do kestenasto smeđa. Šare na glavi obilježavaju crvenosmeđi pokrovi na ušima, oštro oivičene bijele pjege bočno na vratu i jedna plavozelena ili plava pruga na bradi. Na čelu, ispred svakog oka, imaju kestenjasto smeđu pjegu koja, sprijeda gledano, djeluje bijelo. U razdoblju parenja, noge su im narandžasto crvene.Kljun mužjaka je crn, s donje strane nešto svjetliji. Ženkin kljun je s donje strane, od baze do najmanje prednje trećine dužine, narandžastocrven.
Noge mladih ptica su s gornje strane tamno smeđe, a perje im je zagasitije i s gornje strane zelenije nego kod odraslih. Pera na prsima gotovo uvijek imaju zelenkaste ili sive vrhove. Kljun im je još prilično kratak sa svijetlom pjegom na vrhu.
Mitarenje traje od kolovoza do sredine studenog i to čvrstim redoslijedom. U Srednjoj Europi u tom razdoblju obnavlja se samo tri četvrtine pera, a nastavlja se u sljedećem razdoblju mitarenja. Mladunci te sezone u ovom mladenačkom mitarenju mijenjaju samo mala, a ponekad i repna pera.
Iako se ponekad opisuje glasanje ovih ptica kao pjev, to nije točno jer se ne javljaju različitim zvižducima i "rolanjem". Javljaju se nizom različitih glasova, no to glasanje ima uvijek određenu svrhu.
Vodomar nastanjuje velika područja Europe, Azije i zapadne dijelove Sjeverne Afrike. U istočnim dijelovima Indonezije i Melanezije mogu se sresti izolirane populacije. Nema ih u Islandu, sjeveru Škotske i Skandinavije te u Sibiru. Pored toga, nema ih u gorskim područjima i u pustinjama, jer ove ptice za život trebaju tijekom cijele godine otvorenu slatku vodu. U zapadnoj i srednjoj Europi vodomari su, uz rijetke iznimke, stanarice. Prema istoku, udjel selica u ukupnoj populaciji se povećava. Putovi selidbe ovih ptica još nisu dovoljno istraženi. 
Vodomar, drugim imenom i vodomar ribar, živi uz lagano tekuću ili stajaću, bistru vodu s malim ribama. Pored ribica, uz vodu mora biti i dovoljno pogodnih mjesta nad vodom koje može koristiti kao osmatračnicu, a voli i kad je voda oivičena drvećem. Koriste rijeke, potoke, jezera, ali i razne kanale, ribnjake i slična ljudskom rukom oblikovana staništa.
Vodomar ribar hrani se ribama, vodenim kukcima i njihovim larvama, malenim račićima i punoglavcima. Može progutati ribu dugu do 9 cm i s najvećom visinom u leđima do 2 centimetra. Ako su ribe izdužene, "tanke" vrste, mogu ih progutati i do 12 cm duge. 
Način lova im je strmoglavo uranjanje. S osmatračnice neposredno iznad vode ili u njenoj blizini, kreće u vodu. Kad uoči mogući plijen, baca se u vodu koso u odnosu na površinu, glavom prema naprijed, često još ubrzavajući kratkim zamasima krilima. Pri uronu, oči su im otvorene, ali zaštićene kožom migavicom. Kad stignu do vode, skupljaju krila tijesno uz tijelo, ili ih ispruže prema gore. Čim uhvate lovinu, usporavaju ispruženim krilima i nogama. Prema površini ide zatiljkom, glave pritisnute uz prsa. Konačno, trzajem izbacuje prvo kljun iz vode i ptica odmah, ili nakon trenutka odmora, polijeće natrag na osmatračnicu . Najčešće čitav ovaj proces ne traje duže od dvije do tri sekunde. Ako nema odgovarajuće osmatračnice, vodomar može zaroniti i iz "lebdećeg položaja" (mahanje krilima kod kojeg ptica ostaje na mjestu, "lebdi"). Nije svaki uron uspješan, često lovina uspije pobjeći. 
Za "obradu" lovine, vodomar treba u pravilu deblju granu, ili neku drugu čvrstu podlogu koja se ne njiše. Manju lovinu često, uz snažno stiskanje kljunom, proguta odmah. Veće ribe donese natrag na granu i tamo ju trese, ili ju drži u kljunu i udara njom po podlozi dok ju ne ubije. Zatim, držeći ju kljunom, malim pomicanjima ju okreće da ju može progutati s glavom prema naprijed jer bi mu  riba inače mogla ljuskama ili perajama zapeti u ždrijelu. Neprobavljive  ostatke obroka, riblje kosti ili ostatci kukaca izbacuju (povrate) jedan do dva sata nakon obroka.
Većina vodomara živi u trajnim parovima. Kad je godina povoljna, s puno moguće lovine, neki mužjaci žive s dvije ženke koje istovremeno, no na razdaljini od nekoliko kilometara, imaju legla. Nakon valjenja mladunaca, mužjak hrani paralelno mladunce oba legla. Pri tome, moguća je i pojava više uzastopnih legla iste ženke.
Između veljače i ožujka vodomari uz glasno dozivanje lete duž vode. Ako se sretne mogući partner, slijedi dugo zajedničko letenje tik iznad vode, pa kroz šumu do iznad drveća. Vrlo rijetko u tome sudjeluju više od dvije ptice. Nakon toga, mužjak zaposjeda moguće mjesto za leglo.
U vrijeme udvaranja mužjak donosi malene ribe koje uz naklanjanje pruža ženki. Ona ih prihvaća uz glasanje i trepereći krilima. Ovo hranjenje u okviru udvaranja jača povezivanje para i služi procjeni partnera. Ponekad, ptice samo sjede na nekoj grani uz moguće mjesto za leglo, i izmjenično se glasaju. 
U razdoblju kopanja hodnika i na njegovom kraju šupljine za leglo, mužjak opetovano, kao dio svadbenog rituala, donosi ribice ženki, a pri kraju pripreme prostora za leglo, dolazi do parenja. Pred parenje, mužjak zauzima imponirajući položaj tako, da sjedi uspravno s priljubljenim perjem, a krila objesi prema naprijed. Tada uzlijeće iza ženke, koja svoju spremnost za parenje često pokazuje glasanjem i gotovo vodoravnim prileganjem na granu, i slijeće na leđa svoje partnerice. Sad se mužjak hvata kljunom za perje na glavi ženke, i za nekoliko sekundi same kopulacije krilima održava ravnotežu. Nakon toga, najčešće slijedi kupanje. Kopulacija se, sa ili bez uvodnog ritualnog hranjenja ženke, može ponavljati više puta dnevno.
Na nekoj okomitoj ili lagano prema naprijed nagnutoj strmoj obali od gline ili čvrstog pijeska koja nije previše premrežena korijenjem, počinju s kopanjem, po mogućnosti u gornjem dijelu obronka. Lagano uzlazni tunel s proširenjem na kraju dug je između 60 i 90 centimetara, a u presjeku ovalan, visok oko osam centimetara. Komorica na kraju tunela ima u promjeru oko 17 cm, a visoka je oko 12 cm . Za razliku od tvrde gline, u mekom pijesku proširenje može biti dugo i do 100 cm. Komoricu ničim ne oblažu, no uskoro se u njoj nakupe neprobavljivi ostaci riba.
Par sjedi na grani pred obronkom, dok mužjak iznenadno ne poleti i pred mjestom koje procjenjuje pogodnim i ostane lebdjeti kako bi kljunom udarao po podlozi. Nakon toga, vraća se na granu i čisti kljun od zemlje. Uskoro mu se pridružuje i ženka i zajedno kopaju tunel i šupljinu za leglo. Jedna ptica ostaje vani na straži, dok je druga zauzeta kopanjem. Iskopan materijal nogama izbacuju van. Tek kad počne iskapanje proširenog dijela za leglo, prica može iz tunela izaći glavom prema naprijed. Ako se kod kopanja ispriječi kamen ili neki korijen, ptice ili zavojem tunela zaobiđu prepreku, ili počnu kopanje na drugom mjestu. Gradnja može trajati dva do tri tjedna. Završenu "nastambu" na ulazu obilježavaju bijelim izmetom. 
Jedan par ponekad započne više tunela ili čak iskopa i dovrši više takvih nastambi. Ptice ponekad nakon čišćenja, koriste stare, već korištene nastambe, pri čemu nije važno da li ju je ranije iskopao taj, ili neki drugi par. Često se i odluče dovršiti ranijih godina započetu nastambu. Većina parova do kraja ožujka ili početka travnja imaju spremnu odgovarajuću nastambu.
Ženka polaže jaja prije podne, svakog dana po jedno. Jaja su bijela, glatka i gotovo okrugla (dužina oko 2,2 cm, širina oko 1,9 cm). Prvih dana su malo ružičasta, a kasnije postaju porculanski bijela. Teška su oko 4,3 grama, od čega je 5% ljuska. 
U Srednjoj Europi ženka snese 6 - 8 jaja, rijetko više, a s ležanjem na jajima počinje, smjenjujući se s mužjakom, tek kad snese i zadnje jaje. Ptica koja sjedi na jajima, noću je to najčešće ženka, sjedi u komorici glavom okrenuta prema ulaznom tunelu. Partner koji dolazi na svoju "smjenu", izvana doziva pticu iz komorice, koja nakon dozivanja napušta leglo i izlazi. Ležanje na jajima traje 19 do 21 dan. Mladunci uglavnom svi izlaze iz jaja istog dana, a kad svi izađu iz jaja, ljuske obično ostaju u komorici. Ponekad roditelji iznose ljusku van, i ispred nastambe ih ispuštaju u vodu. 
Od svih započetih legala, 30 do 40% propada. Velik dio legala uništi podizanje razine vode uz koju su komorice građene, no i snažna kiša može izazvati urušavanje ogale s leglima. Pored toga, snažne kiše zamute vodu, što jako otežava lov vodomara, pa mladunci uginu od gladi. Odrasle ptice mogu preživjeti kraća razdoblja bez ulova. 
Nespretno smještena komorica može biti plijen različitih grabežljivaca, koji odozgor ili sprijeda opljačkaju leglo. I dva ili tri sata boravka ljudi kod ulaza u komoricu može dovesti do gubitka legla, jer se roditelji ne usude ući u duplju. Nekoliko dana nakon gubitka legla, ptice izlegu ponovo 6 do 7 jaja, i ponovo leže na njima.
Po izlasku iz jaja, mladunci su goli i slijepi. Roditelji ih prvo hrane kukcima, a kasnije ribicama dugim 4 do 5 cm. Nakon 8 dana, izbijaju prve plavkaste patrljice na prsima, leđima i krilima mladunaca. U dobi od desetak dana, ptičima se otvaraju oči. Sad je jedan od roditelja s mladuncima još samo noću. Nakon dva tjedna, ptići imaju perje, ali su pera još u prozirnoj ovojnici. Teški su oko 55 do 60 grama. Nakon tri tjedna, perje, osim manjih područja na glavi, gubi ovu ovojnicu.
Krajem svibnja do sredine lipnja, u dobi od 23 do 28 dana, mladunci izlijeću iz legla. U početku im roditelji, najčešće mužjak, donose ribice i pri tome ih odvlače sve dalje od legla. Ubrzo počinju i sami loviti ribu. U tom razdoblju ugrožavaju ih kopci i jastrebovi, ali i šumska sova.
Nakon kraćeg udvaranja, u lipnju odnosno srpnju roditelji imaju ponovo leglo, i sve se ponavlja kako je već navedeno. Neki parovi uspijevaju izvesti i treće leglo u sezoni, tako da njihovi mladunci izlijeću krajem kolovoza do kraja rujna. 
Analize prstenovanih ptica pokazale su, da vodomari imaju visoku stopu ugibanja. Tako između napuštanja legla i iduće sezone parenja ugiba oko 80% jedinki. Pored toga, oko 70% odraslih ptica ugiba između dvije sezone parenja. Vrlo rijetko jedinke dožive tri godine. Iznimke stare 5 godina su vrlo rijetke. Ovu visoku stopu smrtnosti vodomari nadoknađuju visokom stopom reprodukcije.
