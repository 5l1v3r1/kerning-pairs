
Katedrala Marije Kraljice neba i Majke Crkve je stolna ili katedralna crkva mostarsko-duvanjskoga biskupa te je u tome svojstvu glavna crkva odnosno crkva matica Mostarsko-duvanjske biskupije i istodobno je jedna od danas četri postojeće katoličke stolnice, katedrale u Bosni i Hercegovini. 
Podignuta na čast Božju, mostarska je katedrala posvećena Blaženoj Djevici Mariji, Kraljici neba i Majki Crkve.Nalazi se u ulici nadbiskupa Petra Čule b.b. u Mostaru.
Nastojanjem apostolskoga vikara biskupa Anđela Kraljevića, franjevca, u Mostaru je 7. ožujka 1866. godine počela gradnja katedralne crkve (templum cathedrale) apostolskih prvakâ svetoga Petra i Pavla, dovršena većom pomoću dobrotvora iz inozemstva i blagoslovljena 1872. Uz  nju je 1873. podignut prostran i udoban župni stan.Ova prva mostarska katedrala pripojena je 1890. godine mostarskomu franjevačkom samostanu te je istodobno nastavila služiti i kao župna crkva i kao stolna crkva. Bilo je to u doba prvoga mostarsko-duvanjskoga biskupa Paškala Buconjića, franjevca, (1880.-1910.), koji je hercegovačkim franjevcima pomogao sagraditi samostan s bogoslovijom, podignut tijekom 1890. i 1891. godine, i opskrbio potrebnim. Inače, to je u Mostaru sve do početka osamdesetih godina prošloga stoljeća bila i jedina crkva na raspolaganju mostarskim katolicima. A kako ni jedan biskup u redovitim prilikama ne može vršiti svoju službu bez vlastite crkve, niti biskupija može biti bez crkve matice, biskup Paškala Buconjića je pribavio zemljište za novu biskupsku crkvu, u predjelu grada tada zvanom Guvno, a danas Rondo odnosno Trg hrvatskih velikana.
Pribavljeno zemljište je dijelom poklonjeno, a dijelom kupljeno, sastavljeno od dviju katastarskih čestica od kojih je jedna s površinom od 3.754 m² a druga s površinom od 4.684 m², što daje ukupnu površinu od 8.388 m² te je uknjiženo na Mostarsko-duvanjsku biskupiju. Biskup je za gradnju pribavio i oko 5 vagona vapna, koji je na gradilištu stajao preko 40 godina. I novi mostarsko-duvanjski biskup Alojzije Mišić, franjevac, (1912.-1942.), mislio je na gradnju stolne crkve, te je na gradilište dao složiti preko 250 četvornih metara klesanoga kamena. U međuvremenu se je pojavila i neka hipoteka stavljena na zemljište. 
Kada je 1942. godine preuzeo biskupiju, biskup Petar Čule se je odmah zbog gradnje obratio tada poznatim arhitektima. Čak je i glasoviti hrvatski umjetnik Ivan Meštrović bio sam ponudio da će izraditi idejnu skicu nove crkve. Učinjeno je malo zbog Drugoga svjetskog rata, a onda i zbog teških poratnih prilika, pa od gradnje nije bilo ništa i naum je propao. Naime, jugoslavenske komunističke vlasti u travnju 1948. godine biskupa uhitile te ga u srpnju te iste godine osudile na 11 i pol godina stroge tamnice koju je odrobijao u KPD Zenica.Zatvorivši pastira Crkve mostarsko-duvanjske, a nije na žalost bio jedini kojega je takva sudbina zapala u ono doba, Gradske vlasti, Gradski narodni odbor, se dao na posao te zaplijenio spomenuto zemljište i dadoše ga GNO-u Mostar za izgradnju Doma kulture, i to je danas Hrvatski dom hercega Stjepana Kosače. I nije to bilo jedino što su oteli Crkvi i prisvojili. Popis je žalostno dug. Biskupov delegat mons. Andrija Majić ništa nije mogao učiniti, jer mu jugoslavenske komunističke vlasti nisu niti odgovarale na prigovore i tužbe. I dok je ležao u tamnici biskup je mislio na gradnju svoje crkve te čak od najodgovornijega za jugoslavenske komunističke progone, koji je bio iznad svega i svakoga, Tita, smjelo tražio da se oduzeto zemljište vrati ili da se biskupiji dade u zamjenu drugo iste veličine i odgovarajućega položaja i kakvoće, ali bez uspjeha.
Stigavši iz uzništva u biskupiju početkom 1957. godine, biskup tek početkom 1958. preuzima upravu biskupije i ne prestaje tražiti da se riješi pitanje oduzetoga zemljišta. Prvi pisani zahtjev podnio je 24. listopada 1959., ali na nj, u duhu ondašnjega vremena i postupaka prema Katoličkoj Crkvi, nije nikada dobio odgovora. Opet razgovara i pregovara s komunističkim čelnicima te mu je tek 30. lipnja 1967. godine bilo moguće predati novi zahtjev. Kada je sve krenulo s mrtve točke, u pregovorima mu je rečeno da će mu biti dano zemljište biskupove bašče, oduzeto 1948. godine zajedno s drugim biskupijskim dobrima, uključujući i spomenuto zemljište na Guvnu, odnosno Rondou, namijenjeno za stolnu crkvu. Ne imajući drugoga izlaza, biskup pristaje te konačno 17. prosinca 1971. godine Zavod za urbanizam i komunalnu djelatnost Mostara izdaje uredbu o dodjeli lokacije. U ožujku je 1973. godine odobren idejni nacrt crkve s pripadnim uredsko-stambenim objektom. Građevinska dozvola stiže 22. travnja 1974. te 9. studenoga 1975. godine biskup Petar, položivši kamen temeljac, blagoslivlja temelje buduće crkve, koju svaki biskup i svaka biskupija moraju imati, to jest crkve matice, što je po svojoj naravi svaka stolnica ili katedrala.Svojom upornošću hrabri i napaćeni biskup Petar Čule i njegovi svećenici unatoč raznim teškoćama i ograničenjima unutra i izvana uspijevaju podignuti novu crkvu, te je kako tako građevinski okončati 1980. godine i osposobti za sveto bogoslužje. Ostvaruje se tako san hercegovačkih katolika duži od jednoga stoljeća, čime je grad na Neretvi napokon dobio biskupsku crkvu. Nju je one iste godine na blagdan Uzvišenja Svetoga Križa, to jest 14. rujna 1980. godine, biskup Petar Čule svečano posvetio i predao svojemu nasljedniku na biskupskoj stolici mostarsko-duvanjskih biskupa, mons. Pavlu Žaniću, kleru i vjernome Božjem puku. U toj prigodi sam biskup Petar Čule, koji je istodobno u znak posebnoga papina poštovanja toga dana promaknut za nadbiskupa, biskupu koadjutoru Pavlu Žaniću predao je i Mostarsko-duvanjsku biskupiju kao i upravu Trebinjsko-mrkanskom biskupijom.
Novopodignuta mostarska stolnica ili katedrala teško je stradala u granatiranjima grada za vrijeme Domovinskoga rata devedesetih godina prošloga stoljeća, te joj je bila prijeko potrebna temeljita obnova. U okviru te obnove sagrađen je i zvonik u čijemu se tornju sada nalazi šest zvona. Postavljene su i klasične orgulje, što je i vjerski i kulturni doprinos razvoju grada Mostara i glazbenoga života uopće.
Osim vanjskoga dijela, postoji i kripta, smještena u podzemnomu dijelu same stolne crkve, koja služi kao kapela namijenjena za bogoslužna slavlja manjih skupina vjernika.
U samoj kapeli nalaze se i grobovi dvojice biskupa, posebno zaslužnih za izgradnju crkve: grobovi nadbiskupa Petra Čule i biskupa Marka Perića. Na prvome grobu stoji natpis: »Dr. Petar Čule / 1898.-1985. / Nadbiskup«.
Stolnica je izgrađena u postmodernom stilu, koji prevladava u crkvenome graditeljstvu u Hrvatskoj i Bosni i Hercegovini u drugoj polovici prošloga i na početku ovoga stoljeća. Za izgradnju su korišteni beton, kovine, staklo i, dijelom, kamen. Samo zdanje jednostavno je u oblicima i siromašno u izrazima, ali doima se kao složna cjelina.
Uz stolnicu ili katedralu vezana je i jedna od ukupo 6 danas postojećih mostarskih gradskih katoličkih župa, Župa Marije Majke Crkve, kojoj istodobno služi kao župna crkva. Osim dijela grada (Centar 1), obuhvaća još i Zahum.
Župa svetoga Ivana Apostola i Evanđelista (osnovana na svetkovinu Bogojavljenja 6. siječnja 1993. godine, a obuhvaća Centar 2 i Zalik; župni ured je u ulici Kneza Višeslava 2),
Župa svetoga Luke Evanđelista (osnovana na svetkovinu Bogojavljenja 6. siječnja 1993. godine, a obuhvaća Iliće; župni ured je u Barakovac b. b.),
Župa svetoga Marka Evanđelista (osnovana na svetkovinu Bogojavljenja 6. siječnja 1993. godine, a obuhvaća Cim; župni ured je isti kao i za Župu sv. Luke u Ilićima, Barakovac b. b.; na području župe nalazi se ostatci rimske bazilike),
Župa svetoga Mateja Evanđelista (osnovana na svetkovinu Bogojavljenja 6. siječnja 1993. godine, a obuhvaća Rudnik i Orlac; župni ured je u Rudarskoj ulici b.b.),
Župa svetoga Petra i Pavla (obuhvaća Podhum, Rodoč, Jasenicu; župni ured je u Franjevačkoj ulici 2; sve do osamdesetih godina prošloga stoljeća jedina katolička župa u Mostaru; na području grada stara župa od 15. do 17. stoljeća, obnovljena 1849. godine),
Župa svetoga Tome Apostola (osnovana 7. listopada 2011. godine), obuhvaća područje mjesne zajednice Bijeli Brijeg II.
Osim redovitih katoličkih svetkovina i blagdana u mostarskoj se stolnici ili katedrali posebnom svečanošću slave još:
svetkovina posvete same stolnice ili katedrale, koja je istodobno blagdan za cijelu Mostarsko-duvanjsku biskupiju i pada na 14. rujna zajedno s obljetnicom biskupskoga ređenja sadašnjega mostarsko-duvanjskoga biskupa Ratka Perića (Neum, 1992.),
svetkovina Marije Majke Crkve, nebeske zaštitnice, koja se slavi na duhovski ponedjeljak, i
svetkovina svetoga Josipa, zaštitnika Mostarsko-duvanjske biskupije, koja pada na 19. ožujka.
Zvonik mostarske Katedrale završen je 2005. godine, a poklonio ga je, skupa sa zvonima, zagrebački kanonik Milan Balenović. Zvona su izlivena u ljevaonici Grassmayr u Innsbrucku, koja se bavi lijevanjem zvona od 1599. godine.Ukupno je šest zvona:
Položaj Katoličke Crkve u Hercegovini u prvim godinama komunističke vladavine Miroslav Akmadža, Hrvatski institut za povijest, Zagreb, Republika HrvatskaNapomena: Ovaj tekst ili jedan njegov dio preuzet je sa službene stranice Mostarsko-duvanjske biskupije. Vidi dopusnicu.
Katedrala Srca Isusova je stolna crkva Vrhbosanske nadbiskupije i ujedno župna crkva istoimene župe. Nalazi se u sarajevskoj općini Stari Grad, na atraktivnoj lokaciji do koje vode glavne gradske šetnice. Od 1889., kad je blagoslovljena, stožer je duhovnog života katoličkog puka u Sarajevu. Posvećena je Srcu Isusovom.
Izgrađena je na inicijativu nadbiskupa Josipa Stadlera, koji je još 1882., dvije godine prije početka graditeljskih radova, počeo tražiti pogodno mjesto na kojemu će podići katedralnu crkvu.
Dvije osobe, nadbiskup Josip Stadler (1843.-1918.) i arhitekt Josip Vancaš (1859.-1937.), zaslužne su za podizanje nove katedrale u Sarajevu; prvi kao naručitelj, a drugi kao izvršitelj. Među njima je vladao harmoničan odnos što je inače dosta rijedak slučaj na velikim gradilištima. Stadleru je, po svoj prilici, pred očima lebdjela briga kako ni iz čega, takoreći na "goloj ledini", organizirati Crkvu, pa se nije mogao razmetati željama. Vancaš je došao u Sarajevo kao mlad, ali vrlo solidno obrazovan i talentiran arhitekt. On je Stadleru nudio rješenja na koja ovaj nije imao što prigovoriti. Tek dovršena katedrala u Đakovu (građena 1866.-1882.) bila je obojici u neku ruku veliki uzor na kojemu su se okušavali mnogi majstori koji su poslije i sami prenosili svoja iskustva u Sarajevo. Historicizam u graditeljstvu i skulpturi, a nazarenstvo u slikarstvu, dosegli su osamdesetih godina 19. stoljeća, u doba podizanja sarajevske katedrale, svoje savršenstvo. Vancašev učitelj Friedrich von Schmidt (1825.-1891.) dotjerao je umijeće gotike do zavidnog zenita, a za Vancaša kažu da je bio jedan od najboljih njegovih učenika.  
Čekajući na pravo zaposlenje Vancaš se u listopadu 1882. upisuje na Arhitektonski odjel Akademije likovnih umjetnosti gdje se kod Friedricha Schmidta posvetio studiju gotike. Schmidt je na tom polju bio najpozvaniji autoritet. Gradnja katedrale je u međuvremenu (1882.) bila ponuđena Heinrichu Ferstelu koji je predložio građevinu u romaničkom stilu. Taj projekt bio je, međutim, prevelik, dakle i previše skup za sarajevske prilike. Ferstel je zgradu locirao na mjestu koje je u međuvremenu zaposjela vojska kako bi izgradila svoj časnički kasino. Tako je ova ideja propala. Sljedeće godine Benjamin Kallay se obraća Friedrichu Schmidtu, koji mu preporučuje mladog Vancaša. Njemu, dakle, nije bilo suđeno dovršiti započetu specijalizaciju. Po Uskrsu 1883. dodijeljen mu je velik zadatak: izrada nacrta za katedralu u Sarajevu. Vancaš se u tom pogledu učinio starom profesoru kao najpodesniji kandidat: bio je ne samo dobar učenik, nego je potjecao iz južnih krajeva Monarhije, najbliže Sarajevu. Tako se on s preporukom Schmidta jednoga dana našao u kabinetu zajedničkog ministra financija i ministra za Bosnu i Hercegovinu, koji ga je prihvatio i odredio da se odmah zaputi u Sarajevo kako bi se na licu mjesta obavijestio o lokaciji, veličini i izgledu objekta. Usput mu je naredio da se raspita i o građevinskom programu za palaču Zemaljske vlade na Musalli, koju je također trebalo uskoro graditi.
Po dolasku u Sarajevo Vancaš je pregledao pogodna mjesta koja su još mogla doći u obzir za podizanje Katedrale. On se tada prvo odlučio za prostor na uglu tadašnje Ferhadije i Ćemaluše ulice, pa se s tim prijedlogom i vratio u Beč. Budući da to mjesto nije prihvatila gradska uprava, u rujnu 1883. ponovno se vraća u Sarajevo, tada u pratnji samoga Kallaya koji konačno rješava i to pitanje. Izbor je pao na trg koji je uskoro nazvan Crkveni trg, danas trg fra Grge Martića. Mjesto je inače prvobitno bilo namijenjeno za Gradsku tržnicu. Budući da je stari profesor u ljetu i ranoj jeseni bio duže vremena teže bolestan, suglasno njemu i ambijentu Vancaš je načinio skicu. Tako je načinjen nacrt koji je naknadno stavljen Schmidtu na uvid, a ovaj ga je odobrio s iznimkom znatnog sniženja krovova na tornjevima. "Primijetio je samo da jednoj stolnoj crkvi ne pristaje 'gizdavi izgled' i savjetovao mi je da sve izvedem u kamenu tucancu, pošto je jedna crkva određena za vječnost" - kako se to Vancaš sjećao u svom članku u "Večernjoj pošti".
Prvobitnim planom glavni portal trebao je biti uvučen među tornjeve, pa je predvorje zajedno s pjevalištem produženo do polovice prvog traveja. Ulazi u baptisterij i na kor bili su iz sporednih lađa. Pokraj zapadnog tornja bio je predviđen sporedni ulaz, a propovjedaonica, mnogo manja od današnje, bila je prislonjena uz treći stup. Svetište je bilo kraće, a sakristija uža. Riznica nije prelazila širinu pobočne lađe. Taj projekt imao je još jednu manu: bio je previše stereotipan. Nije prelazio okvire prosječnih građevina u južnom dijelu Srednje Europe. Stoga Schmidt zahvaća u planove znatno više nego je zahtijevalo samo skraćivanje previsokih krovova na tornjevima.
Stadler se tijekom gradnje morao snažno boriti da mu Zemaljska vlada BiH dozvoli produžetak svetišta pravdajući to svečanim obredima za koje je potreban veći prostor od onoga što je u prvobitnom planu bio naznačen. Kasnije je i izgradnja grobnice za nadbiskupe bila isto tako predmet natezanja s Gradbenim uredom Zemaljske vlade, jer Vancaš u svom planu nije predvidio i taj detalj. Tijekom zime 1883./1884. načinjeni su u novoformiranom ateljeu Josipa pl. Vancaša svi izvedbeni nacrti. Vancaš je postao samostalan poduzetnik. Katedrala je zamišljena kao građevina s prostorom za 1.200 ljudi i vrlo jednostavnog vanjskog izgleda, "od golog kamena" - kako se Vancaš i sam na jednom mjestu izrazio. Na temelju tih planova bio je raspisan natječaj za gradnju, na kojemu se kao najbolji ponuđač javio bečki poduzetnik Karl baron Schwarz. Tako se Vancaš vezao za Sarajevo pa se 10. ožujka 1884. godine u njemu definitivno nastanio.
Gradilište je predano poduzetniku 19. kolovoza 1884. godine, a 25. kolovoza obavljen je svečani čin početka radova prije negoli se pristupilo iskopu temelja. Poglavar Zemlje Ivan barun Appel prvi je pozlaćenom lopatom tri put udario zemlju, nakon njega isto je ponovio i nadbiskup, a nakon njih i ostali prisutni. Mjesec dana poslije, 23. rujna 1884. povjerenstvo je ustanovilo da su temelji dosta duboko iskopani, naime kod istočnog tornja 5,70 m, kod zapadnog 6,00 m, kod pokrajnjih lađa 7,00 m (zbog nagiba terena), a za stupove između lađa iskopano je do 3 metra dubine. Dana 20. studenog, u 9 sati, uzidan je uz skromnu ceremoniju, u jednom uglu temeljni kamen s urezanim natpisom: A D MDCCCLXXXIV 20. XI. 
Zidanjem se tijekom 1885. godine toliko napredovalo da se u rujnu 1886. moglo svoditi u sve tri lađe. U ožujku 1887. radilo se na zapadnom tornju, a u travnju je počelo žbukanje srednje lađe. Još istoga mjeseca skinute su vanjske skele oko svetišta. Građevinski radovi završeni su 9. studenog 1887. godine u onoj mjeri kako je to bilo ugovoreno s poduzetnikom Schwarzom. Zidovi su, naime, u unutrašnjosti bili samo pobijeljeni, a prozori zatvoreni običnim staklom. Predstojao je još velik posao umjetničkog opremanja zgrade, koji je potrajao pune dvije godine.
Vanjska dužina katedrale iznosi 41,90 metara, širina 21,30 m, a kod svetišta 24,30 metra. Unutrašnja dužina iznosi 37,65 m, a širina 18,10 metara. Pročelje je flankirano s dva tornja od po 43,20 metara visine. Krovovi su im u obliku jednostavnih oštrih piramida proširenih pri dnu. Oni flankiraju sporedne lađe prema jugu, dok srednja lađa izbija prema pročelju u svojoj punoj širini. Visoki zabat pročelja u razini krovišta razveden je u pet arkada: četiri slijepe i jedna otvorena, u okvirima od pješčara. Pod njim je smješten veliki slijepi luk, a unutar njega je osmerolisna rozeta, izvedena od dva niza gotičkih elemenata. Ispod nje je portal flankiran s po jednim ranogotičkim stupom u profiliranom dovratniku, a u zabatu je reljef s prikazom sv. Trojstva. Na vrhu portala, dijelom ispred rozete, je kip Srca Isusova, osobni dar poduzetnika Schwarza, izrađen u Beču od margaretskog kamena. Djelo je bečkog kipara A. Hausmanna. Reljef u timpanonu rađen je prema nacrtu A.M. Seitza; modelirao ga je Dragan Morale, kipar Zagrebačke katedrale, a u kamen ga je prenio Ivan Novotny. U prizemlju zapadnog tornja smješten je baptisterij, a u istočnom tornju je stubište za uzlaz na pjevalište i ka zvonima. U luku poviše tih vrata zapisan je u kamenu kronogram:
izvedeni od bijelog mramora. Bit će da su ovi objekti izvedeni po Vancaševu nacrtu. Visoki gotički zabat edikule nose dva stupića od crvenog mramora, a na vrhu je kip Ivana Krstitelja.
Katedrala je izvedena u stilu rane gotike, gdje se Vancaš poveo za crkvom Notre Dame u Dijonu. S izborom svog uzora Vancaš je svjesno pošao na najmarkantniji spomenik rane burgundske gotike. Imao je pravi osjećaj mjere kad je za skromne sarajevske prilike preinačio neke njezine elemente. Oblik svetišta je zadržao, ali je isturene transepte preobratio, s dva dvoetažna aneksa: u sakristiju i riznicu, obje s oratorijem na prvom katu.
Polukružne završetke sporednih lađa u Dijonu, stisnute u kut između svetišta i transepta, upotrijebio je kao tornjiće za stube, odmaknute od glavne lađe i prislonjene uz sjeverni zid aneksa. Na mjestu triforija u lađi dijonske crkve on je stavio kružne otvore u koje je umetnuo slike crkvenih otaca. Rozetu iz transepta prenio je na pročelje. Tim preinakama građevinu je prilagodio potrebama u sasvim novom ambijentu i s novom funkcijom. Sarajevska je katedrala zapravo samo donja, parterna polovina dijonske crkve.
Oba Vancaševa uzora, Dijon za zgradu, a Prag za tornjeve, čini se da su se u Sarajevu potpuno pomirila i pored toga što su vremenski i prostorno vrlo udaljeni. Naime, Notre Dame je dovršena 1240., a Tynska crkva je dobila tornjeve 1458-1463. godine, dakle u vrijeme kad je gotika bila već preživjeli stil. Robustna građa tornjeva Tynske crkve djeluje arhaično, gotovo romanički tvrdo pa tako ni tornjevi u Sarajevu ne odudaraju od ranogotičkog habita Katedrale u cjelini.
Na bočnim stranama vanjskog lica srednja lađa neznatno nadvisuje sporedne. Vancaš se kod razrade nacrta odlučio za jednostavan krov glavne i sporednih lađa, svih pod istim nagibom. Time je bazilikalni tip ostao prikraćen za obergaden, a lađa preniska za pravi gotički odnos širine i visine. On umjesto prozora na obergadenu, u razini tavana sporednih lađa ostavlja u unutrašnjosti samo okrugle otvore. Zbog toga je za neposredno osvjetljavanje glavne lađe postavljena rozeta na pročelju i pet prozora u svetištu. No, i prozori u sporednim lađama također daju dosta svjetla unutrašnjosti.
Krov je bio pokriven jednostavnim crijepom tipa dabrova repa. Jedan njegov dio bio je umočen u katran, pa složen tako da su na tornjevima i lađama dobijeni romboidni motivi.
Prostorije za sakristiju i riznicu dimenzionirao je preko širine sporednih lađa, čime je u tlocrtu cjelokupne građevine dobijen oblik križa, ali se taj ne odražava u volumenu unutrašnjosti. Oba ova prigratka su dvoetažna, a u prostorije na katu pristupa se izvana zavojitim stubištem smještenim u posebnim tornjićima. Pri sjevernom završetku sljemena nalazi se tornjić od metala, zvani sanctus, koji doseže visinu od 33 metra.
Na ulazu u zapadnu bočnu prostoriju, sakristiju, nalazi se ukrašeni portal, dakako manji, od onog na pročelju, ali bogato profiliran. U njegovu je timpanonu reljefna Pieta s dva anđela. Nacrte je izradio A.M. Seitz, modelirao Morak, a u kamenu isklesao Novotny.
Sjeverni završetak zgrade je peterostran i s pet visokih prozora. Svaki od uglova je pojačan snažnim potpornjacima, kontraforima.
Temelji su do razine unutrašnjeg poda obloženi čvrstim bijelim vapnencem s Darive; zidovi su izvedeni od vapnenca boje crveno prošaranog okera, porijeklom s periferije Sarajeva, a vijenci, potpornjaci, kutovi i okviri prozora, dakako i portali, su od pješčara iz okolice Visokog.
Pod je položen wienerberškim keramičkim pločicama u tri tople boje: smeđoj, crvenoj i crnoj, složenim prema Vancaševu nacrtu. Prilikom obnove 1987. godine nakon što su u pod bile položene instalacije za centralno grijanje te su pločice uz priličan napor ponovno položene po istom redu. Svod u glavnoj lađi visok je 13,50 m, a u sporednim 8,50 metara.
U svetištu se nalazi pet vitraja visokih 5,75 m, a širokih 1,33 metra, izrađenih prema Vancaševu nacrtu kod firme Tiroler Glasmalerei Anstalt u Innsbrucku. U srednjem prozoru prikazan je razapeti Krist u času kad se Longin sprema probosti mu Srce. Pod križem s desne strane kleči Marija Magdalena, dok je s lijeve Majka Marija, sklopljenih ruku i pobožno podignutih očiju, a uz nju je sv. Ivan. Ovaj prozor darovao je dr Milan Amruš.
U prozoru lijevo do njega na prijestolju sjedi Isus, a pred njim kleči muškarac. S lijeve strane Isusa njegova je majka koja ga gleda, a sama pokazuje na svoje Srce. S desne strane stoji anđeo. U donjem polju ispod malih arkada prikazan je sv. Josip s Djetetom. Ovaj prozor darovao je Stadler.
U zapadnom prozoru prikazana je sv. Margareta Alacoque kako čita knjigu, a prilazi joj Isus i pokazuje svoje Srce. Iznenađena svetica ispustila je knjigu iz ruku, pa pružila prema Isusu. Tu su i dva anđela: jedan drži u ruci križ, a drugi kalež. U donjem dijelu prozora su u dva polja likovi sv. Leona pape i sv. Pavla, a između njih je grb obitelji Sapieha iz Lavova. Ovaj prozor darovali su Leon i Pavao Sapieha, poljski knezovi.
U prozoru desno od srednjeg, u glavnom polju nalazi se prizor Posljednje večere, s Isusom i tri apostola. Sv. Ivan se naslonio na Gospodina, a do njega je sv. Jakov; dok je lijevo uz Isusa sv. Petar. U donjem polju, ispod male arkade je sv. Ana. Taj prozor darovali su Ivan i Albert Schmarda.
U istočnom prozoru prikazano je Isusovo ukazanje Julijani iz Lutticha gdje joj izražava svoje želje o štovanju Presvetog Oltarskog sakramenta. U donjem je polju lik sv. Ladislava i sv. Romana, a između njih grb obitelji Sanguszko. Darovao ga je poljski knez Roman Sanguszko.
Prozori u zapadnoj sporednoj lađi izvedeni su u bečkoj filijali Innsbruške tvornice vitraja. U svakom se traveju nalaze po dva takva prozora, svaki veličine 3,20 x 1,04 metra. Ornamentika im je jednostavna: u gornjem dijelu svakog od njih nalazi se po jedan medaljon. U prvom prozoru do oltara Bezgrješnog Začeća prikazani su sv. Ivan Krstitelj i sv. Ilija, što je dar sarajevskih katolika. U drugom su sv. Petar i Pavao, a darovao ga je Vrhbosanski kaptol. U trećem prozoru su sv. Toma i sv. Ivan apostol; to je poklon obitelji dr-a Bertholda Krasa. U četvrtom, onom do tornja, prikazan je sv. Matej i sv. Bartol. To je dar sarajevskog industrijalca Augusta Brauna.
U prvom prozoru istočne lađe, do oltara Svete Braće, nalazi se sv. Franjo Asiški i sv. Juraj, dar katolika grada Mostara. U drugom su sv. Andrija i Jakov, što je dar suradnika nadbiskupa Stadlera. U trećem stoje sv. Filip i Jakov. To je dar obitelji Brlić iz Slavonskog Broda. U četvrtom su sv. Šimun i sv. Tadej. Taj su prozor darovala braća baruni Sedelnitzky.
Vitraji velike rozete na pročelju, promjera blizu 5 metara, ukrašeni su samo vegetabilnim ornamentom. Srednje njeno polje razvedeno je u osam režnjeva sasvim svijetle boje, dok je osam polukrugova bliže rubu naizmjenično plave i crvene boje. Nacrte za oltare i propovjedaonicu izradio je sam Vancaš.
Glavni oltar izveden je od mramora Grisignano, a isporučila ga je u gruboj izradi tršćanska tvrtka Scalpelini. Raščlanjen je u sedam niša tako da je srednja nešto malo viša od ostalih, i nema prezide, pa se u nju mogu stavljati predmeti za javno promatranje. Njoj se prilazi stubištem koje se nalaze iza oltara. U niši lijevo od nje kip je sv. Josipa, do njega sv. Franje, a na kutu kip anđela. Desno od srednje niše stoji kip sv. Mihovila, a do njega sv. Ilije, pa na kutu opet kip anđela. Iznad srednjeg otvora nalazi se na povisokom postolju kip Srca Isusova, rad Franza Erlera iz Beča. Izveden je iz bijele kamene mase. Ostale je kipove modelirao Dragan Morak u Zagrebu, a klesariju izveo Ivan Novotny. Menza oltara je iz Santa-Croce mramora. Ona počiva na četiri stupića od crvenog tirolskog mramora. U stražnji podnožak menze uložene su ploče od svjetlocrvenkastog mramora, što je sve načinjeno u Beču. Pozlate nekih dijelova izveli su Voltolini i Betizza. Oltar su uglavnom darovali građani Zagreba, ali i mnogi drugi vjernici iz Hrvatske.
U zapadnoj (lijevoj) sporednoj lađi oltar je Bezgrešnog Začeća BDM, izveden od kamena Grisignano. Menza počiva na dva stupica od ljubičastog serpentina, izrađena u Beču. Kip Bogorodice je djelo kipara Dragana Moraka. Oltar je darovao car Franjo Josip I. U vijencu uvrh predele uklesan je natpis: 
U istočnoj sporednoj lađi oltar je svete braće Ćirila i Metoda, koji je također izveden od kamena Grisignano. Kipove je modelirao Morale, a u kamenu ih je izveo Novotny. Ovaj oltar su darovali vjernici iz Češke, a na inicijativu tadašnjeg stupskog župnika Franje Venhude.
U trećem traveju zapadne sporedne lađe, idući od ulaza, smještena je propovjedaonica, pravi klasični ambon. Na nju se uzlazi iz zapadne sporedne lađe dvostrukim stubištem do postolja s kojeg se uskim prolazom ispod visokog kamenog baldahina prilazi na tribinu. Tornjić baldahina, ukrašen gotičkim fijalama, doseže gotovo do vrha luka između lađa. Propovjedaonica je heksagonalna s time što je na šestoj strani otvor za prilaz. Počiva na masivnom i bogato profiliranom postolju. Svaka od pet ploča ograde nosi po jedan reljef s poprsjem: na srednjoj je prikazan Isus kao učitelj, a sa svake su strane po dva evanđelista. Reljefe je modelirao bečki kipar Franz Erler, a u kamenu klesao, također i svu ornamentiku, Ivan Novotny.
U drugom traveju zapadne lađe, gledano od ulaza, nalazi se uz zid ispod prozora Raspelo s Marijom i Ivanom. Izrađeno je u bijelom mramoru s jedva primjetnom sivkastom nervaturom. Podnožje mu je oblikovano kao klecalo. Solidan je umjetnički rad nekog vještog kipara renesansnog ugođaja iz osamdesetih godina 19. stoljeća. Križ su darovali školski drugovi nadbiskupa Stadlera.
Prislonjena uz zid zapadnog tornja nalazi se nadgrobna ploča nadbiskupa Stadlera, izvedena od bijelog mramora. Rad je skulptora Marina Studina (1895.-1960.). Nadbiskup je prikazan en face u nadnaravnoj veličini točno prema njegovom velikom portretu u salonu Nadbiskupije. Zaogrnut je cappa magnom i s humeralom od hermelina; desnu ruku podigao je na blagoslov, a lijevom pridržava pektoral. U jednostavan i ravan okvir povelike ploče (230 x 100 cm) uklesan je natpis:
HONORI ET MEMORIAE Dris IOSEPHI STADLER ARCHIEPISCOPI ET METROPOLITAE VRHBOSNENSIS PRIMI CUIUS NOMEN PER¬RENIUS QUAM MONUMENTUM. 
Natpis u svom jednom dijelu očito parafrazira poznati stih rimskog pjesnika [[Horacije|Horacija]: Exegi monumentum aere perrenius . . ., Podigoh spomenik od bronze trajniji . . ..  Figura je prikazana statično, gotovo simetrično, izuzev ruku. Nabori lica duboko su usječeni i odaju vjernu sliku pokojnika.
Ispred ploče u podu nalazi se grobnica u koju je Nadbiskup položen 1918. godine.U novije doba u situ grobnicu položen je i njegov nasljednik, nadbiskup Marko Alaupović.
Na dovratniku uz zapadni toranj postavljena je ploča na uspomenu 50-godišnjice postojanja Vrhbosanske nadbiskupije i obnove Katedrale. Na dva pozlaćena reljefa, rad medaljera Ive Kerdića (1881.-1953.), prikazana je na lijevoj pločici Katedrala, a na desnoj portreti Stadlera i Šarića, oba s pogledom ulijevo. Posvetni natpis ispod medaljona nije datiran, no budući da se u njemu spominje pedesetgodišnji jubilej Nadbiskupije, za pretpostaviti je da je ploča postavljena 1932. godine.
U ambon je ugrađen dio oltarne menze srednjovjekovne predosmanske katedrale sv. Petra na kojemu piše latinskim slovima: (Apost) OLI PETRI VERB(osnensi).
Izrada freski bila je, vjerojatno već 1886. godine, ugovorena s Alexandrom Maximilijanom Seitzom (1811-1888). On je zbog toga došao nakratko u Sarajevo da bi se upoznao s prilikama o mjestu i položaju slika, te osvjetljenju prostora. Kada se povratio u Rim, obavijestio je nadbiskupa da pobolijeva, ali da ipak radi na kartonima; on je zapravo samo precrtao dva kartona iz đakovačke katedrale.
Stadler je prilikom jednog hodočašća u Rim 1887. godine posjetio bolesnog Seitza koji ga je dočekao ležeći, obučen u narodnu nošnju i sa fesom na glavi. Rekao je nadbiskupu da su nacrti gotovi, ali da ih je jedva uradio. Preporučio je da se izvedba fresaka povjeri njegovu sinu Lodovicu (1844-1908), uvjeravajući ga da će on možda i bolje izvesti taj posao. Lodovico je tada dovršavao oslikavanje Loggija u Vatikanu, pa se mogao posvetiti sarajevskoj katedrali. Ne zna se što se u međuvremenu dogodilo, ali slike na zidu ipak nije izradio on, nego njegov pomoćnik Alberto de Rohden. Možda je tomu izostanku bila kriva očeva smrt 15. travnja 1888. i stupanje u službu nadzornika papinske zbirke slika, kasnije Vatikanske galerije umjetnina. To ga je, čini se, jače vezalo za Rim i nije mu dozvoljavalo duže odsustvovanje iz Vječnog Grada.
Što se autorstva slika tiče, tu postoji izvjesna nesuglasnost između onog što je u vezi s tim zabilježeno u literaturi. Prema Franji Venhudi, koji je sa Stadlerom bio prisutan kada je on isplatio Seitza za obavljeni rad, moglo bi se zaključiti da je sve kartone izradio na smrt bolesni stari slikar. Andrija Jagatić slično govori u Spomenici da je za sliku Uskrsnuća u desnoj lađi nacrte izradio Rohdeh stariji, a izveo ju je njegov sin. To je očita zabuna jer Rohden nije imao sina umjetnika; a pitanju je, dakle, Seitz stariji, za koga je Jagatić mislio da je autor svih kartona, no budući da je on u tome bio spriječen, kartone i slike Gospina Krunjenja, Uskrsnuća, Isusa u Getsemanu i Marije Magdalene izveo je Alberto de Rohden. Jagatićev je podatak, po svemu sudeći, netočan u svim svojim dijelovima.
Na zidu uz zapadni toranj prikazano je Krunjenje Gospino. Relativno uska i visoka slika podijeljena je u dvije zone: u gornjoj sjede na oblacima Otac i Sin, a između njih kleči Marija okrenuta ulijevo prema Sinu koji drži krunu povise njene glave. Uvrh luka je predstavljen Duh Sveti u obliku goluba raširenih krila. U donjoj zoni kleči na zemlji muškarac i žena s djetetom, svi u tradicionalnoj nošnji bosanskih Hrvata. Lijevo od čovjeka stoji sv. Franjo Asiški, a desno sv. Dominik. Krajolik u daljini prikazuje Sarajevo gledano sa Vratnika.
Uza zid istočnog tornja u desnoj lađi prikazano je Uskrsnuće. Pred otvorenim grobom lebdi na oblaku uskrsli Isus s očima uprtim u nebo, a desnicom uzdignutom na blagoslov, dok u lijevoj drži zastavu Pobjede. Na kamenu pokraj groba sjedi anđeo s ognjenim mačem u ruci, a u desnom kraju slike su dva prestrašena rimska vojnika u živom pokretu.
U luku zapadnog zida prikazan je Isusov govor na gori. Isus stoji u sredini scene, okrenut ulijevo s opruženim rukama. Ispred njega je narod, a iza leđa mu stoji apostol Ivan, pa do njega Petar i Jakob. Malo niže od njih kleči Andrija, sijede glave i sklopljenih ruku, te majka Marija i još jedan sveti starac. Neki je čovjek ničice pao na zemlju, a drugi, u daljini, donosi bolesnog sina da ga Isus iscijeli. Na sličan način, ali a obrnutom postavu, prikazan je ovaj isti prizor i u Đakovu.
Na istočnom je zidu naslikana scena kako Mojsije prima na Sinaju ploče Zakona. Podno brda u prednjem planu je Aaron, s još nekim čovjekom; lijevom je rukom prekrio lice, a desnom se oslanja na zemlju. Desno u daljini nazire se logor Izraelaca u pustinji, i to u času kada se klanjaju zlatnom teletu.
U lukovima supraporta (luneta) na sakristiji i riznici bila su izvedena dva motiva u tehnici chiaroscuro: iznad vrata sakristije prikazan je Isus u Getsemanu i ruka koja mu pruža kalež, a podalja leže usnuli apostoli. Nad suprotnim vratima vidi se Marija Magdalena kao isposnica u pećini, a lijevo su od nje simboli pustinjaštva: lubanja i križ. Današnja je kopija Ante Martinovića izvedena kao višebojna slika.
Slike chiaroscuro u Đakovu rađene su po kartonima Friedricha Overbecka. Te su slike bile gotovo ljepše od velikih freski, pa je Seitz odlučio da tu tehniku još jednom ponovi i u Sarajevu.
Premda otac i sin Seitz nisu bili izvođači, ipak su oni bili neposredni inspiratori zidnog slikarstva u sarajevskoj katedrali. Obojica su sljedbenici nazarenaca, pogotovo Friedricha Overbecka (1789-1869) i Petera Corneliusa (1783-1867). Tako je Sarajevo imalo sreću da dobije vrijedne slike ove škole koja je dominirala u sakralnoj umjetnosti Srednje Europe tokom nekoliko desetljeća 19. stoljeća. Umjetnost oba Seitza bila je sasvim određenog smjera što se osobito može pratiti na ostvarenjima u Đakovu. Na njihovim slikama ima predrafaelovskih ugođaja (Krštenje na Jordanu), ali i čisto rafaelovskih (Uzašašće Gospodinovo), pa Michelangelovskih (Stvaranje Eve). Kartone za sarajevske slike izradio je, bar jednim dijelom, A. M. Seitz (Propovijed na gori, Mojsije prima Zakon) koji je, jednako kao i njegov učenik Alberto de Rohden, bio vise rafaelovsko-michelanđelovski raspoložen. Zato u Sarajevu nema slika iz Lodovicovog opusa, rađenih u maniru kao što je Krštenje na Jordanu u đakovačkoj katedrali.
Sudbina, međutim, nije bila naklonjena Seitz-Rohdenovim freskama; one su se do naših dana potpuno raspale. Zbog toga su prilikom restauracije katedrale 1988. godine na njihova mjesta postavljene kopije izrađene uljem na platnu. Uspješno izvedeni posao povjeren je slikaru Anti Martinoviću koji je metodom restauratora snimio na papiru svih šest slika u naravnoj veličini, vodeći računa da prema sačuvanim fotografijama vjerno reproducira prvobitni njihov izgled, a prema ostacima boja na zidu i slika u Đakovu rekonstruira njihov ton. Tako se danas u katedrali nalaze kopije izgubljenih slika, koje, koliko je to moguće, pružaju sliku starog ugođaja unutrašnjosti. Svakako je veliko pitanje, koliko bi se i nove freske na tim mjestima mogle sačuvati bez obzira na danas usavršeni tehnološki postupak nanošenjem izolacione podloge.
Sarajevo je, ipak, obogaćeno i originalnim djelima Lodovica Seitza: to su slike Crkvenih Otaca u otvorima nadzida glavne lađe. One su na žalost, jedva dostupne pogledu, budući da su postavljene previše visoko na zidu.
U osam okruglih otvora poviše lukova srednje lađe uloženi su tondi, okrugle slike u ulju na platnu, na kojima su prikazani Crkveni Naučitelji u maniru chiaroscuro. Promjer im iznosi oko 130 cm. Slike su maljane u Rimu, pa su kao gotova umjetnina dopremljene u Sarajevo i to montirane.
Na zapadnoj strani lađe prikazani su Oci Zapadne crkve: sv. Grgur,sv. Ambrozije, sv. Augustin i sv.Jeronim postavljeni tako u redu idući od oltara prema izlazu. Na istočnom zidu nalaze se slike Otaca Istočne crkve: sv. Bazilije, sv. Grgur Nazijanski, sv. Atanazije i sv. Ivan Zlatousti. Ove su slike najdragocjeniji slikarski inventar sarajevske katedrale. Donatori su im bili dr Juraj Posilović, senjski biskup, Wilhelm vitez Sauerwald, viči činovnik Zemaljske vlade, Alexander Poninski poljski knez, Salom Salom, građanin Sarajeva, Pius barun Lazarini, okružni predstojnik i Pajo Miler, mitrovački opat.
Oslikavanje zidnih ploha ornamentima izveo je Splićanin Josip Voltolini (1838.-1892.), a pomagao mu je sugrađanin Ivan Betizza. Obojica su već i u Đakovu surađivala.
Oslikavanje svetišta izvedeno je tako što je svod bio plave boje sa prosutim zlatnim zvijezdama. Rebra su ukrašavana bordurom od lišća i cvijeća sa ubačenim manjim zlatnim površinama. Lukovi oko prozora i polustupovi na obergadenu srednje lađe bojadisani su nizovima u dvije boje: zagasito crvenoj i žutoj. Slobodni prostori pored prozora bili su u gornjem dijelu ukrašeni motivom lišća, a u donjoj polovici naizmjeničnim nizovima žute i crvene boje koji se na pilastrima spuštaju sve do poda. Na plohama ispod prozora naslikani su zastori, tj. ornament koji oponaša dezenirane tkanine obješene o karičice.
Svodovi u glavnoj i sporednim lađama bili su obojeni u plavom tonu, pa omeđeni bordurama. Polja iznad lukova u obergadenu bila su plave osnove preko koje je bila razasuta vegetabilna ornamentika. Na kapitelima stupova tekao je niz akantovog lišća u zlatnoj boji, što se i do danas odlično sačuvalo jer je bilo nanesemo uljanom bojom. Zidovi u sporednim lađama tretirani su kao i oni a svetištu.
Voltolinijevo oslikavanje katedrale u Đakovu, a potom i u Sarajevu, izvedeno je po sugestijama Strossmayera, a inspirirano crkvom San Francesco u Asizu. Opći dojam ipak upućuje i na katedralu u Sieni osobito u pogledu vodoravnih nizova tamnih i svijetlih tonova, čega u Asizu nema.
Sve drvorezbarske radove izveo je Ivan Novotny po nacrtima Vancaša. Između lađe i svetišta stoji ograda od kovanog željeza, izvedena po nacrtu Vancaša kao poklon bečkog dvorskog bravara Antona Biro. Bila je prije prijenosa u Sarajevo izložena na Jubilarnoj obrtničkoj izložbi u Beču, pa je tu pobrala svestrane pohvale. Biro je isto tako izradio ogradu na stubištu propovjedaonice, kao i okove na vratima glavnim i onima na sakristiji. Predmete od pozlaćene bronze: svijećnjake, kandila pred oltarima i konzole za svijeće na zidovima, izradila je prema nacrtima Vancaša firma Hanusch & Dziedzinski u Beču. Sat na tornjevima isporucio je Josef Manhardt iz Münchena.
Vancaš je u emporu za pjevače i orgulje postavio u glavnoj lađi između tornjeva. Taj prostor nije odviše velik; moglo bi se, naprotiv, reći da je i premalen. Čini se da sa njim nije želio ući previše u lađu, iako se time ne bi oduzelo prostora za narod. Da bi donekle popravio taj nedostatak, on je prostor naspram sviraoniku proširio dogradnjom malog erkera koji omogućava bolje kretanje pjevača, a tu je također osigurano i mjesto za dirigenta.
Ormar za orgulje rađen je prema njegovim nacrtima u stolarskoj radionici Mihalja Pregrada u Sarajevu, a reljefnu rezbariju izveo je Ivan Novotny. Sviraonik i svirale su djelo radionice »M. Heferera udova i sin« iz Zagreba. Orgulje su 1886. godine bile izložene u Budimpešti, gdje su svratile na sebe pažnju stručnjaka, pa su bile i nagrađene. To je, vjerojatno, bila najveća izrađevina ove radionice do toga doba. Sredstva za njihovu nabavku prikupila je supruga zemaljskog poglavara Ivana baruna Appela.
Organ je disponiran u stilu 19. stoljeća i za prilike u Sarajevu. Fonička dispozicija odgovara klasicističkom tipu, kakav je bio tada uobičajen u južnim regijama Srednje Europe. Težište je zvuka na prvom manualu i pedalju, dok je drugi manual namijenjen za pratnju, i ne može zadovoljiti samostalnu polifonu igru.
Orgulje imaju, dakle, dva manuala s 22 registra, 8 kolektivnih pedala, te stroj za crescendo i decrescendo. Veliki mijeh je montiran u posebnoj prostoriji zapadnog tornja; vučen je na kolo, a kroz zid spojen s instrumentom. Prilikom obnove orgulja 1989. godine taj dio je potpuno preinačen.
U tornjevima katedrale je 6 zvona, dobivenih kao dar slovenskog naroda. Za njihovu nabavku pobrinuo se ljubljanski knez biskup Pogačar, no budući da je on umro prije nego je ostvario svoju nakanu, obavezu je preuzeo nasljednik mu biskup Jakob Missia. Zvona su lijevana u radionici Samasse u Ljubljani, a karakteristika im je sljedeća:
B (Sv. Ilija) = 318,5 kgZvona su dopremljena u Sarajevo i pred katedralom posvećena 20. srpnja 1887., pa nakon toga podignuta u tornjeve: veliko u zapadni, a sva ostala u istočni toranj. Njihovi glasovi tvore harmoniju B-dur, g-mol i d-mol.
23. srpnja navečer ona su prvi put zazvonila na pokus, dok su sljedećeg dana ranom zorom zabrujala u punoj snazi svoga zvuka. Ljudi su izlazili iz kuća da bi ih što bolje čuli jer je to za Sarajevo nakon pola tisućljeća šutnje bio izvanredan događaj .
Nedugo zatim, 6. kolovoza, postavljen je prvi križ na zapadnom tornju. Bio je od kovana željeza, izrađen prema nacrtu Josipa Vancaša u kovačnici sarajevskog obrtnika A. Liesea. Kugla ispod križa bila je izvedena od bakrenog lima u radionici W. Jeana. Pozlatu križeva u Beču je izveo F. Wodwaska, za što su bila potrošena 24 dukata, a za pozlatu kugla majstoru Avdiji Hajdinoviću bilo je potrebno 12 dukata. Nešto kasnije podignut je križ i na istočni toranj. Potom su sa građevine skinute skele.
Zvona je progutao Prvi svjetski rat, pa su dvadesetih godina nabavljena nova zvona u istoj radionici i sa istom težinom. Tom je zgodom papa Pio XI. darovao veliko zvono.
Sav drveni namještaj izradio je prema nacrtima Vancaša sarajevski stolar Mihalj Pregrad.
Prilikom priprema za proslavu 50-godišnjice obnove redovite crkvene uprave u Bosni i Hercegovini (1932.) poduzeta je temeljita obnova katedrale. Tom prilikom skinut je crijep, pa položene azbestne pločice sive boje. Također su očišćeni vanjski zidovi lakim pritesavanjem površine kamena, a u unutrašnjosti su ponovno obojeni zidovi i djelomično očišćene freske. Iz izvještaja o tim zahvatima može se zaključiti da je zidno ornamentalno slikarstvo Voltolinija nakon pedesetak godina postojanja većinom znatno potamnilo. 
Najprije će biti da je uzrok tome građa zidova izvedenih od tvrdog kamena i ožbukanih jednostavnom smjesom maltera. Katedrala u Đakovu bila je sagrađena od opeka vezanih vapnom što mnogo znači za održavanje zidnog slikarstva. Takvi zidovi dišu, a to se za građevine od kamena kao što je sarajevska katedrala, ne može reći. Kondenzacija vlage na hladnim kamenim zidovima u prostoru koji nije bio zagrijavan, a možda i nedovoljno provjetravan, dovela je do oksidacije boja, koje su za pedesetak godina potpuno potamnjele. U izvještajima o radu Voltolinija i Betizze u sarajevskoj Katedrali spominje se rad al fresco, ali se prilikom obnove 1987. godine na takva mjesta nije naišlo izuzev, dakako, Seitz-Rohdenovih slika. Ne bi imalo osobitog opravdanja raditi poslove običnog soboslikarstva u tako skupoj tehnici.
Šest fresaka što ih je izveo Alberto de Rohden, u međuvremenu je potpuno uništeno; njihova podloga pretvorena je u prah. Nasuprot tome dijelovi Voltolinijeva oslikavanja odlično su se sačuvali, pa im ni loše prilike u prostoru nisu do danas naudile. Zabilježeno je također da je Kammerer očistio i obnovio Rohdenove freske, ali nije pobliže rečeno zašto se to moralo učiniti i u čemu se sastojao taj zahvat.
Uprava katedrale odlučila je 1932. godine da potamnjele ornamentalne slikarije Voltolinija zamijeni novim, u svjetlijem tonu. To se, možda, u prvi trenutak i postiglo, ali se dogodilo da su i Kammererove boje za 50 godina isto tako oksidirale. Krivica za to leži, dakle, u kemijskom sastavu boja, nepodobnom za zidove na koje su bili nanošeni. Dakako da je to oksidaciju pospješivala neadekvatna kvaliteta zida kao prva činjenica. Kammererovo obnavljanje Rohdenovih fresaka nije uspjelo, a nije isključeno da je ono još vise ubrzalo njihovo raspadanje. I njemu je bilo jasno da je za potamnjenje Voltolinijeva opusa bila kriva vlaga, ali je ta ista vlaga razorila i njegove boje.
Radove na obnovi slikarstva 1932. godine iscrpno je opisao Kammerer u Spomenici, pa neka je dopušteno slobodno prepričati njegove riječi: 
Rečeno je već da je bojadisanje katedrale, koje je izvršila firma Christian Kammerer iz Stuttgarta doživjelo istu sudbinu kao i ranije Voltolinijevo. 
Voltolinijevo oslikavanje zidova davalo je unutrašnjosti katedrale izvjesnu toplinu koja se tek može naslućivati gledajući danas katedralu u Đakovu. Njegove su šablone jednim dijelom preuzete iz Đakova, ali je poprilična razlika između jednog i drugog objekta: Đakovo je puno svjetla i drugog je stila. Akanti na kapitelima glavnih stupova u Sarajevu djeluju u ranogotičkom ambijentu ponešto otuđeno. Šarenilo je u Đakovu opravdano bezbojnim prozorima, dok u Sarajevu vitraji ne zahtijevaju neko dodatno šarenilo u već inače tamnom prostoru.
Geometrijska ornamentika bordura nije djelovala nimalo gotički, pa ni romanički; ona je nekim promatračima sličila na orijentalne motive. Prilikom obnove unutrašnjosti 1987. godine nije bilo opravdanja da se bar i najmanji dio Kammererovih slikarija, uz najbolju volju sačuva. Pokušaj, da se to učini u traveju iznad pjevališta nije uspio, budući da se u kontrastu sa uredno oličenim ostalim plohama taj dio čini kao tamna špilja. Nije, dakle, bilo načina ni smisla da se bar u jednom dijelu prostora sačuva ličilački opus iz 1932. godine; to je učinjeno samo na dijelu Voltolinijeva opusa kao vrjednijeg relikta iz prošlih vremena.
Katedrala je ponovno obnavljana od 1985. Do 1989. godine.Ti se radovi mogu nabrojiti onim redom kojim su izvršeni. Građevina je već godinama vapila za popravcima jer su oštećenja bila tako velika da se s obnovom nije moglo otezati. Ta su nastojanja, srećom, težila za potpunom obnovom u konzervatorskom i restauratorskom pogledu.
Potrebno je bilo, naime, da se tom obnovom ne naruši spomenički integritet objekta, dakle da se sačuva i autentičnost Vancašova djela. Katedrala je bila njegov prvijenac, pa je to bio i razlog više da se sa maksimalnim oprezom pristupi takvom zahvatu. Sada, po završetku radova, sarajevskoj je katedrali vraćen u velikoj mjeri prvobitni sjaj, možda s nešto patine, ali to joj s obzirom na njezine godine i pripada. Krov je obnovljen 1985. godine, tako što su azbestne pločice zamijenjene bakrenim limom. Nisu se više mogle nabaviti pločice iste vrste, pa je zato prihvaćen bakreni lim, što je tehnološki solidnije; iako možda manje pogodno za održavanje drvene konstrukcije kojoj je potrebna izvjesna ventilacija. 
Prije polaganja lima bila je, međutim, potrebna obimna zamjena istrulih dijelova greda i dasaka. Križevi na tornjevima su očišćeni pa premazani zlatnom bojom, ali im nisu povraćeni dijelovi koji su u međuvremenu otpali ,najvjerojatnije, od udara groma. Umjesto drvenih žaluzina na krovnim oknima montirane su aluminijske mreže, eloksirane s plastičnom masom. Metalni tornjić sanctus, ranije izveden od pocinčanog lima, zamijenjen je bakrenim u savršeno istom obliku. Isto tako su svi ukrasni elementi na krovu obnovljeni točno prema starom modelu. Poslove je izvela Zanatska zadruga iz Kreševa. Rekonstrukcija poda i montaža centralnog grijanja izvedena je 1986. godine. Tom su prilikom uklonjene pločice da bi se mogao nivelirati pod koji se u nekim dijelovima prostora slegao i do 20 centimetara. U desnoj je lađi iskopana nova biskupska grobnica, pokrivena pločom od crvenog granita.
Sloj pijeska debljine 5 cm posebno je nabijen vibratorom, pa je preko njega prostrta PVC folija; položena je armatura i nadliven sloj betona debeo 10 cm. Preko toga stavljena je hidroizolacija s bitumenom i dvije varene trake od izofleksa duljine 4 cm. Preko izolacija postavljena je specijalna PVC folija, armaturna mreža i plastične cijevi za grijanje, a preko svega je izliven beton u debljini od 4 - 5 cm, da bi preko toga onda bile vraćene keramičke pločice točno prema staroj Vancaševoj shemi. Svetište, sakristija i riznica su popločane kamenom od kojeg su izrađene i stepenice za prilaz iz lađe. Za podstanicu centralnog grijanja pregrađena je u sakristiji posebna prostorija, a na prvom katu smještena su dva kotla snage preko 100 kW.
Zidovi su zaštićeni od vlaženja time što su na visini od 15 cm iznad poda izbu¬šene rupe koje su zalivene specijalnom tekućinom za zaštitu od kapilarnog širenja vlage. Donji dio zidova, pri podu, obložen je kamenim pločama do vi¬sine od 40 cm. Elektroinstalacije su obnovljene 1987. godine, a tom je prilikom izmijenjen sistem osvjetljavanja prostora. Uprava katedrale se nije odlučila za tip lustera, pa je uvedeno čisto tehničko osvjetljenje, nevezano za povijesni stil građevine. Rasvjetna su tijela industrijske serijske proizvodnje. To su halogeni reflektori snage 250, 400 i 1.000 vata, postavljeni jednim dijelom na stropu, a nekoliko ih je spušteno kabelima oko 3 metra niže od stropa. U punom se sjaju tih reflektora postiže jakost dnevnog svjetla.
Po završenim elektroinstalatorskim radovima zidovi su oličeni fasadeksom u svijetlim, uglavnom toplim tonovima. Time je, možda, učinjen tehnološki korak naprijed, a učinjene su i druge pogodnosti time što je uvedeno centralno grijanje i postavljeni snažni ventilatori u srednjoj lađi. Opravdano je nadati se dobrom rezultatu takvih zahvata, jer je tim novinama učinjeno najbolje moguće u korist trajnosti boja na zidovima. Na mjestu fresaka postavljene su slike na platnu, kopije nekadašnjih fresaka, tako da je omogućeno cirkuliranje zraka između njih i zida. Vitraji su 1988. temeljito popravljeni, što je bilo povjereno radionici Staklo iz Zagreba.Ukupna njihova površina iznosi 110 m2. S vanjske strane su postavljeni dodatni prozori od neprobojnog laminiranog stakla, uloženog u aluminijske okvire. Tako su ne samo fizički zaštićeni originalni vitraji, nego je postignuta i znatna termička izolacija, što uvelike pridonosi boljem zagrijavanju prostora.
Iste je godine (1988) izvedeno i temeljito dotjerivanje pročelja. Vanjsko je lice zidova po sistemu pjeskarenja očišćeno od naslaga smoga, tako da je površina ponovno dobila prvobitnu boju toploga okera. Popunjene su oštećene spojnice. Dijelovi arhitekture od pješčara su štokovani, a razorene partije nadopunjene cementnim malterom u boji koja odgovara prirodnom kamenu. Na vrhu zabata ponovno je postavljen kameni križ, mnogo jednostavniji od ranijeg. Na padinama zabata nisu povraćene gotičke rakovice čiji su do¬trajali ostaci uklonjeni još 1932. godine. Uostalom, one se ne vide ni na originalnom Vancašovu planu. Kameni irigatori koji su prihvaćali padaline između zabata i tornjeva, nadomješteni su metalnim olucima. Sve su zidne površine nakon čišćenja dva puta premazane zaštitnom smjesom Cromosil. Restauracija je orgulja izvedena tokom dviju godina, 1988. i 1989. godine. Tom obnovom zadržan je njihov prvobitni fonički status, dakle stari sviraonik, ormar i svirale. 
Modernizacija je izvedena unutar instrumenta time što je rekonstruiran sustav opskrbe velikog mijeha u zapadnom zvoniku, gdje je montiran manji mijeh uz regulator na električni pogon, a umjesto postojećeg ventilatora ugrađeno je novo, specijalno, gotovo nečujno električno puhalo sa pripadajućim uređajem za priključak i automatsko punjenje regulatora, kao i zaštitna prigušna kutija za puhalo i motor. Demontiran je sviraonik i 51 kositrena svirala iz prospekta. Sve je temeljito obnovljeno u radionici Hefererova nasljednika Ivana Faulenda. Neke svirale bile su, naime, u međuvremenu oštećene, njihovi vrhovi zgnječeni a stijene ulupane. Sve je to dovedeno u prvobitno stanje.
Tako je Katedrala dočekala svoj prvi centenarium u potpuno obnovljenom ruhu, a u zaključku treba spomenuti još jedan jubilej: sestre reda Kćeri Božje ljubavi vrše u njoj već stotu godinu službu sakristanki.
Katedrala je 2005. godine proglašena nacionalnim spomenikom.30. travnja 2014. na trgu ispred Katedrale Srca Isusova, u nazočnosti velikog broja državnih i crkvenih veledostojnika te građana Sarajeva, otkriven je spomenik papi Ivanu Pavlu II. Kip je izrađen u siluminiju, posebnoj leguri aluminija otpornoj na atmosferske promjene, visok je gotovo tri metra i težak 300 kilograma. Izliven je u radionici Likovne akademije u Zagrebu. Autor kipa je rođeni Sarajlija, akademski kipar Hrvoje Urumović. Spomenik su svečano otvorili vrhbosanski nadbiskup Vinko Puljić, predsjednik HKD-a "Napredak" i mladi iz Nadbiskupijskog centra za pastoral mladih Ivan Pavao II u Sarajevu, uz pjesmu "Krist na žalu", koju je skladao sam papa.

Ova kategorija sadrži stranice koje nisu izabrani članci, a imaju veze s izabranim člancima.
Hrvati Bosne i Hercegovine su pretežno katolici. Svoju su vjeru s izrazitim žarom očuvali kroz mnoga teška povijesna razdoblja, a zajedno s njom, očuvali su i svoj nacionalni identitet.
Nakon dolaska na današnja područja Hrvatske i Bosne i Hercegovine, Hrvati su primili kršćanstvo. Hrvati su pokrštavani iz dvaju pravaca: sa strane Franaka (na sjeveru i zapadu) i sa strane Bizanta (na jugu i istoku). Velikim dijelom je pokrštavanje Hrvata završilo u IX.stoljeću, ali neka područja (Neretvanska kneževina, primjerice) su još četiri stoljeća zadržala poganska vjerovanja, o čemu svjedoče sačuvani nazivi za poganska božanstva, najčešće u zemljopisnim nazivima (brdo Perun kod Splita, primjerice). 
Najstarija biskupija na području današnje Bosne i Hercegovine je ona u Trebinju, osnovana prije 1022. godine. Bosanska biskupija koja je sigurno postojala već 1067. sa sjedištem kod današnjeg Sarajeva, od XIII. stoljeća je imala svoje sjedište u Đakovu u Slavoniji, izvan Bosne. Godine 1340. utemeljena je Bosanska vikarija sa sjedištem u Milama, koja se proširila na mnogo veći teritorij od same Bosne. Već 1385. ima 35 samostana, od kojih je samo 4 bilo na području Bosne. To su bili franjevački samostani u Visokom, Lašvi, Kraljevoj Sutjesci i Olovu. Do 1463. godine će se izgraditi još 12 franjevačkih samostana širom Bosne, uglavnom u jakim centrima privrednog razvoja srednjovjekovne bosanske države. U srednjovjekovnoj bosanskoj državi, uoči turskog osvajanja živjelo je 750.000 katolika, koji su činili većinu stanovništva točnije 85,22 % ukupnog stanovništva.Specifičnost srednjovjekovne Bosne čini hereza Bosanskih krstjana, koje su starija znanstvena istraživanja smatrala ogrankom dualističko-gnostičke sekte potekle od bugarskih Bogumila, no po općenito prihvaćenim novijim znanstvenim spoznajama radi se o vjerskoj sljedbi nastaloj iz zapadnog kršćanstva koja je kao osnovu imala nerazvijenu katoličku teologiju (uz neke organizacione elemente preuzete iz pravoslavnog monastva), a nastala je i održavala se zbog relativne izoliranosti bosanskog područja. Krstjani (kojima su pripadali, bar nominalno, i neki istaknuti bosanski velikaši kao vojvoda Hrvoje Vukčić Hrvatinić), nikad nisu činili većinu stanovništva, niti su stvorili vjersku organizaciju na državnoj razini, te su prirodno nestajali misionarskim radom dominikanaca i, posebno, franjevaca.
vidi: Srednjovjekovna bosanska država, Vrhbosna, Mile, Usora i Soli, Donji kraji, Zapadne strane, Humska zemlja, Trebinje
U osmanskom razdoblju broj katolika drastično opada. Kada su osvojili Bosnu, 1463. godine, Turci su, po različitim podatcima, 100.000 domaćeg katoličkog stanovništva odveli u zarobljeništvo i 30.000 mladića u janjičare. Prema turskim službenim podatcima: U Milodražu, između Fojnice i Visokoga, 28. svibnja, turski sultan Mehmed II. Osvajač, na traženje fra Anđela Zvizdovića, koji je zatražio slobodu vjerskog rada i slobodno ispovijedanje vjere katolicima u Bosni, izdao svečanu povelju - "Ahd-namu", kojom je franjevcima zajamčio slobodu rada u svom carstvu, da se izbjegli franjevci mogu slobodno vratiti.Još od 1252. godine bosanski biskupi stoluju u Đakovu, što će se kao veliki problem pokazati nakon učvršćenja granica između Austrije i Turske na Savi. Naime, svi su se svećenici koji su dolazili iz tih krajeva držali carevim špijunima. Jednako se gledalo i na papinske poslanike ako nisu dolazili preko Dubrovnika jer je Dubrovnik imao dobre odnose sa Portom. Od kraja 16. stoljeća naslov bosanskih biskupa nose osobe predložene od bečkog Dvora. Uz to to najčešće nisu bili Hrvati, oni nisu ni mogli doći na teritorij svoje biskupije.
Od pada Bosne i Hercegovine pod osmansku vlast, kako nije bilo drugih svećenika, o očuvanju vjere skrbili su isključivo franjevci i nekoliko svećenika glagoljaša. Obavljati službu duhovnog pastira u ono vrijeme bilo je izvanredno teško. Crkava gotovo i nije bilo. Nakon Bečkog rata bilo ih je svega pet, od čega tri samostanske. Sve druge crkve i samostane Turci su do tada srušili, a nisu dopuštali graditi nove ili popravljati stare. Bogoslužje se zato služilo uglavnom na otvorenom, bez obzira na vremenske prilike. Da bi stigao do svojih vjernika, fratar je često morao pješačiti na desetke kilometara po bespućima stalno izložen opasnosti od napada kakvog nasilnika. Mnogi su franjevci obavljajući pasotralni rad, bili ubijeni ili teško pretučeni, stoga su hodali u civilu.
Godine 1524. dolazi do najžešćega progona katolika u Bosni i Hercegovini. Te su godine srušeni franjevački samostani u Kraljevoj Sutjesci, Visokom, Fojnici, Kreševu i Konjicu, a nešto kasnije i u Mostaru. Drži se da je u takvim okolnostima 120.000-150.000 katolika prešlo na islam. Godine 1528. Turci su osvojili Jajce i Banju Luku, čime je pala Jajačka banovina i tako u potpunosti uništili hrvatsku obrambenu liniju na Vrbasu. Tada je Hrvatska spala na 37.000 četvornih kilometara površine.Zbog padanja obrambenih jedinica Jajačke banovine i Srebreničke banovine, Hrvati u mekom trbuhu Hrvatskog Kraljevstva bili su izloženi osmanskim udarima. Vremenom je u 16. st. na udar došlo i Gornje Pounje (Bihać i okolica). Da bi se olakšalo plemićima, a istovremeno izbjeglo rastegnutost obrambenih crta te zbilo obrambene sposobnosti bliže unutarnjosti, 1562. je godine hrvatski ban Petar II. Erdödy odobrio naseljavanje plemićima i njihovih kmetova u krajeve preko rijeke Kupe.Budući da su bosanski biskupi stolovali u Đakovu i da nisu imali veze sa svojim vjernicima u Bosni i Hercegovini, utemeljen je 1735. godine Apostolski vikarijat u Bosni, a apostolskim vikarima (biskupima) imenovani su sve do 1881. godine domaći franjevci. Prvi apostolski vikar u Bosni bio je fra Matija Delivić. Za vrijeme uprave biskupa fra Rafe Barišića bilo je težih sukoba u Apostolskom vikarijatu, što je dovelo do osnutka Apostolskog vikarijata u Hercegovini 1847. godine, gdje je za biskupa namješten upravo fra Rafael Barišić. Ni apostolski vikari nisu mogli izbjeći nedaće kojima su bili izloženi ostali franjevci, bilo na putu, bilo u samostanu.
Razdoblje od 1463. do 1878. godine karakterizira stradanje i raseljavanje domaćeg hrvatsko-katoličkog stanovništva i plemstva, kao i islamizacija koja je uhvatila korijen uslijed više čimbenika, među kojima su najvažniji vjerski progon i nasilje, te inferiorni društveni položaj kršćana opterećenih raznim nametima, kao i institucija "devširme", prislinog odvođenja kršćanske djece i odgoja u islamskom duhu.
Franjevačka provincija Bosna Srebrena, nakon osmanskih osvajanja, neko vrijeme je zauzimala prostor znatno veći od Bosne i Hercegovine: od Dalmacije na jugu, do Budima na sjeveru i Temišvara na istoku te dio današnje Bugarske. U njenim su granicama bili, npr. Šibenik, Skradin, Knin, Sinj, Vrlika, Makarska, Zaostrog, Imotski, Rama, Fojnica, Olovo, Srebrenica, Kreševo, Mostar, Tuzla, Modriča, Požega, Đakovo, Udbina, Gračac, Kostajnica, Našice, Vinkovci, Osijek, Pečuh, Budim. Na tome su području franjevci dugo bili jedini dušobrižnici i pučki prosvjetitelji. U početku pretežito za potrebe pastoralizacije, a dijelom i za školovanje vlastitoga podmlatka, bosanski franjevci su od početka 17. stoljeća razvili iznimno plodnu i raznovrsnu književnu djelatnost na hrvatskom (bosančicom i latinicom) i latinskom jeziku. 
Bez obzira na sve nedaće, djelatnost bosanskih franjevaca bila je višestruka. Uz dušebrižništvo oni su među Hrvate Bosne i Hercegovine širili prosvjetu i kulturu. Bili su jedini učitelji i začetnici prvih književnih i znastvenih djela. Osim toga, čitavo su se vrijeme isticali kao istinski borci za zaštitiu naroda od osmasnkog nasilja, zbog čega su često i sami stradavali. Za obranu svojih prava i prava svoga naroda tražili su zaštitu od sultana, da bi suzbili nasilje i nepravde nižih upravitelja. To je bilo nerijetko samo skromna kratkotrajna pomoć, ali je i ona u nevolji bila dragocjena.
U habsburško - turskom ratu (1683.-1699.), po svjedočenju franjevca Andrije Šiprašića, bježeći pred turskim nasiljem 100.000 bosanskohercegovačkih Hrvata napustilo je svoja ognjišta i prešlo Unu i Savu. To je bilo najvidljivije u operaciji Eugena Savojskog 1697. godine. Habsburški vojskovođa i princ Eugen Savojski, 12. listopada je s 4.000 konjanika, 2.500 pješaka s puškama, s 12 malih topova i 2 merzera, prešao Savu na svom pohodu prema Sarajevu. Za jedanaest dana stigao je do Sarajeva, osvojio ga, opljačkao i popalio i vratio se u Osijek. S njim je Bosnu napustilo do 40.000 katolika.Godine 1875. u donjoj Hercegovini, na području Gabele i Hrasna, 19. lipnja, Hrvati su pod vodstvom don Ivana Musića digli ustanak protiv turske vlasti zbog velikih poreza. Ubrzo su se pobunili i Srbi u istočnoj Hercegovini, a potom i čitavo kršćansko stanovništvo u Bosni i Hercegovini. Turske vlasti nisu mogle ugušiti ustanak i u rat s Turskom stupile su Srbija i Crna Gora 1876. godine, a godinu kasnije i Rusija. Borbe su dovršene 1878. godine, a Osmansko Carstvo je iz rata izašlo kao gubitnik. Tijekom ustanka, preko 150.000 hrvatskog, katoličkog stanovništva je izbjeglo u Hrvatsku.
U austro-ugarskom razdoblju počinje oporavak Katoličke crkve i njezinih vjernika u Bosni i Hercegovini. U Bosnu i Hercegovinu do 1914. godine se doselilo oko 180 do 200 tisuća Hrvata, Slovenaca, Čeha, Nijemaca i drugih katolika, a iselilo se oko 100.000, uglavnom Bosanskih Muslimana. Znajući koliki utjecaj na narod u Bosni i Hercegovini ima Crkva, austro-ugarske su vlasti već nakon prvih godina svoje vladavine nastojale pod svoju kontrolu staviti sve vjerske i crkvene zajednice u BiH. 
Godine 1881. Austro-Ugarska je potpisala Konkordat s Vatikanom o uvođenju svjetovne katoličke hijerarhije u Bosni i Hercegovini. Njime su franjevci, koje austrijske vlasti nisu držale pouzdanim političkim elementom, izgubili pozicije u Bosni i Hercegovini koje su godinama držali, te su se morali podvrgnuti novoj svjetnovnoj hijerarhiji. Nova je austro-ugarska vlast koristila sva sredstva kako bi učvrstila svoju vladavinu u Bosni i Hercegovini, pa je tako računala i na značajan utjecaj katoličkog svećenstva među hrvatskim pučanstvom. Stoga je, 2. veljače 1882. godine iz Carske kancelarije u Beču upućeno pismo zahvale biskupu fra Paškalu Buconjiću u kojem se ističe održavanje katoličkog stanovništva u Hercegovini i obećaje dalja carska naklonost prema tom stanovništvu.U Bosni i Hercegovini je 1881. godine uspostavljena redovna crkvena organizacija. Za nadbiskupa vrhbosanskog postavljen je Josip Stadler. Ukinuta su oba apostolska vikarijata: bosanski i hercegovački, kao i misijski oblici djelovanja, umjesto kojih su uspostavljene tri biskupije: Vrhbosanska nadbiskupija sa sjedištem u Sarajevu, te Banjalučka i Mostarska biskupija. Stadlerovim dolaskom za nadbiskupa pokrenute su novine "Vrhbosna" i "Hrvatski dnevnik". Nadbiskup je podupirao rad brojnih dobrotvornih institucija, među kojima i sirotišta, te izgradio biskupijski dvor i katedralu u Sarajevu.Valja posebno istaknuti značenje prvih hrvatskih novina na tlu Bosne i Hercegovine što ih je pokrenuo i uređivao Franjo Milićević sa svojim suradnicima, a to su: "Hercegovački bosiljak" (1883.), "Novi hercegovački bosiljak" (1884.), "Glas Hercegovca" (1885.). Krajem devedesetih godina XIX. stoljeća franjevci su u Mostaru pokrenuli novi list - "Osvit", u kojem su zastupljene političke ideje pravaša Josipa Franka. Kao temeljnu odrednicu svoga programa, list je uzeo prirodno, povijesno i narodno pravo Hrvata u Bosni i Hercegovini na sjedinjenje sa Banskom Hrvatskom i ostalim hrvatskim zemljama.
Osnovno obilježje razdoblja Kraljevine Jugoslavije je nastojanje Srba da se, koristeći se dominacijom u vojsci i politici, te relativnom brojnošću (oko 38-40 % ukupnog stanovništva BiH), nametnu kao dominantan čimbenik u Bosni i Hercegovini s ciljem "srbizacije" nesrpskih naroda u režimu ograničenog parlamentarizma i drastičnih izbornih manipulacija, kasnije i monarhofašističke diktature, državne pljačke provedene putem novčane unifikacije preko obezvrijeđenog novca iz zemalja izvan Srbije, te političkih ubojstava (Milan Šufflay, Ivo Pilar) i korupcije (sve energije u zemlji su se trošile na zaoštrene političke borbe, te su, zbog unutrašnje rastočenosti zemlje, dovele do brzoga kolapsa Kraljevine Jugoslavije u ratu s nacističkom Njemačkom).Hrvati-katolici su u tom razdoblju smatrani građanima drugog reda uz potiskivanje hrvatskog jezika i katoličke vjere te nametanje srpskog jezika i pravoslavlja. Vrhovi Katoličke crkve bili su nezadovoljni položajem Crkve u Kraljevini Jugoslaviji. Ustavna načela o ravnopravnosti vjera često su bila izigravana u korist Srpske pravoslavne crkve. Beogradske vlasti su s velikim nepovjerenjem gledale osobito na Crkvu u Hrvatskoj. Katolički tisak otvoreno je iskazivao nezadovoljstvo postojećim položajem Crkve i sve se izrazitije vezivao uz hrvatski nacionalni pokret, a postupno izražavao i sve veću naklonost politici potpune hrvatske nezavisnosti.
Nakon proglašenja NDH Alojzije Stepinac je posjetio Slavka Kvaternika, a ubrzo potom i dr. Antu Pavelića. Crkva u Hrvatskoj i Bosni i Hercegovini je redovno kontaktirala s onima koji stvarno imaju vlast na određenom području radi svoje pastoralne misije i zaštite vjernika. Ipak, vrh Katoličke crkve u Hrvatskoj pozdravio je pojavu nove države, kako to nepobitno proizlazi iz poslanice nadbiskupa Stepinca, objavljene potkraj travnja 1941. godine. Obraćajući se tom poslanicom katoličkim svećenicima u NDH, Alojzije Stepinac im je uputio poziv na "uzvišeni rad oko čuvanja i unapređenja" hrvatske države. U nastavku nadbiskup kaže: "Mi vjerujemo i očekujemo da će Crkva u uskrsloj Državi Hrvatskoj moći u punoj slobodi naviještati neoborive principe vječne Istine i Pravde." 
Od visokih crkvenih osoba u Bosni i Hercegovini dostojanstvenika naglašenu podršku NDH i poglavniku iskazivao je sarajevski (vrhbosanski) nadbiskup dr. Ivan Šarić. U svom pozdravu Paveliću on je posebno istakao da je s osnutkom NDH Pavelić "donio slobodu i nezavisnost hrvatskom narodu Bosne i Hercegovine". Kasnije je pisao da "nikada Katolička crkva nije bila toliko zaštićena i u svojim nastojanjima za širenje istine toliko zagarantirana« kao u doba NDH". 
Protiv politike kolektivne odmazde i proizvoljnih progona i ubijanja u NDH (progoni i ubijanje Srba, Židova i Roma te prisilni prijelazi Srba-pravoslavaca na katoličanstvo) odlučno je prosvjedovao nadbiskup Alojzije Stepinac. Slično su postupali i drugi biskupi i svećenici. Mostarsko-duvanjski biskup Alojzije Mišić (inače franjevac) uputio je pismo Stepincu 18. kolovoza 1941. godine, u kojem spominje pojave nasilja i bezakonja. U kasnijem pismu od 7. studenoga 1941. godine, Mostarsko-duvanjski biskup još je oštriji i navodi da su brojni pravoslavci ubijeni od strane ustaških vlasti bacanjem u ponore i jame. Na taj način pobijeno je nekoliko tisuća pravoslavaca, a došlo je i do njihova raseljavanja u Srbiju. Također su ubijeni deseci tisuća katolika i muslimana od strane četnika.
Četnička je osnovna parola bila: mir i suradnja s okupatorom, a istrebljenje hrvatskog i muslimanskog stanovništva. Uz pomoć talijanskih i njemačkih vojnih zapovjednika, četnici postižu brojne pokolje, često na zvjerski način, ubivši desetke i desetke tisuća Muslimana i Hrvata-katolika u Hercegovini, istočnoj i srednjoj, a djelomično i u zapadnoj Bosni te u Lici i Dalmaciji. Jedne od mnogobrojnih žrtava bile su Drinske mučenice.
Prilikom zauzimanja dijelova Nezavisne Države Hrvatske, u veljači 1945. godine, Titovi partizani ubijaju brojne franjevce. Tako stradaju brojni franjevci u Hercegovini: u Mostaru, Širokom Brijegu, Vitini i Humcu kod Ljubuškog, Međugorju i drugim mjestima. "Pobili su pratre na Brigu", glasila je najčešće izgovarana rečenica u veljači 1945. u Hercegovini i srednjoj i južnoj Dalmaciji, a da je nešto pošlo krivo, shvatili su i "oslobodioci", pa su svom žestinom počeli razglašavati da su pobijeni franjevci oružjem branili Široki Brijeg, Mostar i druga hercegovačka mjesta i vrelim uljem polijevali borce NOVJ-a.Tijekom Drugog svjetskog rata ubijena je gotovo jedna trećina odnosno 66 hercegovačkih franjevaca. Od tog broja 36 ih je ubijeno na Širokom Brijegu. Razlozi za masovna smaknuća franjevaca su komunistička odbojnost prema vjeri i hrvatskom narodu te postojanje Klasične gimnazije s golemom knjižnicom i pismohranom. Knjižnicu i matične knjige komunističke vlasti su spalili 1947. godine. Pokolj hercegovačkih fratara počinili su pripadnici XI. dalmatinske brigade, a ta je postrojba kasnije počinila poznati pokolj u Kočevskom rogu, u kojem je pogubljeno oko 30 tisuća hrvatskih zarobljenika.
U socijalističkoj Jugoslaviji, komunistička vlast provodi opću nacionalizaciju, čime i Katolička crkva gubi brojne posjede, bolnice, škole, domove. Oduzeti su ne samo posjedi nego i pojedini samostani, a nekima (Trapisti kod Banje Luke) su oduzeti svi gospodarski objekti od kojih je samostan živio i koji su praktički bili dio samostana. Dogodio se i jedan paradoks: časne sestre koje su radile u bolnicama kao medicinske sestre otpuštane su iz ljubljanskih i zagrebačkih bolnica, a primale su ih i čak pozivale bolnice u Srbiji i Crnoj Gori. Vjeronauk je izbačen iz škole, laičke organizacije morale su biti raspuštene, vjera je proglašena privatnom stvari čovjeka i zabranjen je bilo kakav način njenog javnog očitovanja, te je provođena sustavna ateizacija. 
Brojni svećenici, pa čak i visoki i ugledni crkveni dostojanstvenici (Alojzije Stepinac, Petar Čule i dr.) završili su na suđenjima na kojima ih se optuživalo za suradnju sa fašistima i potporu ustaškom režimu, iako to nije bilo točno. Gotovo svi svećenici izvedeni na suđenje bili bi osuđeni na zatvorsku kaznu, koju su izdržavali u Lepoglavi, Zenici i drugim poznatim jugoslavenskim zatvorima. Strahote zeničkoga zatvora i njegovih samica za "bratstva i jedinstva", kada su taj zatvor punili "državni neprijatelji", osjetili su i brojni svećenici. Članstvo u Komunističkoj partiji uvjetuje se ograđivanjem od religioznosti. Budući da se većina položaja u politici i gospodarstvu dobivala upravo kroz Partiju, vjernici (a i osobe koji su bili nepodobne po drugim kriterijima) su u pravilu bili diskriminirani.Katolička crkva u Bosni i Hercegovini i njezini vjernici su mnogo propatili u posljednjem ratu u toj zemlji. Tako je od strane nekih postrojbi JNA i VRS-a srušeno je ili oštećeno ukupno 706 katoličkih crkava i ostalih vjerskih objekata (župne kuće, samostani i dr.), od toga 400 u Vrhbosanskoj nadbiskupiji, 203 u Banjalučkoj i 103 u Mostarsko-duvanjskoj i Trebinjsko-mrkanskoj biskupiji.Od strane nekih postrojbi Armije BiH srušeno je ili oštećeno ukupno 294 katoličke crkve i ostala vjerska objekta, od toga 290 u Vrhbosanskoj nadbiskupiji, 3 u Mostarsko-duvanjskoj i 1 u Banjalučkoj biskupiji. Broj katolika je jako opao usljed izgona, prouzrokavanim ratnim događanjima. Tako je npr., Vrhbosanska nadbiskupija prije rata imala 528.000 vjernika, a danas manje od polovice predratnog broja vjernika tj. oko 215.000 vjernika. Također su se događali strašni zločini, pa je npr. Banjalučka biskupija izgubila preko 800 vjernika, većinom nedužnih civila, koji su ubijeni, a među njima sedam svećenika i jedna redovnica.Katolička crkva, mnogo, je pomogla u dopremanju hrane, odjeće, obuće i drugih stvari u ratom pogođenim hrvatskim područjima Bosne i Hercegovine. Caritas za ratom pogođena hrvatska područja Bosne i Hercegovine većinom je išao preko Katoličke crkve, a donatori su većinom bili Italija i neke druge države u Europi sa većinskim katoličkim stanovništvom.
Podrobniji članak o temi: Ukazanja u MeđugorjuDo 24. lipnja 1981. godine Međugorje je živjelo kao i ostala sela hercegovačkog kraja: ljudi su obrađivali zemlju, sadili duhan i lozu, proizvodili vino i uzgajali povrće da bi priskrbili za skromni život svojih obitelji. Zbog socijalnih prilika, mnogi su odlazili u svijet: u prekooceanske i zapadnoeuropske zemlje, te gradove u Bosni i Hercegovini i u Hrvatskoj. 
Ukazanja u Međugorju, prvi put 24. lipnja 1981. godine šestero mladih: Ivanka Ivanković, Mirjana Dragićević, Vicka Ivanković, Ivan Dragićević, Ivan Ivanković i Milka Pavlović, izvijestilo je o ukazanju Majke Božje na brdu Crnica, u Međugorju.Kako su se ukazanja ponavljala, s vremenom je Međugorje postalo jednim od poznatijih marijanskih hodočasničkih odredišta. Odmah nakon početka ukazanja počeli su i progoni vidjelaca, njihovih roditelja i rodbine, župljana i svećenika, pa i hodočasnika. Vidioci su bili privođeni na policijska saslušanja i psihijatrijske preglede, ali je uvijek bilo utvrđeno da su zdravi. Isto su potvrdila i ispitivanja provedena kasnijih godina. 
Zahvaljujući Gospinim ukazanjima, Međugorje je od obične seoske župe postalo mjesto okupljanja mnoštva hodočasnika iz cijelog svijeta (u prvih 20 godina preko 20 milijuna) i time jedno od najvećih svjetskih molitvenih središta, usporedivih sa Lourdesom i Fatimom. Nebrojena svjedočanstva hodočasnika govore o tome kako su upravo na ovom mjestu pronašli vjeru i mir.Vatikan još službeno nije priznao ukazanja Gospe u Međugorju. 
No, hrvatski biskupi predvođeni ondašnjim nadbiskupom zagrebačkim uzoritim kardinalom Dr. Franjom Kuharićem su nakon trogodišnjega komisijskog studija prihvatili Međugorje kao proštenište, kao svetište. To znači da biskupi nemaju ništa protiv ako netko časti Majku Božju na način i u skladu s crkvenom naukom i vjerom, a odluku o priznanju Međugorja kao mjesta ukazanja Gospe prepuštaju daljnjem studiju.[nedostaje izvor]
Posljednja službena izjava je iz 1990. Papa Franjo je u lipnju 2015., govoreći o Međugorju izjavio: "Nalazimo se pred donošenjem odluka koje će potom biti priopćene."
Raspadom države Jugoslavije nastala je devedesetih godina prošlog stoljeća samostalna država Bosna i Hercegovina. Novu političku stvarnost slijedila je i crkvena godina 1994., osnovana je Biskupska konferencija Bosne i Hercegovine. Čine je biskupi četiriju (nad)biskupija s ovog prostora.
Vrhbosanska nadbiskupija ima svoje sjedište u Sarajevu, koje je tadašnji papa Ivan Pavao II. već pohodio 1997. godine. Zaštitnik katedrale i nadbiskupije je Presveto Srce Isusovo. Sarajevo je ne samo sjedište nadbiskupije i metropolije, nego i mnogih redovničkih kuća matica, muških i ženskih: franjevačke provincije Bosne Srebrene, sestara Služavki Maloga Isusa, jedine autohtone ženske družbe u BiH, koju je osnovao prvi Vrhbosanski nadbiskup Josip Stadler, Milosrdnica sv. Vinka Paulskog, Školske sestre franjevke. U njemu se nalaze i dvije bogoslovije: dijecezanska Vrhbosanska i franjevačka s visokim teološkim školama. 
Na području nadbiskupije djeluju i dva dječačka sjemeništa: dijecezansko u Travniku i franjevačko u Visokom. U pastoralnom radu nadbiskupije osim dijecezanskog klera djeluje i više redovničkih zajednica: najbrojniji su franjevci Bosne Srebrene, a nekoliko župa vode oci isusovci, salezijanci i dominikanci. Osim spomenutih redovničkih zajednica u Vrhbosanskoj nadbiskupiji imaju svoje samostane i sestre karmelićanke te klarise. Kao glavni grad BiH, Sarajevo ima povlasticu da je u njemu sjedište Veleposlanstva Svete Stolice. 
Nadbiskupija je prije rata imala 528.000 vjernika, a danas manje od polovice predratnog broja vjernika tj. oko 215.000 vjernika. Crkvene ustanove izdaju jedan vjerski tjednik, jedan mjesečnik i nekoliko časopisa. Katolička Crkva na području današnje Vrhbosanske nadbiskupije, kao uostalom i u drugim biskupijama u BiH dala je tijekom povijesti mnoštvo mučenika, kako svećenika tako i vjernika laika, ali su njihova imena, nažalost, uglavnom nepoznata i zaboravljena.Bilo je i drugih uzornih vjernika, a za neke od njih vodi se postupak za proglašenje svetima. To su sluga Božji sjemeništarac Petar Barbarić, pet redovnica iz družbe Kćeri Božje ljubavi, poznate kao Drinske mučenice (pogubljene 1941. godine), te prvi Vrhbosanski nadbiskup dr. Josip Stadler, čija je kauza upravo otvorena. Nadbiskup je Vinko kardinal Puljić, a nadbiskupijom upravlja od 1991. godine. Tri godine kasnije imenovan je kardinalom. Pomoćni biskup je mons. dr. Pero Sudar. Postoji i Stolni kaptol s četiri kanonika. Nadbiskupija vodi i pet školskih centara (Sarajevo, Travnik, Zenica, Tuzla i Žepče) u kojima se školuju učenici svih nacionalnih i vjerskih pripadnosti.
Banjalučka biskupija osnovana je 5. srpnja 1881. godine bulom pape Leona XIII. Ex hac augusta. Katedralna crkva je posvećena sv. Bonaventuri. Ima oko 450 župa u šest dekanata koje pastoriziraju dijecezanski svećenici i franjevci, a jednu župu trenutno vode trapisti iz samostana Marija Zvijezda. Broj katolika je jako opao usljed izgona devedesetih godina prošloga stoljeća, tako da ih sada na području cijele biskupije živi samo 42.000 vjernika. Tu su se događali strašni zločini, pa je biskupija izgubila preko 800 vjernika, većinom nedužnih civila, koji su ubijeni, a među njima sedam svećenika i jedna redovnica.Postoji nekoliko muških redovničkih družbi u Banjalučkoj biskupiji. Trapisti imaju svoj nekoć veoma ugledni samostan Marija Zvijezda, osnovan 1869. godine, a franjevci ih imaju tri: Petrićevac, Jajce i Livno. Od ženskih redovničkih družbi na području biskupije djeluju Klanjateljice Krvi Kristove, Milosrdnice sv. Vinka Paulskog, Školske sestre svetog Franje, Kćeri Božje ljubavi, te Benediktinke od Prečistog Srca Marijina. Biskup je mons. dr. Franjo Komarica. Za biskupa je posvećen 1986. godine. Tri je godine bio pomoćni biskup Alfredu Pichleru, a upravu biskupije je preuzeo 1989. godine. 
Banjalučka biskupija je u Drugom svjetskom ratu i poraću, kao i u najnovijim sukobima 1990-ih godina dala puno mučenika, a izgubila je najviše klera od svih (nad)biskupija na području tadašnje države. Ipak, nitko od njih nije službeno proglašen svetim, a dr. Ivan Merz je proglašen blaženim.
Mostarsko-duvanjska biskupija osnovana je istovremeno s banjolučkom 1881. godine, a u svome imenu čuva uspomenu na nekadašnju biskupiju u Duvnu. Zajedno s trebinjskom biskupijom, koja je uspjela nadživjeti sve vrijeme turske vladavine, obuhvaća Hercegovinu, tj. južni dio države Bosne i Hercegovine. Mostarski biskup je ujedno i trajni upravitelj trebinjske biskupije, od 1890. godine. Pastoralnu službu u mostarskoj biskupiji obavljaju dijecezanski svećenici i franjevci, dok u trebinjskoj franjevaca nema. U biskupiji Mostar-Duvno trenutno živi oko 215.000 vjernika. Na području biskupije izlaze dva vjerska mjesečnika za puk. Biskup je mons. dr. Ratko Perić (od 1993. godine), koji je ujedno i apostolski upravitelj trebinjske biskupije, službeni mu je naziv: biskup mostarsko-duvanjski i apostolski upravitelj trebinjsko-mrkanski.
Trebinjsko-mrkanska biskupija je najstarija je i najmanja u cijeloj Bosni i Hercegovini. Osnovana je prije 1022. godine. Ima oko 20.000 vjernika. Pastoralnu službu obavljaju samo dijecezanski svećenici. Puni joj je naziv trebinjsko-mrkanska, jer je u tursko doba neko vrijeme sjedište biskupije bilo na otočiću Mrkan kod Dubrovnika.
Svjetski je poznato hodočasničko odredište u Međugorju, gdje se od 1981. prema navodima određenih mještana događaju čudesna ukazanja i ozdravljenja. Samo mjesto ima velik značaj za bosanskohercegovačke Hrvate. Zahvaljujući Gospinim ukazanjima, Međugorje je od obične seoske župe postalo mjesto okupljanja mnoštva hodočasnika iz cijelog svijeta (u prvih 20 godina preko 20 milijuna) i time jedno od najvećih svjetskih molitvenih središta, usporedivih sa Lourdesom i Fatimom. Nebrojena svjedočanstva hodočasnika govore o tome kako su upravo na ovom mjestu pronašli vjeru i mir.
6. lipnja 2015. godine papa Franjo posjetio je Sarajevo te na stadionu Koševu predvodio sv. misu uz sudjelovanje oko 67.000 vjernika.
Znanstveni članak: Komunistički progoni Katoličke crkve u Bosni i Hercegovini 1945.-1990., Ivica Lučić

Kijevska Rus' - (čitaj: Kijevska Rus', slovo «u» je naglašeno); (ukrajinski: Ки́ївська Русь - Kyjivs'ka Rus', ruski: Ки́евская Русь - Kievskaja Rus', bjeloruski: Кіеўская Русь - Kieuskaja Rus')je prva istočnoslavenska država koja se pojavila pod istočnoslavenskim plemenom Poljanima i Vikinzima u 9. stoljeću na području današnje Ukrajine, Bjelorusije i zapadne Rusije. Stepe, šume i rijeke su odredile njezinu dinamičnu povijest. Kršćanstvo je primila u 10. stoljeću od Bizanta, stoljeće kasnije postala je kulturno najrazvijenija država u Europi ostvarivši pritom čvrste veze sa zapadnim dinastijama, a napadi Mongola tijekom 13. stoljeća rascjepkali su je na više manjih kneževina.Izgubivši ključno stepsko područje na prostoru danas središnje Ukrajine, svoje službeno političko središte premjestila je u zapadnu kneževinu Vladimir-Volinj. Prvo kolektivno ime naroda Kijevske Rusi bilo je ime Rusini-Rusiči, kojeg će zamijeniti etnonim Ukrajinci u 20. stoljeću za stanovnike Ukrajine, dok su Rusi i Bjelorusi zadržali stari koren Rus' u nazivima svojih naroda (kao i Rusini) i država. Rusi, Ukrajinci, Bjelorusi te Rusini današnji su narodi proizišli iz Kijevske Rusi, koju smatraju svojom prvom državom. Ovi narodi dijele brojne zajedničke kulturološke karakteristike koje su se zadržale do danas. 
Napomena: U hrvatskoj literaturi često se koristi i termin Kijevska Rusija premda suvremeni stručnjaci s Filozofskog fakulteta, odjela Rusistike i Ukrajinistike, upućuju na korištenje termina Kijevska Rus' jer ima veću autentičnost od prethodnog naziva. Oba termina se uvažavaju, ali se ne smatraju podjednako autentičnim.
Srednjovjekovni grad Kijev oko 441. godine osnovali su preci današnje ukrajnske nacije Poljani (istočnoslavensko pleme). Kroz sljedećih 5. stoljeća, kijevsku okolicu su posjećivale mnogobrojne slavenske, grčke, finske i germanske grupe doseljenika, među kojima su se posebno isticali vješti ratni plaćenici Varjazi. Varjazi su se sve više mješali s lokalnim slavenskim stanovništvom i time utjecali na političke odnose u cjelokupnom okruženju. Varjazi su svoju ratničku kulturu prenosili na prostor današnje Ukrajine posebno zbog vrlo razvijenih trgovinskih i kulturnih riječnih puteva između Baltičkog i Crnog mora. Askold i Dir su prema pojedinim povijesnim zapisima prvi varjaški vojskovođe koji su napali i smjenili dotadašnju poljansku dinastiju kneževa s dvora u Kijevu. Vojskovođa Oleg u službi varjaške dinastije Rjurik, u ključnom savezništvu s Poljanima 878. ubio je Askolda i Dira te je sebe postavio za vladara buduće istočnoslavenske države Kijevske Rusi (878.-1240.). Kulturno najrazvijenije slavensko pleme Poljani imalo je ključnu ulogu u početnom formiranju države i stvaranju njezinog slavenskog identiteta. Uslijedilo je svojevrsno vojno-političko zajedništvo između domicijalnih slavenskih Poljana i slaveniziranih Varjaha, koje će na vrhuncu u 11. stoljeću rezultirati stvaranjem najveće europske države.
Početkom svoje vladavine u izrazito slaveniziranom društvu kijevske okolice knez Oleg (878.-912.), poznat i kao Helgi, kreće u objedinjavanje okolnih slavenskih plemena širih prostora današnje Ukrajine, Bjelorusije i Rusije. Objedinjavanje pojedinih slavenskih plemena sjeverno od Kijeva, prema gradu i trgovačkom središtu Novgorodu, proteklo je s nešto manjim vojnim otporom nego što je to bilo s vojno jakim plemenima Uliča i Derevljana s ukrajinskih prostora. Duži otpor sa sjevera su pružala jedino ruska plemena Radimiči i Vjatiči, koja su se nalazila između rijeka Dnjipra i Oke. Ukrajinsko pleme Siverjana, sjeveroistočno od kijevskog središta, nije pružalo otpor i prihvatilo je 882. savezništvo s Kijevom. Oleg je uspijevao zadržati kontrolu nad preuzetim širim slavenskim teritorijem isključivo jer je dopuštao određeni manji stupanj autonomije, koji je u neku ruku predstavljao svojevrsno savezništvo. Borbe su se u isto vrijeme vodile s Hazarima, nomadskim plemenom Pečenegima i Ugarima na južnim prostorima sve prostranije takozvane Kijevske države. Nekada moćni Hazari na jugoistočnim granicama današnje Ukrajine, sada su se našli pred novom slavenskom vojnom silom koja je imala objedinjeno središte u Kijevu. Hazari su u teškim ratnim sukobima poraženi 907., nakon čega je napravljen proboj te je knez Oleg produžio i počeo izvršavati prepade na bogata bizantska središta i grad Carigrad. Nakon 911. dogovoreno je trajno primirje između Kijevske Rusi i Bizantskog carstva te su uspostavljeni jaki trgovinski i kulturni odnosi u kojima su presudnu ulogu imali kijevski kneževi i ukrajinsko pleme Poljani. Najveće znastveno postignuće starokijevskog razdoblja bila je pismenost, a o tome su svjedoličili brojni zapisi iz 9. stoljeća, između ostalog ugovori s Grcima iz 911. i 944. pisani na grčkom i starorus’kom jeziku, pronađeni na zidovima saborne crkve sv. Sofije u Kijevu. Do kraja svoje vladavine Oleg je pokorio širi prostor između Kijeva i Novgoroda te unatoč tome što neka slavenska plemena još nisu bila uključena u buduću državnu zajednicu, ona su davala određeni danak i bila su pod djelomičnom kontrolom kijevskih vladara.
Nakon što je Oleg umro, zamjenio ga je knez Igor (912.-945.). Prema povijesnim zapisima moguće je iščitati da Igor nije bio toliko obožavan kao njegov prethodnik Oleg, a u bizantskim zapisima okarakterizirali su ga kao nemilosrdnog utjerivača nametnutih danaka koji su trebali osigurati veliku robnu odnosno trgovinsku razmjenu Kijevske Rus’i s Bizantskim carstvom. Tada središnjom Kijevskom Rusi po prvi puta kola ideja o jedinstvenosti staroruskog naroda širih prostora u sklopu državne zajednice odnosno naroda koji se razlikuje od ne-ruskog izvan tih granica. Mnogobrojna zastupljenost slavenskih plemića u kijevskom dvoru jača tu ideju koja zagovara jaču centralizaciju mlade države. Kako bi stekao čvrstu centraliziranu vlast u Kijevu, Igor je poveo sukobe sa susjednim jakim ukrajinskim plemenima Uličima i Derevljanima nastojeći ih u političkom smislu podrediti, no zbog toga je i poginuo 945. tijekom bitke s Derevljanima. Naslijedila ga je njegova žena i udovica Olga (945.-962.), poznata i kao Helga, koja je željela osvetiti njegovu smrt te je povela vrlo nemilosrdan rat protiv Derevljana koje je u konačnici porazila. Objedinjavanjem plemena Poljana, Duljiba, Derevljana i Uliča, kijevska vojska je stekla respektabilnu snagu koja je bila u stanju učvstiti granice Kijevske Rusi i povesti utjecajne ratove protiv neslavenskih naroda u širem okruženju. Kneginja Olga prema povijesnim zapisima predstavlja osobu koja je, uz daljnje proširivanje granica Kijevske Rusi, prva počela prenositi kršćanske vrijednosti u Kijevsku Rus'. Pretpostavlja se da je u kijevskom okruženju prva prešla na kršćanstvo 955. godine. Njezini posjeti Carigradu predstvljali su novi oblik komunikacije između dvije moćne države, koje su sve više imale karakteristike prosvjetne i duhovne suradnje. Ipak, Olgino susretanje s kršćanskim vrijednostima u vlastitoj državi s relativno vojničkim svjetonazorom nije tada ostavilo mnogo traga na njezino okruženje i lokalno starorusko stanovništvo.
Oljhu je sa svojih dvadeset i dvije godine naslijedio njezin sin Svjatoslav (964.-972.), zapamćen kao hrabri vojskovođa koji je utjecaj iz Kijeva proširio gotovo cijelom istočnom Europom. Svjatoslav je svoje ratove započeo na istočnim granicama Kijevske Rusi jer je želio poraziti Hazare koji su predstavljali prijetnju Kijevu. Nakon dvije godine rata Svjatoslav 966. poražava Hazare i uništava njihovo središte u gradu Sarkilu. Oslobodivši trgovački put prema Kaspijskom jezeru, prisilio je neslavenska plemena Jasiane i Kasogiane sa sjevernog Kavkaza da plaćaju danak. Potom nešto sjevernije napada i poražava Bugare uz rijeku Volgu. U istoj sredini, Svjatoslav 966. podređuje dugotrajan otpor slavenskog plemena Vjatiča te im ujedno određuje danak. Godine 967. okreće se prema zapadnim granicama Kijevske Rusi i uz sugestije bizantskog cara napada Bugare na Balkanu, poražava njihovu vojsku i osvaja oko 80-tak bugarskih gradova. Stječe time kontrolu na rijeci Dunav, kao važnom trgovačkom središtu te se pretpostavlja da je namjeravo širiti kijevski utjecaj na središnjem Balkanu. Nakon što je Svjatoslav prethodno porazio Hazare na jugoistoku granica Kijevske Rusi, neočekivano se otvorio prolaz jakom nomadskom plemenu Pečenezima, koji su počeli povremeno vršiti snažne vojne prepade na središnje odnosno južne prostore Kijevske Rusi. Bizantski vladari, u vrlo uspješnoj ekspaniziji Svjatoslava prema južnom Balkanu, vidjeli su opasnost za svoje carstvo te su uspjeli uvjeriti Pečenege da napadnu i ugledan Kijev dok je Svjatoslav na ratištu izvan svoje zemlje. Svjatoslav se s Balkana odmah vratio u Kijev i pružio snažan otpor Pečenezima koji su se povukli na teško kontrolirane stepske prostore uzduž južne granice Kijevske Rusi. Pečenezi kao vješti nomadski ratnici, duže vrijeme nisu dozvoljavali da se u današnjoj jugoistočnoj Ukrajini uspostavi potpuna kontrola kijevskih kneževa što je narušavalo trgovinske odnose uzduž rijeke Dnjipra koja vodi prema Crnom moru i Bizantu. 
Nova opasnost po Kijev prislilia je Svjatoslava da razmišlja o podjeli kontrole nad povećom državom jer je on stalno ratovao izvan nje. Odredio je da njegov najstariji sin Jaroslav čuva vlast u Kijevu, sin Oleg da čuva zapadnu okolicu Kijeva i upravlja Derevljanima, a sin Vladimir je trebao čuvati vlast na sjeveru u Novgorodu, također važnom trgovačkom središtu. Nakon podjele vlasti u Kijevskoj Rusi, 969. Svjatoslav se vratio na Balkan s namjerom da napadne Bizantsko carstvo koje je isprovociralo napad Pečenega na Kijev. Udružena bizantsko-bugarska vojska pružala je dugotrajan i snažan otpor manjoj vojsci Svjatoslava te je u blizini grada Dorostola poražen. Potom je Svjatoslav bio prisiljen potpisati primirje s Bizantskim carstvom te ujedno i povlačenje svoje vojske. Prilikom povlačenja 972. kod otoka Hortecja na rijeci Dnjipru, iz zasjede su ih napali Pečenezi te je u tom sukobu Svjatoslav ubijen. Zasigurno prvi slavenski i ujedno kijevski knez Svjatoslav, njegov markantan stil odijevanja i ratnički stil vladanja, duboko se zadržao u svijesti ukrajinskog naroda sve do 15. stoljeća kada se na donjem toku rijeke Dnjipra pojavljuju zaporoški kozaci, koji su prije svega vragolastim mentalitetom, dotjerivanjem i stilom ratovanja nalikovali na Svjatoslavovu starorusku vojsku.U vrijeme Svjatoslava, Kijevska Rus' se protezala s jugozapada od planina Karpata preko rijeke Dnjipra i šire okolice grada Kijeva pa prema sjeveru i široj okolici grada Novgoroda. Ostala je pod vlašću tri brata Jaroslava, Olega i Vladimira. U sljedećem razdoblju oni su međusobno zaratili kako bi stekli samostalnu kontrolu nad državom. U međusobnom ratu bili su potpomognuti čak i svojim neprijateljima iz bliskog okruženja. Česti sukobi oko preuzimanja vlasti u Kijevu bili su posljedica drugačijeg i intrigantnog načina nasljeđivanja prijestolja. Dok je u drugim tadašnjim europskim dinastijama bio običaj da se vlast prenese s oca na najstarijeg sina, vlast u Kijevu se prenosila sa starijeg na mlađeg brata te s najmlađeg ujaka na najstarijeg nećaka. Takav postupak preuzimanja vlasti često je rezultirao međusobnim ratovanjem unutar porodica.
Kijevska Rus' je tijekom svog dinamičnog širenja u 9. i 10. stoljeću obuhvatila različita plemena odnosno narode šireg prostora, ali glavninu populacije u sklopu proširenih granica činili su upravo budući Istočni Slaveni. Među slavenskim plemenima također su postojale manje etničke, jezične, kulturne i religijske razlike, ali nisu predstavljale barijeru u nakani sljedećeg kijevskog kneza Vladimira I. da pokuša napraviti svekoliku unutarnju konsolidaciju države kako bi učvrstio njezine granice u eventualnim sukobima s ostalim nerus'kim (staroruskim) narodima. Za vrijeme njegovog vladanja, pridošli skandinavski ratnici koji su ratovali zajedno sa slavenskim plemenima, gotovo posve su se asimilirali s većinskim slavenskim stanovništvom. U državnu zajednicu sada su bila uključena i finska plemena na krajnjem sjeveroistoku te pojedina baltska plemena u zapadnom dijelu države. Dio tih plemena se asimlirao sa slavenskim, dok je dio njih sačuvao svoju kulturnu i drugu autnomiju, ali ne i političku.
Nakon što je 980. Vladimir I. (980.-1015.) nadživio svoju braću i preuzeo kontrolu nad Kijevskom Rusi, započeo je s objedinjavanjem pograničnih okupiranih područja sa središtem u Kijevu. Nakon što je pobjedio problematične Pečenege na južnim granicama države, današnje južne Ukrajine, oni su i dalje predstavljali prijetnju za Kijev i slobodno trgovanje duž rijeke Dnjipra koja je predstavljala jedinstven trgovački prolaz na otvoreno Crno more. Problematična vanjska i unutranja nestabilna situacija prisilila je Vladimira I. razmotriti nove trgovinske puteve uz zapadne granice države te tako napada istočne prostore današnje Poljske. Potiskuje Ugare u jugozapadnim krajevima zemlje i stječe čvrstu kontrolu nad širim prostorom. U cijeloj Kijevskoj Rusi jedini ozbiljniji otpor i dalje su pružala ratoborna plemena na sjeveroistoku podno rijeke Volge, prostoru gdje su uglavnom živjela finska plemena Muromi, Meščere i Marijci te nešto južnija susjedna slavenska plemena Vjatiči i Radimiči. Zbog nepoštivanja vlasti u Kijevu, Vladimir I. ih je u razdoblju između 982. i 984. tijekom dva navrata ponovno nadvladao i politički podredio.
Nemirnost pojedinih slavenskih plemena na sjeveroistoku države naveli su Vladimira I. da ozbiljno razmisli o unutarnjoj konsolidaciji države i kako premostiti unutarnje kulturološke i druge različitosti. Koncept religijskog jedinstva i hijerarhijske organizacije crkvi trebao je poslužiti kao model za izgradnju stabilne države. Ipak, trebalo je pripaziti za koju religiju se opredijeliti jer je to moglo imati negativan utjecaj u političkim i vojnim odnosima s utjecajnim susjednim državama. Nakon proučavanja religiozne i međunarodne političke tematike, Vladimir I. se odlučio prijeći na kršćanstvo s kulturom karakterističnom za Bizantsko carstvo. Službeno je prihvatio Kršćanstvo 988. godine u gradu Hersonesu, kada je počeo s pokrštavanjem populacije u cijeloj Kijevskoj Rusi, koja je do tada imala uglavnom poganska vjerovanja. Nad onima koji su se protivili novim kršćanskim vjerovanjima često se provodilo prisilno pokrštavanje. Zahvaljući sličnim kulturološkim karakteristikama, proces pokrštavanja u ranoj fazi uspješno je prihvaćen u središnjoj Kijevskoj Rusi, odnosno na prostorima Ukrajine i južnog dijela Bjelorusije, ali na sjeveroistoku države i dalje je postojao dugotrajan i jak otpor poganskog stanovništva. Generalno, uvođenje kršćanstva naglo je razvilo kulturnu i arhitektonsku tradiciju u Kijevskoj Rusi koja je u mnogo čemu nalikovala onoj iz Bizantskog carstva. Vladimir I. je također započeo s proizvodnjom srebrnih i zlatnih kovanica, na kojim je s jedne strane bio iscrtan njegov lik, a s druge grb Trizub, danas službeni grb Ukrajine. Ćirilično pismo tada postaje sve više raspostranjenije, a mnogi napisi na raznim predmetima upućuju na široko raširenu pismenost među pučanstvom.Za svojeg vladanja Vladimir I. je pridonijeo upečatljivom i snažnom razvijanju Kijevske Rusi i njezinog kulturnog utjecaja iz Kijeva, koji će u kasnijem razdoblju biti prenešen na sve buduće Istočne Slavene. Vladimir I. je u konačnici također nastojao uspostaviti mirne odnose s Poljacima, Ugarima i Bohemima što mu je pošlo za rukom. Jedini ozbiljan problem za Kijev bili su Pečenezi koji su s jugoistoka današnje Ukrajine i dalje često upadali na južne prostore Kijevske Rusi pljačkajući njezino materijalno bogatstvo. Vladimir I. je poveo nekoliko ratova protiv njih u razdoblju između 992. i 997. te je uspostavio jake vojne utvrde koje su trebale štiti grad Kijev od njihove najezde. Duž ukrajinske stepe tada su razasute brojne vojne utvrde koje su štitile Kijevsku Rus' s jugoistoka, a grad Perejaslav u blizini Kijeva predstavljao je glavno obrambeno središte jugoistočnih granica ogromne države. Vladimir I. je svoju administrativnu vlast podjelio među svojim sinovima: Jaroslav je postavljen u Novgorodu, budući nasljednik države Svjatopolk (1015.-1019.) je postavljen u Turivu, Boris u Rostovu, Glib u Muromu, Svjatoslav je vladao u zemlji Derevljana, Izjaslav u Polotsku, a Mstislav u Tmutorokanu. Nakon smrti Vladimira I. 1015. godine, došlo je do sukoba između njegovih sinova, i to je trajalo naredne četiri godine. Posebno komešanje nastalo je kod grada Novgoroda, koji je kao drugo važno trgovačko središte predstavljao i određenu političku silu koja se svako malo odupirala Kijevu i njegovoj potpunoj dominaciji. Veliki razlog tomu bile su kulturološke i religijske razlike, jer su stanovnici u široj okolici Novgoroda puno teže prihvaćali nešto drugačije običaje s kijevskog juga, posebno nova kršćanska vjerovanja. Vladimir I. se tomu za života uspješno odupirao, ali na posljetku nakon njegove smrti širom Kijevske Rus’i formirati će se manje zajednice s velikim stupnjom autonomije.
Jaroslav Mudri (1019.-1054.) nakon sukoba sa svojom braćom dolazi na kijevsko prijestolje 1019. s nešto manje izmjenjenim teritorijalnim granicama Kijevske Rusi. Nastavio je sa širenjem kršćanstva, a njegovo prethodno središte kod Novgoroda ostalo je podređeno vlasti u Kijevu, ali s nešto većom autonomijom. Nakon sukobljavanja s vlastitom braćom, Jaroslav je 1024. naišao na otpor poganskog plemena kod grada Suzdalja koji su predvodili poganski svećenici poznati kao «volvhi». Ondje je ponovno upotrijebio silu kako bi ih prisilio da prijeđu na kršćanstvo. Sljedeće godine ponovno je napao istočne granice države Poljske gdje je do 1031. povratio prethodno izgubljene teritorije. Nakon toga s Poljskom ponovno uspostavlja mirne i prijateljske odnose te stvara obrambeni grad Jaroslav na rijeci Sjan. Najveću vojnu prijetnju Jaroslavu i dalje su predstavljali Pečenezi koje je na jugoistočnim granicama države do 1036. kontrolirao Jaroslavov brat knez Mstislav. Nakon njegove smrti, nova prijetnja Kijevskoj Rusi postala su druga turkijska plemena koja su povremeno u hordama navaljivala s krajnjeg istoka kontinenta. Nomadska prijetnja turkijskih hordi uzduž ukrajinske južne stepe stalno je predstavlja prijetnju i prepreku za nesmatan trgovački razvoj grada Kijeva. Ipak, Jaroslav je u sljedećem razdoblju uspješno odoljevao svim napadima i razvijao Kijevsku Rus' i grad Kijev u najveće gospodarsko i kulturno središte Europe. Jaroslav je za vrijeme svoje vladavine utjecao na prestižan razvoj kulture i prosvjete u cijeloj Kijevskoj Rusi (posebno Kijevu i okolici) koja će u bitnoj mjeri odrediti bogatu kulturu i prosvjetu Rusina (Ukrajinaca) te ostalih istočnoslavenskih naroda. U njegovo vrijeme reformirana Kijevska Rus' politički i ekonomski je stabilizirana te priznata u širim srednjovjekovnim europskim i svjetskim krugovima kao jedna od najrazvijenih država tog vremena. 
Jaroslav je promovirao prijateljske i političke veze s ostalim razvijenim državama u okruženju, ali posebno sa zapadnom Europom. To se posebno moglo primijetiti u međusobnim odnosima između članova Jaroslavove obitelji i vladajućim dinastijama gotovo cijele Europe. Jaroslavova žena Irena (Ingegarda) je bila kći kralja Švedske, Jaroslavova kći Elizabeta udala se za poznatog norverškog viteza i kralja Harolda od Sterna, a njegova druga kći Ana udala se za kralja Francuske. Jaroslavov najstariji sin Izjaslav oženio je njemačku princezu Gertrudu, zbog čega su kijevski vladari bili u izuzetno dobrim odnosima s njemačkim. Prema njemačkom povjesničaru Dietmaru od Merseburga, Kijev je u vrijeme Jaroslava izrastao u veliki grad koji je imao preko 400 crkvi i 8 trgovačkih središta. Tada je izgrađena Saborna crkva Svete Sofije koja se renovirana i danas nalazi u Kijevu. Drugi povjesničar Adam Bremenski Kijev opisuje kao ravnopravnog takmaca Bizantu. Stvorene su jake kulturne veze sa  Bizantskom crkvom, koje su ukrajinski i bjeloruski narod u kulturno-prosvjetnom i religijskom smislu postavile na lidersko mjesto među ostalim istočnim Slavenima sve do 18. stoljeća. Godine 1037. uspostavljena je crkvena hijerarhija na čelu s Kijevskim metropolitom Rusinom Ilarionom, koji je bio odgovoran Carigradskom patrijarhu u Bizantu. Kijevska Rus' posebno dobre odnose tada ima s Poljskom, Bohemijom i Ugarskom. Za vrijeme vladanja Jaroslava, Kijevska država je u kulturnom smislu nemjerljivo prednjačila u odnosu na cijelu zapadnu Europu. Posebno je razvijala književnu kulturu i učenje stranih jezika i kulture. Dok su u to vrijeme djeca s kijevskih dvorova bila pismena od ranog djetinjstva, neki se zapadnoeuropski vladari doslovce nisu znali niti potpisati. Jaroslav je ujedno bio i veliki graditelj te je izgradio stotinjke crkvi bizantskog stila, obnovio i učvrstio veliki broj tvrđava, unaprijedio je zakone države i uspostavio sudove. Naziv Jaroslav Mudri dobio je zahvaljujući stvaranju zakonika Ruska pravda koji je prikupio tadašnje norme u pravni kodeks države.
Jaroslav je prije svoje smrti podijelio vlast nad Kijevskom Rusi među svojim sinovima: inače drugim preživjelim najstarijim sinom Izjaslavom (1054.-1073.) u glavnom središtu Kijevu, Svjatoslavom u Černjihivu, Vsevolodom u Perejaslavu i Igorom u Volinju te nećacima u drugim krajevima države. Oni se nakon njegove smrti 1054. ponovno sukobljavaju i politički dijele državu među svojim sinovima. Prije svoje smrti, Jaroslav je eventualne sukobe, koji bi oslabili državu, posebnim mjerama pokušao spriječiti, ali su se njegova očekivanja izjalovila. Nakon smrti Jaroslava, takav postupak dijeljenja i sukobljavanja zbog stjecanja vlasti u Kijevu rezultirao je oslabljenim blagostanjem unutar Kijevske Rusi. Država je s novonastalim unutarnjim sukobljavanjima bila teritorijalno izložena ozbiljnoj opasnosti spram potencijalnih neprijatelja izvana, uključujući i državu Poljsku na zapadu koja je krajem 11. stoljeća sve češće vršila pritisak na zapadne granice. Posebnu opasnost su predstavlja nova turkijska nomadska plemena Kumani (Polovci) s istoka kontinenta, koji su u mnogočemu bili slični njihovim prethodnicima Pečenezima.
Kijevsku Rus' nakon smrti Jaroslava Mudrog, krajem 11. stoljeća, prožima sve veća unutarnja politička nesloga oko podjele i priznavanja vlasti sa središtem u Kijevu. U međusobnim sukobljavanjima između braće i rođaka u kratkom razdoblju za redom se mjenjaju vladari Kijeva: Izjaslav (1054.-1073.), Vseslav (1068.-1069.), Svjatoslav II. (1073.-1076.), Izjaslav po drugi puta (1076.-1078.), Vsevolod (1078.-1093.) i Svjatopolk II. (1093.-1113.). Uvidjevši političku oslabljenost države i potencijalne vanjske opasnosti, godine 1097. pod vodstvom kneza Vladimira Monomaha iz Perejaslava, u jednom od najstarijih ukrajinskih gradova Ljubeču, održao se kongres politički najjačih i najistakuntijih kneževa Kijevske Rusi. Prisustvovali su Svjatopolk II. Izjaslavič veliki knez od Kijeva, Oleg Svjatoslavič od Černjihiva, David Svjatoslavič od Smolenska, David Igorovič od Vladimir-Volinjska i Vasilko Rostislavič od Terebovlja. Na kongresu je odlučeno da međusobna sukobljavanja za prevlast budu zaustavljena s obzirom da će se prethodno pravo nasljeđivanja izmjeniti, odnosno svaki knez će posjedovati zemlju koju mu je ostavio njegov otac. Kijevska Rus’ kao unitarna država po novom je predstavljala federaciju više manjih autonomnih jedinica s manjom odgovornošću prema Kijevu. Svi zajedno trebali su usuglašavati unutarnju politiku države i voditi zajedničku vanjsku politiku u borbi protiv neprijatelja, posebno turkijskog nomadskog plemena Kumana. Iako je kongres završio dogovorom, nisu se u potpunosti stišale tenzije između pojedinih kneževa, koje su nastale u prethodnim sukobima, a poseban unutarnji problem predstavljala su nezadovoljna plemena na sjeveru države, koja su se osobno smatrala koloniziranima.
Nakon zaustavljanja dinamičnih sukobljavanja unutar države, Kijevska Rus' još jednom kratko je procvjetala za vrijeme prethodno istaknutog ratnika i kneza Vladimira Monomaha (1103.-1125.). On je prema dogovoru naslijedo kijevskog kneza Svjatopolka II., nakon čije smrti je pozvan da vlada cijelom Kijevskom Rusi. Posebno se tada ističe kulturno-religiozan rad vezan za Kijevo-pečersku lavru, danas najstarije pravoslavno svetište u cijeloj istočnoj Europi. Monomah je jačao prijateljske veze s vanjskim susjedima, vodio povremene ratove s Kumanima na istočnim granicama i Poljacima na zapadnim, oslobodio je južne prostore i trgovačke puteve te na kraju podjelio svoju vlast među sinovima između kojih se najviše isticao njegov budući nasljednik Mstislav I. Zadnji kijevski knez koji je u feudalnom sustavu imao relativno značajan utjecaj na ostale kneževine Kijevske Rusi bio je Mstislav I. (1125.-1132.). Kijev je u sljedećem periodu, zahvaljujući unutarnjoj nestabilnosti i rascjepkanosti Kijevske Rusi, sve više gubio politički utjecaj nad ostalim kneževinama. Posebnu prijetnju stabilnosti države predstavljala su plemena sjevernijih neslavenskih prostora, koja su kroz unutardržavno sukobljavanje paralelno započeli stvarati potpunu neovisnost od Kijeva. Mstislavov brat i kijevski nasljednik Jaropolk II. (1132.-1139.) naslijedio je nestabilno unutarpolitičko stanje u ogromnoj Kijevskoj Rusi. Dio kneževina je odbio priznati vrhovnu vlast velikog kneza Kijeva što dovodi do daljnjih međusobnih sukobljavanja koja će trajati do rascjepa države na manje kneževine s vlastitom autonomijom. U sljedećem razdoblju Kijevska Rus' će imati niz smjena vlasti, a kijevski kneževi će u konačnici imati sve manju vojnu snagu oduprijeti se povremenim upadima nomadskih osvajača s istoka. 
Kulturološka i politička rascjepkanost između sjevera i juga goleme Kijevske Rusi te sve veća autonomija njezinih pojedinih kneževina rezultirala je time da je Kijev postao česta meta pljačkaša onih kneževa Kijevske Rusi koji nisu poštivali dinastiju u Kijevu. Prema zapisima kijevskog monaha i povjesničara Venerabla Nestora iz 1136. godine, na staroslavenskom jeziku zapisane su pojedine okolnosti toga razdoblja. Kijevskom Rusi tada kulminira bojazan od agresivnih napada sve dominantnijih nomadskih plemena s istoka. Kijevsko središte u sljedećem razdoblju postalo je mjesto sve češćeg iseljavanja prema sigurnijim planinskim zapadnim granicama države, oslabljena je trgovina, a pojedini kneževi sa sjevernih prostora Kijevske Rusi povremeno pljačkaju kijevske odnosno ukrajinske prostore, prenoseći tako svoj pljen i kulturne vrijednosti u sjeverne krajeve. Godine 1169. knez s prostora Vladimir-Suzdalja Andrej Bogoljubski, sin bivšeg kneza Jurija Dugorukog osvaja Kijev, ali tamo ne prenosi svoje državno središte nego ga pljačka, pali i uništava sve kršćanske vrijednosti jer sredinu iz koje dolazi karakteriziraju poganska uvjerenja. S obzirom da su Kijev prethodno napadali, pljačakli i pokušali razrušiti samo poganini i neslavenski ratnici van države, taj događaj ujedno označava nepovratni pad dominacije kršćanskog Kijeva i početni razvoj raspada jedinstvene istočnoslavenske države, dok zapadna Galičko-Volinjska i sjeveroistočna Vladimir-Suzdaljska kneževina postaju neovisno sve dominantnije u političkom i vojnom smislu.
Nakon unutarnje destabilizacije države preko 5 kneževina formiraju se kao jaki zasebni državni entiteti, a među njima kneževina Vladimir-Volinj u današnjoj zapadnoj Ukrajini postaje najjačim političkim i kulturnim središtem rascjepkane Kijevske Rusi. Nakon 1169. tri kneževine Kijevske Rusi prema staroj dinastiji Rurik započinju reformirati državnu i teritorijalnu formaciju Kijevske Rusi i uspostavljati zajedničku unutarnju i vanjsku politiku. Galicijska kneževina koju su vodili Rostislaviči, Černjihivska koju su vodili Oljhoviči i Kijevska koji su vodili Mstislaviči usuglašavaju svoje jedinstvo u borbi za oslobođenje Kijeva. Godine 1176. Svjatoslav od Černjihiva i Jaroslav od Osmomisla oslobađaju Kijev od stranaca odnosno poganina i pljačkaša, tada je Svjatoslav od Černjihiva (1176.-1194.) ujedno postavljen za Kijevskog kneza. Kijevom su sljedećih četrdesetak godina vladali Mstislaviči, zatim Monomahoviči i nešto kraće Olegoviči, ali nikada nisu povratili nekadašnju političku moć koja se polako premještala u kneževinu Vladimir-Volinj. Razlog tomu bile su sve jače nomadske najezde s istoka, posebno tatarske.
Staroruski kneževi u sljedećem razdoblju imaju sve intenzivnije borbe s Poljacima na zapadu. Bitke je predvodio knez Igor godine 1185., što je zabilježeno u povijesnim zapisima odnosno zbirci pjesmama «Legenda o Igorovoj pukovniji». Zapadne kneževine Galicija i Vladimir-Volinj, oslobođene poljskih pritisaka, počele su intenzivno jačati u političkom i kulturnom smislu. Godine 1199., knez Roman Mstislavič (1199.-1205.) ujedinio je preostale zapadne kneževine koje su priznavale političku vlast i dinastiju iz Kijeva te je preuzeo naziv Veliki knez od Kijevske Rusi. Reformirana država Galičko-Volinjska kneževina koja je obuhvatila i sam Kijev, sljedeća dva stoljeća do 1340. (1392.) smatrana je izravnim i službenim političkim i kulturnim nasljednikom Kijevske Rusi. U sljedećem razdoblju razvijali su se snažni trgovački, kulturni i politički odnosi s Poljskom, Ugarskom, Litvom i Rimskom crkvom. Iako je zbog tatarske opasnosti postojala određena volja da se ponovno uspostavi savezništvo sa slavenskim vladarima sjevernih kneževina koji su počeli stvarati vlastito političko središte na prostoru Suzdalja, intenzivni tatarski upadi na istočne granice države poslje 1220. često su razdjeljivali njihovu teritorijalnu povezanost i prekidali takve zamisli.Godine 1223. istočne staroruske (ukrajinske) kneževine i grad Kijev silovito napadaju Tatari (Mongoli), koji su do tada u svojim vojnim pohodima osvojili velike prostore Azije te slovili kao nepokorivi ratnici. Ukrajinski i poljski kneževi zatim dogovaraju savez o zajedničkoj borbi protiv novih navala s istoka. U početku su uspjevali odoljevati snažnim navalama Tatara, ali 16. prosinca 1240. godine, Tatari su uspjeli zauzeti Kijev, opljačkali su ga i potpuno uništili što se ujedno smatra i krajem političkog postojanja Kijevske Rusi. Nakon Kijeva Tatari su nastavili svoj pohod prema Galičko-Volinjskoj kneževini, kasnije formiranom Galičko-Volinjskom Kraljevstvu. Također su napadali Poljsku i Ugarsku sve do 1245., a zatim su se preko ukrajinske stepe povukli u Euroaziju, sjeverno od Kaspijskog jezera. Nekada teritorijalno ogromnu Kijevsku Rus' doslovce je progutala moćna i nemilosrdna tatarska odnosno mongolska vojska koja je tada predstavljala najjaču svjetsku vojnu silu. U sljedećm razdoblju, jedini prostor nekada moćne Kijevske Rusi koji se nije nalazio pod političkom kontrolom Mongola predstavljala je Galičko-Volinjsko Kraljevina koja je započela intenzivne kulturne i političke odnose za Rimskom crkvom kako bi se formirala europska obrambena vojska. Ukrajinci i Bjelorusi sredinom 14. stoljeća potpadaju pod vlast Poljske i Litve, dok Rusi u okolici Moskve, pod vojničkim svjetonazorom Mongola jačaju u vojnom smislu i tijekom 14. stoljeća stvaraju Veliku kneževinu Moskvu koja će kroz sljedećih 5. stoljeća obuhvatiti teritorij cijele Kijevske Rusi. U 18. stoljeću stvoren je Ruski imperij koji je trebao nalikovati nekada moćnoj Kijevskoj Rusi.
Podrobniji članak o temi: Zaporoška RepublikaPodrobniji članak o temi: Rusko Carstvo
Prema zapisima u Kijevskom ljetopisu termin Rus’ se tijekom 8. stoljeća odnosio primarno na mnogobrojne pridošle Varjahe u okolici Kijeva, na kojemu je stoljećima ranije živjelo ukrajinsko pleme Poljani. Zemljopisni termin Rus’ prema istim tvrdnjama se odnosio na trokutasti prostor između ukrajinskih rijeka Dnjipra, Irpina i Rosa u samom središtu sjeverne Ukrajine.  Te je navode u javnosti prvi puta zabilježio 1837. godine carski povjesničar, filolog i etnograf Mihajlo Maksimovič. U 9. stoljeću, politički termin Rus’ koji je počeo predstavljati sinonim političkog, kulturnog i društvenog zajedništva između Varjaha i Poljana, kasnije se proširio gotovo cijelom srednjovjekovnom državom Kijevskom Rusi, ali prije svega zapadnom i središnjom Ukrajinom te južnom Bjelorusijom. Na istim prostorima su formirane srednjovjekovne regije Bijela, Crna i Crvena Rus’ sa svojim središtem u Kijevu u sklopu Male Rus’i. Središnja regija Mala Rus’ je označavala političku, kulturnu i vjersku maticu cijele Kijevske Rus’i i prostirala se uglavnom na prostoru današnje Kijevske, Černjihvske, Poltavske i Čerkaške oblasti. 
Istočnoslavenska plemena koja su prihvatila i usvojila rus’ku (starorusku) kulturu Varjaha i Poljana, zajedno s njima su prihvatili njihov etnički naziv «Rusini» (etnonimi: «Rusiči», «Rusnaci», srednjovjekovni «Rusi» (od lat. «Russi»)), a plemena koja nisu prihvatila i usvojila istu kulturu nazvana su «rus’kim narodom» («rus’ki ljudi») jer su se nalazila pod kontrolom Kijeva u sklopu iste države. Prema ukrajinskim povjesničarima, varijaciju termina rus’ki ljudi, u 18. stoljeću su službeno prihvatili današnji Rusi kroz jedan od svojih etnonima «Russkie».Stariji ukrajinski etnonim Rusini zadržao se kod Ukrajinaca sve do 20. stoljeća u ukrajinskim regijama Galiciji, Bukovini i Zakarpatju. Te ukrajinske regije su se duže vrijeme nalazile u sastavu susjednih država izvan svoje matice, koja je u sklopu kulturnog preporoda pred ruskom asimilacijskom politikom počela koristiti mlađi etnonim Ukrajinci. Manji dio ukrajinskog stanovništva u Zakarpatju koji najduže nije bio povezan sa svojom ukrajinskom maticom, podlegao je usvajanju vlastitog etničkog opredijeljenja, koji su poticali tuđi narodi u sklopu svojih politika s krajnjim ciljem odnarođivanja i asimilacije. Više od 55.000 njihovih potomaka u Ukrajini i svijetu, s često poslovačenim ili pomađarenim prezimenima, i danas često koristi naziv Rusini, koji Ukrajinci smatraju starijim etnonimom.
Ime Ukrajina zapisano je prvi put 1187. godine u sačuvanom Kijevskom ljetopisu («I plakaše za njim svi Perejaslavci … a zbog njeg' se i Ukrajina u crno obavije»), u kojem autor piše o smrti perejaslavskoga kneza. Prema tumačenju stručnjaka Vitalija Skljarenka poznato je da se termin koristio i ranije među južnim stanovnicima Kijevske Rusi označavajući zemlju kneževa koji su imali vlast u Kijevu. Prema sačuvanim izvorima, od 12. stoljeća se naziv često upotrebljava i u drugim ljetopisima, ali je do danas ostala aktivna rasprava zašto se pojam Ukrajina nakon 17. stoljeća upotrebljavao dvosmisleno, označavajući južne prostore današnje Ukrajine koje su u 16. i 17. stoljeću naselili ukrajinski kozaci. 
Ukrajinska enciklopedija također navodi da se ime Ukrajina koristilo za južne dijelove Kijevske Rusi i ujedno navodi da su riječi Rus' i Ukrajina sinonimi.   Tu su tezu znanstveno predstavili ukrajinski stručnjaci Grigorij Petrovič Pivtorak i Vitalij Skljarenko, navodeći da se ime između ostalog koristilo među narodom za različita kneževstva najrazvijenije dijela Kijevske Rusi između južnog toka rijeke Visle u Poljskoj i sjevernog toka rijeke Don u zapadnoj Rusiji. Od tuda sljedi objašnjenje da je ruralno stanovništvo često koristilo termin Ukrajina (doslovni prijevod: u-zemlji) te su ukrajinski kozaci, uglavnom seljaci, lovci, veterani i često kmetovi, prenjeli taj naziv na prostore južne Ukrajine. 
Povjesničari Max Vasmer  i pojedini drugi stručnjaci poput Jaroslava Rudnickog, Volodimira Sičunskog i Paul R. Magocsia  pojašnjavaju da je ime Ukrajina u starim ljetopisima isto tako bilo naziv za granična područja južne Kijevske Rusi koja su bila izložena nomadskim upadima s jugoistoka. Također pojašnjavaju da je dvosmislena uporaba tog termina razvijena u 17. stoljeću kada su južna područja današnje Ukrajine bila izložena nomadskim upadima tatarskog stanovništva koje je imalo svoje središte na poluotoku Krimu. Dvosmislena upotreba termina Ukrajina potencirala se i s ciljem određivanja Ukrajine kao provincije u sklopu Ruskog carstva. 
Sačuvani tekst iz 1213. godine navodi da je ukrajinski kralj Danilo vladar pored ostalog i Rusi (sinonim za Ukrajinu), stvarajući tako probleme teoriji povjesničara koji govore o isključivo pograničnom teritoriju ili provinciji s obzirom da je prostor kojim je Danilo upravljao obuhvatio i teritorije istočne Poljske te južne Bjelorusije. Isti galički kralj uzima za sebe 1335. godine titulu vladara Rusi (odnosno Ukrajine), koja će biti prihvaćena od carigradskog patrijarha.  U slučaju povjesničara s hrvatskih i susjednih prostora, zbrka je nastala kada se termin Rus' poistovjetio s terminom Rusija, pritom se oglušivši da termin Rus' podjednako predstavlja povijesno ime kod svih Istočnih Slavena i nemože se posve jednako i jednostrano dovoditi u odnos s hrvatskim terminom Rusija. Takva se praksa ne susreće ni među Istočnim Slavenima.
Povijest prve istočnoslavenske države Kijevske Rusi do danas prati određene nedomuice i različita tumačenja od strane ukrajinskih i ruskih povjesničara. Dok ukrajinski povjesničari argumentirano tvrde da je Kijevska država bila prva država koju su formirali i razvili isključivo preci današnjih Ukrajinaca, ruski povjesničari tvrde da su podjednako zaslužni za razvoj i osnivanje te države, i 5. stoljeća kasnije osnovanu Moskovsku državu postavljaju u kontiniurani slijed razvoja iste države.
Ukrajinski povjesničari tvrde da Moskovska država iz 14. stoljeća nije bila legitimna nasljednica Kijevske države, već posve nova tvorevina. Ruski povjesničari odgovaraju na to tvrdeći da su moskovski kneževi daljnji potomci kijevskih, te ističu ulogu Moskve kao novog središta pravoslavlja nakon što je Carigrad pao u ruke Turcima, a Kijev Litavcima. Svakako je točno da se moskovska kultura znatno razlikovala od starokijivske: demokratski ili barem oligarhijski aspekti staroruskih gradova-država su nestali, a zamjenila ih je kruta moskovska autokracija podržana podjednako krutom pravoslavnom vjerom.
Grekov, B.; Kievskaia Rus’ (Moscow, 1949; English trans Kiev Rus - Moscow, 1959.)
Chubatyi, M.; ‘Kniazha Rus’-Ukraïna ta vynyknennia tr’okh skhidn’o-slovians’kykh natsii,’ in ZNTSh, vol 178 (New York – Paris, 1964.)
Polons’ka-Vasylenko, N.; Dvi kontseptsiï istoriï Ukraïny i Rosiï (Munich, 1964.; English trans Two Conceptions of the History of Ukraine and Russia - London, 1968.)
Brim, V.; ‘Proiskhozhdenie termina "Rus’",’ Rossiia i Zapad, 1 (Petrograd, 1923.)
Simpson, G.; The Names ‘Rus'’, ‘Russia’, ‘Ukraine’ and Their Historical Background (Winnipeg, 1951.)
Ekblom, R.; ‘Roslagen-Russland,’ Zeitschrift für slavische Philologie, 26 (1957.)
Müagiste, J.; ‘Ruotsi, est. Rootsi m.m. i de finsk-ugriska spraaken,’ Arkiv för nordiska filologi, 73 (1958.)
Hens’ors’kyi, A.; ‘Termin “Rus’” (ta pokhidni) v drevnii Rusi i v period formuvannia skhidnoslov'ians’kykh narodnostei i natsii,’ Doslidzhennia i materialy z ukraïns’koï movy, 5 (1962.)
Lehr-Spławinski, T.; ‘Z rozważań o pochodzeniu nazwy Ruś,’ in Symbolae linguisticae in honorem Georgii Kuryłowicz (Wrocław, 1965.)

Kimi-Matias Räikkönen [ˈkimi ˈmɑtiɑs ˈræikkønen] (Espoo, Finska, 17. listopada 1979.), finski vozač Formule 1, svjetski prvak iz 2007. Od 2010. do 2012. se natjecao u svjetskom prvenstvu u reliju (WRC), nakon čega je objavio da se vraća u Formulu 1 kao vozač momčadi Lotusa.
Godine 2001. ušao u Formulu 1 s timom Sauber-Petronas. Od 2002. natjecao se u timu McLaren-Mercedes, gdje je zamijenio kolegu Finca Miku Häkkinena. U prvenstvima 2003. i 2005. godine završava kao drugi, iza Michaela Schumachera i Fernanda Alonsa. 
Prelaskom u momčad Ferrari 2007. godine Räikkönen je postao najviše plaćeni vozač Formule , a iste sezone osvaja svoj prvi naslov svjetskog prvaka, sa samo jednim bodom prednosti ispred Fernanda Alonsa i Lewisa Hamiltona u jednoj od najneizvjesnijih sezona Formule 1. Timski kolega mu je bio Brazilac Felipe Massa.
20 minuta prije svoje prve F1 Velike nagrade, Räikkönen je bio u krevetu i spavao. Zahvaljujući tome što je smiren, hladan, i proračunat, dobio je nadimak "Iceman".
Na osnovu rezultata ostvarenih u Formuli Renault, Peter Sauber odlučio je dati Fincu test za momčad Sauber u rujnu 2000. godine. Nakon testova u Jerezu i Barceloni, Raikkonen je potpisao ugovor s dotičnom momčadi za 2001. godinu. Predsjednik FIA-e, Max Mosley, izrazio je zabrinutost zbog Raikkonenovog ulaska u F1 sa samo 23 odvožene utrke u slabijim serijama, ali na kraju je Finac dobio Super Lincencu, te mu je tako dopušten izlazak na prvu utrku u Australiji. 20 minuta prije utrke je spavao i morali su ga buditi, ali svejedno je već na toj utrci osvojio svoj prvi bod.
U svojoj debitantskoj godini s osvojenih 9 bodova, zajedno sa svojim momčadskim kolegom Nickom Heidfeldom, pomogao je Sauberu da ostvari najbolji rezultat ikada – 4. mjesto u poretku konstruktora.
Godine 2002. Kimi dolazi u McLaren na mjesto dvostrukog svjetskog prvaka, Mike Häkkinena, koji se povlači iz F1. U svojoj prvoj utrci za novu momčad ostvario je 3. mjesto. Iako je te godine McLaren pretrpio mnoštvo problema s Mercedesovim motorom, Raikkonen je osvojio 24 boda i 4 podija, a došao je i blizu osvajanja svoje prve pobjede na VN Francuske. Sezonu je završio na šestom mjestu, odmah iza tadašnjeg momčadskog kolege, Britanca Davida Coultharda, a McLaren je osvojio 3. mjesto u konstruktorskom poretku.
Prvu utrku sezone Raikkonen je startao s 15. mjesta. Preuzeo je vodstvo u utrci, ali je zbog pogreške u softveru bolida vozio prebrzo u boksevima i zaradio kaznu. Na kraju je završio na trećem mjestu. U Maleziji je ostvario svoju prvu pobjedu, ujedno i jedinu te sezone, i to sa 7. startne pozicije. Iduća utrka, u Brazilu, zaustavljena je u 55. krugu. Raikkonen je završio 2. iza Giancarla Fisichelle.
Iako su ostale momčadi razvijale svoj bolid, McLaren je i dalje koristio šasiju iz 2002., te tako počeo zaostajati u brzini. Unatoč tomu, Raikkonen je završio 2. u Imoli. Na VN Španjolske napravio je pogrešku u kvalifikacijama, te je morao startati sa začelja. U istoj utrci je bio primoran odustati zbog sudara na samom startu s Antoniom Pizzoniom koji nije uspio startati zbog tehničkih problema.
U idućih nekoliko utrka odlučujuće su bile strategije, više nego čista brzina. Raikkonen je završio 2. u Austriji i u Monaku, gdje je zaostao manje od sekunde za Juanom Pablom Montoyom. U Kanadi je ponovno imao problema u kvalifikacijama, što je rezultiralo 6. mjestom u utrci. Zaostatak za pobjednikom Michaelom Schumacherom bio je veći od minute.
Na VN Europe Raikkonen je osvojio pole position i vodio utrku sve do 25. kruga kada mu je motor zakazao. Njegov najveći rival te sezone, Michael Schumacher, završio je utrku na 5. mjestu i tako povećao svoju prednost u prvenstvu za 4 boda. U Francuskoj je Kimi završio na 4. mjestu, a u Velikoj Britaniji je bio trećeplasirani. Utrku voženu u Njemačkoj nije završio zbog sudara u prvom zavoju s Rubensom Barrichellom i Ralfom Schumacherom. Na idućoj utrci, VN Mađarske, osvojio je 8 bodova završivši na 2. mjestu.
Uoči VN Italije, utvrđena je nepravilnost u Michelinovim gumama koje je koristio McLaren. Michelin je morao dopremiti nove gume i činilo se da su izgubili prednost nad Bridgestoneom koju su imali od početka sezone. McLaren je također objavio da će do kraja 2003. koristiti staru šasiju, MP4-17D, a MP4-18 neće dovoditi u funkciju iako su to ranije najavili. Na VN Italije Raikkonen je osvojio 4. mjesto i izgubio još 5 bodova iza Schumachera.
U SAD-u Raikkonen je u kvalifikacijama osvojio pole position, ali je utrku završio iza Michaela Schumachera na drugom mjestu. Bila je to pretposljednja utrka sezone i Schumacheru je trebao samo još samo jedan bod kako bi osvojio prvenstvo. To je značilo da Raikkonen u zadnjoj utrci mora pobijediti, a Schumacher ne smije osvojiti ni boda, želi li Kimi uzeti naslov. Nakon kvalifikacija završenih na 8. mjestu, Raikkonen je utrku u Japanu završio na 2. mjestu i Schumacher je osvojio svoj 6. naslov svjetskog prvaka. Raikkonen je tako ostao drugoplasirani u ukupnom poretku prvenstva, a McLaren je za dlaku izgubio 2. mjesto u poretku konstruktora. Zaostali su 2 boda iza Williamsa i 12 iza Ferrarija. 2003. bila je jedna od najneizvjesnijih sezona zadnjih godina.
Sezona je započela osvajanjem samo jednog boda u prvih 7 utrka sezone, prema 60 Michaela Schumachera. Zbog kvarova na bolidu, prvenstveno Mercedesovu motoru, uspio je završiti tek 2 od prvih 7 utrka. U Kanadi je osvojio 5. mjesto unatoč 5 zaustavljanja u boksu, zbog diskvalifikacije Williams-BMW-a i Toyote. Na VN SAD-a završio je 6.
Na VN Francuske, McLaren je izašao s novom šasijom, MP4-19B. Raikkonen je utrku završio na 7. mjestu iza momčadskog kolege Davida Coultharda. U Silverstoneu je uspio osvojiti pole i 2. mjesto na utrci iza Michaela Schumachera. U Njemačkoj je McLaren izborio drugi startni red. Oba vozača su dobro startala, ali je Raikkonen izgubio stražnje krilo u 13. krugu utrke. Na VN Mađarske se kvalificirao kao 10. i ponovno je odustao, i to također u 13. krugu. VN Belgije bila je jedina pobjedonosna utrka te sezone za McLaren. Raikkonen je startao s 10. mjesta i vodstvo preuzeo u 11. krugu utrke. Sljedećeg vikenda na Monzi je ponovno odustao u 13. krugu, ovaj puta zbog problema s elektronikom. Sljedeću utrku u Kini je završio na 3. mjestu, samo 1.4 sekunde iza pobjednika Barrichella.
U Japanu, Raikkonen je utrku završio kao šesti, 2,5 sekunde iza Alonsa. U Brazilu, pretekao je Rubensa Barrichella koji je imao prvu startnu poziciju već prije prvog zavoja. Kasnije se borio s Montoyom za vodstvo i pobjedu, i na kraju završio 2. sa sekundom zaostatka. Sezonu je završio kao sedmi s 45 bodova i 4 podija, sa samo jednim bodom zaostatka iza šestoplasiranog Jarna Trullija.
Unatoč razočaravajućoj sezoni, Raikkonen je ostao jedna od mladih nada sporta, uz Renaultovog Alonsa i Montoyu, momčadskog kolegu od iduće godine u McLarenu. Povezivali su ga s Ferrarijem kao njihovim budućim vozačem. U listopadu 2004., Raikkonen i njegov menadžer Steve Robertson objavili su osnivanje „Raikkonen Robertson Racinga“, tima koji će se natjecati u Formuli 3 2005. godine.
Raikkonenov početak sezone nije bio savršen. Zbog problema s gumama, najbolja startna pozicija koju je uspio ostvariti u prve tri utrke bilo je šesto mjesto. U prvoj utrci osvojio je tek jedan bod. Sve je izgledalo dobro za osvajanje podija u Maleziji, sve do kvara koji ga je bacio izvan bodova. U Bahrainu je uspio ostvariti prvi podij sezone.
Nakon lošeg početka sezone, Raikkonen je uspio osvojiti 3 pole positiona zaredom, u San Marinu, Barceloni i Monte Carlu. U Imoli ga je zaustavio još jedan u nizu kvarova, ali je na druge dvije utrke uspio pobijediti i smanjiti zaostatak za vodećim u prvenstvu, Alonsom, na 22 boda. Na VN Europe, Raikkonenu je pukao ovjes u posljednjem krugu utrke, dok je bio u vodstvu. Tako je izgubio 10 bodova ispred Alonsa.
Raikkonen je osvojio VN Kanade, uz pomoć Alonsove prve veće pogreške u cijeloj sezoni. Idućeg vikenda na utrku u SAD-u izašle su samo momčadi koje su vozile na Bridgestoneovim gumama, zbog nepravilnosti na onima koje je dobavljao Michelin. Na VN Francuske Raikkonen je dobio kaznu u kvalifikacijama od 10 mjesta unatrag zbog promjene motora koji je zakazao u petak na treningu. Odvozio je krug za 3. mjesto s puno goriva u bolidu (pomaknut je na 13. mjesto na gridu). Na kraju je završio drugi iza Fernanda Alonsa. Tjedan kasnije, još jednom je Mercedesov motor zakazao i Raikkonen je morao startati kao dvanaesti. Utrku je završio na 3. mjestu.
Na VN Njemačke Raikkonen je dominirao cijelog vikenda, ali je u utrci ponovno pretrpio kvar, ovaj put hidraulike. Alonso je pobijedio i povećao svoju prednost za 10 bodova. Raikkonenu je to bilo treće odustajanje iz vodstva u sezoni. U sve 3 utrke, Alonso je preuzeo pobjedu. Tijekom VN Mađarske, iako je govorio da se osjeća dobro u McLarenu, Raikkonen je dao naznaku da bi mogao napustiti momčad nakon 2006. ako se problemi s pouzdanošću ne riješe. Unatoč tomu, prvi je prošao ciljem ispred Michaela Schumachera s uvjerljivom prednošću.
Raikkonen je ostvario impresivan rezultat pobjedivši na VN Mađarske. Naime, imao je najlošiju poziciju u kvalifikacijama. Morao je prvi odvoziti tzv. leteći krug na prašnoj i prljavoj stazi zbog odustajanja tjedan ranije u Njemačkoj. Niti jedan drugi vozač nikada nije uspio pobijediti s takve pozicije. Sistem kvalifikacija te sezone na neki način je kažnjavao one koji su odustali u prijašnjoj utrci. Kasnije se vozila prva VN Turske, a Raikkonen je postao njen prvi pobjednik. 2 tjedna kasnije u Italiji je Kimi ponovno pomaknut za 10 mjesta na gridu zbog promjene motora. S 5 krugova više goriva od Montoye i 6 krugova više od Alonsa, svejedno ih je uspio nadmašiti. Baš kada je izgledalo da je McLaren odabrao dobru strategiju s jednim zaustavljanjem u boksu, Raikkonen je morao još jednom stati zbog problema s gumom, te je tako pao na 12. mjesto. Kasnije se izvrtio dok je na samom rubu lovio trećeplasiranog vozača. Na kraju je završio kao četvrti.
Drugi puta za redom, pobijedio je na VN Belgije na Spa-Francorchampsu. U idućoj utrci u Brazilu, Alonso je osigurao svoj prvi naslov svjetskog prvaka. Završio je treći iza Raikkonena i Montoye. U Japanu, na Suzuki, Raikkonen je vozio najbolju utrku svoje karijere. Osvojio je svoju sedmu pobjedu sezone (i izjednačio se po broju pobjeda s prvakom Alonsom) nakon što je startao tek kao 17. na gridu zbog problema u kvalifikacijama. Utrka nije bila odlučena sve do posljednjeg kruga, kada je Raikkonen pretekao Fisichellu koji je startao 3. i vodio većinu utrke. Novinar Peter Windsor proglasio je isto pretjecanje najboljim potezom utrke.Raikkonen je primio nagrade F1 Racinga za "vozača godine"  i Autosporta za "međunarodnog vozača utrka godine".
U Bahrainu, Raikkonen je zbog kvarova startao s 22. mjesta, ali uspio se probiti do 3. mjesta iza Fernanda Alonsa i Michaela Schumachera. Iduća utrka bila je Malezija, u kojoj je Red Bull Christiana Kliena udario Raikkonena odmah na startu. Raikkonen nije mogao nastaviti utrku i bio je primoran odustati.
U Australiji, McLaren se poboljšao i Raikkonen je završio drugi sa zaostatkom od 1,8 sekunde. U zadnjim krugovima utrke lovio je Alonsa i postavio najbrži krug utrke. U San Marinu loša strategija i Raikkonenova pogreška u kvalifikacijama (8. mjesto) rezultirale su teškim provlačenjem McLarena kroz promet, dok su Schumacher i Alonso gradili svoju prednost. Na kraju je Raikkonen završio 5. iza svojeg momčadskog kolege Montoye, koji je uspio doći do 3. mjesta. Šef McLarena Ron Dennis krivio je Kimijev nastup na utrci za neuspjeh, jer nisu osvojili niti jedno od prva dva mjesta.
Na VN Španjolske Raikkonen je startao kao deveti, ali je u prvom krugu uspio dovesti svoj McLaren do 5. mjesta. Istu poziciju branio je kroz cijelu utrku i na kraju tako i završio. Nekoliko dana kasnije, priznao je da nije imao nikakve šanse za osvajanje prvenstva te godine. U Monte Carlu, Raikkonen je imao 3. startno mjesto. Završio bi kao 2. iza Alonsa da nije imao problema s bolidom i morao odustati za vrijeme safety cara.
U Velikoj Britaniji Kimi je startao s 2. mjesta, iza Alonsa i ispred Schumachera. Taj poredak držao se sve do drugih ulazaka u boks, kada je Raikkonen pao na 3. mjesto iza Schumachera. Tu poziciju držao je do kraja utrke. Na VN Kanade Raikkonen je uspio osvojiti još jedan podij. U SAD-u ga je iz utrke izbacio momčadski kolega Montoya u sudaru u kojem je sudjelovalo čak 7 bolida. Raikkonen se kvalificirao kao 6. u Francuskoj na Magny-Coursu. Dobio je novog momčadskog kolegu Pedra de la Rosu na mjesto Juan Pabla Montoye koji je napustio McLaren. Kroz cilj je prošao kao peti. Na idućoj utrci, u Njemačkoj, osvojio je pole position. Nakon borbe s Buttonom, završio je utrku na Hockenheimu prvi puta u svojoj karijeri, i to kao treći. Još jedan pole position došao je u Mađarskoj, ali sudar s Vitantonijem Liuzzijem u kišnim uvjetima značio je četvrto odustajanje u sezoni.
Sudar sa Scottom Speedom u prvom zavoju VN Turske doveo je do puknuća gume i oštećenja ovjesa. Nakon ulaska u boks, Raikkonen je završio svoju utrku već u idućem krugu. Na VN Italije osvojio je pole position, sa samo 2 tisućinke prednosti ispred Michaela Schumachera koji se kvalificirao kao drugi. Raikkonen je vodio utrku do prvih ulazaka u boks kada ga je pretekao Schumacher. Ostao je na drugom mjestu do kraja utrke. Na press-konferenciji Schumacher je objavio povlačenje, a kasnije je objavljeno da je upravo Raikkonen vozač koji će doći na njegovo mjesto u Ferrariju sljedeće sezone.Raikkonen je na VN Kine morao još jednom odustati zbog kvara na motoru. Na zadnje dvije utrke, u Japanu i Brazilu, nije uspio dohvatiti podij. Sezonu, posljednju u kojoj je vozio za McLaren, završio je na 5. mjestu u svjetskom prvenstvu. McLaren nije uspio osvojiti niti jednu pobjedu ove sezone i završili su 3. u poretku konstruktora.
Raikkonen je potpisao ugovor s Ferrarijem koji ga je vezao za momčad do kraja 2009. godine. Postao je timski kolega Brazilcu Felipeu Massi. Raikkonen je, s brojem 6 na bolidu, postao najviše plaćeni vozač u F1.
Na prvoj utrci u Australiji, Raikkonen je prvi puta u karijeri uspio ostvariti pobjedu s pole positiona s najbržim krugom utrke. Postao je prvi vozač nakon Nigela Mansella 1989. kojemu je uspjelo pobijediti na prvoj utrci s Ferrarijem. Na VN Malezije, McLarenov Lewis Hamilton pretekao ga je na startu utrke. Raikkonen je do kraja ostao iza, te završio treći. U Bahreinu je startao kao treći, ali ga je Alonso pretekao. Uspio je vratiti svoju poziciju i na kraju je prošao ciljem treći. Na VN Španjolske Raikkonen je odustao prvi puta ove sezone nakon 10 krugova utrke, zbog kvara na elektronici. Pao je na 4. mjesto u poretku prvenstva, iza momčadskog kolege Masse. U Monacu je napravio pogrešku u kvalifikacijama. Udario je u zid i slomio prednji desni ovjes. Startao je 16. i utrku završio osmi.
U Kanadi je Raikkonen startao s 4. mjesta, i završio 5. nakon kaotične utrke. Timski kolega Felipe Massa bio je diskvalificiran. Na VN SAD-a, u Indianapolisu, Raikkonen se kvalificirao kao 4. i završio utrku na istoj poziciji. Postavio je i najbrži krug utrke. Nakon Indianapolisa, Raikkonen je za vodećim u prvenstvu, Hamiltonom, zaostajao 26 bodova.
Na VN Francuske Kimi je pretekao Hamiltona na startu i držao drugo mjesto u utrci sve do drugih ulazaka u boks kada je pretekao Brazilca Massu koji je završio kao drugi. To je bila Raikkonenova 11. pobjeda u karijeri, i Ferrarijeva prva dvostruka pobjeda sezone. U Velikoj Britaniji Raikkonen je startao s 2. mjesta, ali je ponovno kroz bokseve uspio preuzeti vodstvo i doći do druge pobjede zaredom, uz najbrži krug. Na Nurburgringu, VN Europe, Raikkonen je osvojio svoj drugi pole position sezone. U prvom krugu počela je padati jaka kiša i izgubio je poziciju. U utrci punoj događanja, uspio je doći do 3. mjesta, ali je morao odustati u 35. krugu zbog kvara na hidraulici.
U Mađarskoj je izborio 4. mjesto na startnom gridu, ali je zbog kažnjavanja Fernanda Alonsa startao treći. Na startu je pretekao Nicka Heidfelda i do kraja utrke vršio pritisak na Lewisa Hamiltona, ali je ostao drugi. Također je još jednom postavio najbrži krug utrke. Na press-konferenciji je izjavio: „Dosađivao sam se iza Hamiltona, htio sam vidjeti koliko brzo mogu ići“.
U Turskoj je Raikkonen startao treći i u prvom zavoju pretekao Hamiltona. Drugo mjesto je držao do kraja utrke. Massa je izašao kao pobjednik i to je bila druga dvostruka pobjeda Ferrarija u sezoni. Na Monzi, Ferrarijevoj domaćoj stazi u Italiji, Raikkonen je imao nesreću u trećem slobodnom treningu prije ulaska u Ascari, što je uzrokovalo probleme s vratom tijekom vikenda. Kvalifikacije, na kojima je ostvario 5. rezultat, i utrku je vozio u rezervnom bolidu. Odmah na startu je pretekao Heidfelda. Nakon odustajanja momčadskog kolege Felipea Masse, stigao je do 3. mjesta sa samo jednim ulaskom u boks. Nakon drugih ulazaka u boks Raikkonen se našao ispred Hamiltona, ali nije mogao obraniti poziciju i Britanac je ubrzo vratio svoju drugu poziciju. 
Na Spa-Francorchampsu, belgijskoj utrci, Raikkonen je u osvojio pole position. Massa je imao zaostatak od samo 17 tisućinki sekunde, a Alonso 97 tisućinki. Nakon čistog starta, Raikkonen je izgradio prednost od 5 sekundi ispred momčadskog kolege i gotovo 20 sekundi ispred McLarenovog dvojca. Došao je do svoje treće uzastopne pobjede na stazi u Belgiji i četvrte pobjede u sezoni, a Massa je ciljem prošao drugi ispred Alonsa i Hamiltona.
U Japanu, na novoj stazi u kalendaru, Fuji, Raikkonen se kvalificirao na treću poziciju iza oba McLarenova vozača. U mokroj utrci u kojoj se čak 19 krugova vozilo pod safety carom, Raikkonen je završio treći iza mladog Renaultovog vozača Heikkija Kovalainena i pobjednika Hamiltona.
Na VN Kine u Šangaju, Raikkonen se kvalificirao kao drugi ispred Masse i iza Hamiltona. Nakon prvih ulazaka u boks, Hamilton je imao problema s gumama neprilagođenim za uvjete na stazi i grainingom, pa ga je Raikkonen uspio preteći. Ubrzo nakon toga je Hamilton odustao i Raikkonen je ostvario petu pobjedu sezone, što je uvelike poboljšalo izglede za osvajanje naslova prije zadnje utrke u Brazilu gdje će biti odlučen prvak. Bodovni zaostatak Raikkonena za Hamiltonom bio je 7 bodova, a za Alonsom 3. Na VN Kine Ferrari je ostvario 200. pobjedu i 600. podij.
Posljednja utrka sezone, koja je ujedno i odlučivala o prvaku, održala se na Interlagosu. Hamiltona su zahvatili problemi s mjenjačem i uspio je doći tek do 7. mjesta. Raikkonen je uz Massinu pomoć pobijedio ispred Španjolca Alonsa i sa 110 bodova osvojio svoj prvi naslov svjetskog prvaka, sa samo jednim bodom prednosti ispred McLarenovih vozača. Ferrari je osvojio konstruktorski naslov, dok je McLaren diskvalificiran iz prvenstva od strane FIA-e.
Nakon razočaravajućeg prvog tjedna za Ferrari u Australiji, gdje je Raikkonen završio utrku na 8. mjestu (startao je 15. zbog problema u kvalifikacijama), pobijedio je u Maleziji ispred Roberta Kubice i Heikkija Kovalainena. To ga je smjestilo na 2. mjesto u poretku vozača iza Britanca Hamiltona. Njegova pobjeda u Maleziji bila je 5. godišnjica njegove prve pobjede na istoj stazi.
U Bahrainu, Raikkonen je kvalifikacijski trening završio na 4. mjestu. Dobrim startom i pretjecanjima na početku utrke uspio je doći do 2. mjesta i tamo je ostao do kraja, iza svojeg momčadskog kolege Masse. Osvojenim 2. mjestom preuzeo je vodstvo u poretku vozača s 3 boda prednosti.
U zadnjim sekundama uzbudljivih kvalifikacija u Barceloni, Raikkonen je za desetinku sekunde nadmašio vrijeme Fernanda Alonsa koji je odvezao briljantan krug pred domaćom publikom. Time je osvojio 15. pole position u svojoj karijeri i prvi ove sezone. U utrci bez puno pretjecanja, Raikkonen je vodio od početka do kraja što mu je donijelo drugu pobjedu sezone i najbrži krug utrke. Učvrstio je svoje vodstvo u ukupnom poretku (29 bodova). Njegov momčadski kolega Felipe Massa završio je drugi, a Ferrariju je to bila druga dvostruka pobjeda sezone. Nakon ove utrke, Raikkonen je postao najuspješniji finski vozač Formule 1 u pogledu osvojenih bodova, najbržih krugova i podija, pretekavši Miku Häkkinena.
Na kvalifikacijskom treningu za petu utrku sezone u Turskoj Raikkonen je ostvario 4. rezultat, ne odvezavši briljantan krug. Na startu utrke blago se sudario s McLarenom Heikkija Kovalainena, što je uzrokovalo oštećenje prednjeg krila i gubljenje 2 mjesta. Ipak, u Ferrariju su odlučili da krilo neće mijenjati jer bi im to oduzelo previše vremena. Raikkonen je pretjecanjem Kubice kroz bokseve uspio stići do 3. mjesta, iza timskog kolege Masse i Britanca Hamiltona, ali je ostao vodeći u prvenstvu.
Na trećoj utrci na europskom tlu, u Monaku, na ulicama Monte Carla, Raikkonen je za dlaku izgubio pole position od svog momčadskog kolege Masse. Na startu kisne utrke izgubio je poziciju, a ubrzo je zaradio i kaznu prolaska u boks zbog nepažnje s postavljanjem guma prije utrke. Utrka za Kimija nastavila se razvijati u krivom pravcu, uz proklizavanja, izlijetanje i polomljeno prednje krilo. Par krugova prije kraja izgubio je kontrolu nad automobilom i još jednom ga oštetio udarivši u vozača Force Indie, Adriana Sutila. To je za Raikkonena značilo gubljenje 5. pozicije i pad u poretku na 9. mjesto koje ne donosi niti jedan bod. Kvar na Sutilovom bolidu bio je prevelik da bi mogao odvoziti do kraja. Iz kaotične utrke pune događanja kao pobjednik izašao je Lewis Hamilton, koji je od Raikkonena preuzeo vodece mjesto u prvenstvu, a mjesto na postolju osvojili su jos Robert Kubica i Felipe Massa.
Utrka u Kanadi nije bila sretna za Raikkonena. U kvalifikacijama je imao problema s prijanjanjem bolida, što ga je koštalo prvog reda i završio je na 3. mjestu. Na startu utrke je zadržao poziciju iza Kubice i Hamiltona. Kasnije je Adrian Sutil parkirao svoj bolid na nezgodnom mjestu pa je morao izaći sigurnosni automobil. Raikkonen je s nadolijevanjem goriva bio gotov prije Hamiltona i izašao je u pit lane usporedno s Kubicom. Dvojica vozača stala su na semaforu na izlasku iz pit lanea čekajući zeleno svjetlo koje bi im odobrilo nastavak utrke, ali Lewis Hamilton nije usporio i trenutak kasnije zabio se u stražnji kraj Kimijeva bolida. Utrka je bila gotova za obojicu, a Kubica je iskoristio njihovu nesreću i uzeo prvu pobjedu karijere.
Startavši s pole positiona drugi put ove sezone na Velikoj nagradi Francuske, Raikkonen je poveo utrku i vodio sve dok nije došlo do problema s auspuhom na njegovom bolidu. Vremena njegovih krugova postajala su sve lošija i morao je propustiti svog momčadskog kolegu na prvo mjesto. Unatoč kvaru, uspio je do kraja utrke voziti na 2. mjestu zahvaljujući prednosti koju je izgradio ispred Talijana Jarna Trullija u prvoj polovici utrke. Također je odvozio i 5. uzastopni najbrži krug (isti rekord drži Michael Schumacher) i 30. u karijeri, što ga je po broju najbržih krugova izjednačilo s Nigelom Mansellom.
Ovo je bila jedna od težih sezona za Kimija Räikkönena, a vrlo sigurno i jedna od najneugodnijih. Ferrari je nekonkurentan i Räikkönen svoje prve bodove osvaja u četvroj utci sezone koja se vozila u Bahreinu. U Monaku konačno ostvaruje postolje i treće mjesto, da bi samo utrku kasnije ponovno završio na devetom mjestu (VN Turske).
Nastavlja se niz slabih rezultata i odustajanje sve do VN Mađarske, kada je Kimi utrku završio na drugom mjestu. Za Finca je to bila apsolutno prekretnica sezone. Njegov timski kolega, Felipe Massa, doživio je stravičnu nesreću za vrijeme kvalifikacija kada je otpao dio s bolida Brawn-Mercedesa i pogodio ga u glavu pri 300 km/h. Brazilac zbog ozljeda nije mogao nastaviti voziti do kraja sezone, a Kimi je u nekonkurentnom Ferrariju uz Lewisa Hamiltona bio najbolji vozač u drugom dijelu sezone.
Nakon drugog mjesta u Mađarskoj, slijedi Europa gdje Kimi ponovno osvaja postolje, ovaj put treće mjesto. Dolazi Belgija gdje je Kimi prije toga slavio 3 puta (2004., 2005. i 2007.). Iako su šanse bile minimalne, Räikkönen je fenomenalnom vožnjom izvukao maksimalno iz bolida, startavši sa šeste pozicije, prestigao je vodećeg Fisichelu (Force India) i pobijedio sa samo 0,9 sekundi prednosti. Iz Ferrarija su nakon utrke priznali da ni sami ne znaju kako je uspio, te su ga nazvali: "The king of SPA".
Odmah nakon te utrke, Fisichella je zamijenio nekonkurentnog Badoera u Ferrariju i priznao da ni sam ne zna kako Kimi uspjeva voziti taj Ferrari. Fisichella je odvozio do kraja sezone kao drugi vozač Ferrarija, ali nije uspio biti ni blizu Räikkönenu.
Na VN Italije, Kimi ponovno osvaja postolje i treće mjesto, zahvaljujući Hamiltonu koji je pogriješio u zadnjem krugu te tako razveselio sve ferrarijeve navijače. Pojavile su se špekulacije da Ferrari želi otpustiti Räikkönena kako bi doveli Fernanda Alonsa u momčad. Iako je Räikkönen uporno tvrdio da on ostaje u momčadi i 2010. godine, zbližavanje na postolju na VN Italije s navijačima dalo je naslutiti da ima istine u špekulacijama.
Räikkönen u Singapuru ne osvaja niti jedan bod, u Japanu je četvrti, a u Brazilu šesti. U Abu Dhabiju Kimi vozi svoju posljednju utrku za Ferrari i osvaja daleko dvanaesto mjesto. Vijest da Alonso dolazi u momčad Ferrarija bila je sigurno vijest sezone, a Räikkönen je izbačen. Unatoč nekonkurentnom Ferrariju, Räikkönen je uz Hamiltona u drugom dijelo sezone osvojio najviše bodova, a sezonu je završio na šestom mjestu. Iz Ferrarija nikada nisu rekli niti jednu lošu riječ protiv Räikkönena, ali nikada nisu dali točne razloge zašto su ga smijenili. Na kraju se ispostavilo da je razlog vrlo vjerojatno bio loš odnos predsjednika Ferrarija, Luce di Montezemola i Kimija Räikkönena.
Očekuje se Kimijeva odluka o tome gdje će voziti iduće sezone. Bio je povezivan s puno momčadi, posebno sa svojom bivšom momčadi, McLarenom. Bilo je gotovo sigurno da će Räikkönen ponovno voziti za McLaren, ali pregovori su propali. Räikkönen objavljuje šokantnu vijest i povlači se iz Formule 1.
Nakon što je proveo dvije godine u odsutnosti od Formule 1, Kimi objavljuje povratak u najbrži cirkus na svijetu s Lotusom. Mnogi su bili skeptični i smatrali da je momčad Lotusa pogriješila i previše riskirala kada su primili Finca u svoju momčad.
Kimi ih je sve ušutkao već u prvoj utrci koja se vozila u Australiji, kada je startavši s dalekog 18.mjesta, utrku završio na sedmom mjestu. Slijedi Malezija gdje je Räikkönen peti, u Kini je s druge pozicije u dva kruga uspio pasti na 14. mjesto zbog degradacije guma. 
Dolazi VN Bahreina gdje Kimi pokazuje nevjerojatnu formu nakon što je odvozio samo tri utrke od povratka u F1. Startao je s 11. pozicije, sjajnom formom se probio sve do drugog mjesta, ali nažalost, nije uspio proći pored Vettela i pobijediti. To je bila utrka nakon koje više nitko nije ni spomenuo povratak Kimija kao pogrešnom odlukom.
U Španjolskoj ponovno osvaja postolje i treće mjesto. Utrke u Monaku i Kanadi su bile nešto teže za Finca, a za to vrijeme Grosjean je stalno brži od njega u kvalifikacijama. Dolaze kritike sa svih strana, ali već iduću utrku koja se vozila u Europi, Kimi je ponovno na postolju i osvaja drugo mjesto. 
Utrka u Velikoj Britaniji nije bila najbolja za momčad Lotusa, ali je Kimi ostvario peto mjesto. U Njemačkoj vozi još jednu fantastičnu utrku i startavši s desetog mjesta ponovno osvaja postolje završivši na trećem mjestu.
Iako ga nitko nije doživljavao kao prijetnju, Räikkönen se konstantno drži uz vodeće u poretku i u otvorenoj je borbi za naslov. U Mađarskoj još jednom vozi odličnu utrku i sjajnom taktikom i vozačim umijećem, utrku završava na drugom mjestu. Tokom vikenda se pojavila vijest da je Ferrari zainteresiran za Räikkönena i ono što je zapravo najzanimljivije je to što niti jedna strana nije demantirala moguće pregovore. Kimi hvali momčad Ferrarija, ali napominje da je sretan u Lotusu.
Nakon duge ljetne stanke od četiri tjedna, stigla je i VN Belgije. Kimi je, naravno, bio glavni favorit za pobjedu nakon sjajnih rezultata u sezoni, ali i zato jer je na toj stazi uspio pobijediti i u nekonkuretnom bolidu. Lotus ne pokazuje dobru formu na stazi i bolidu fali brzine. Svejedno, Räikkönen je svojim vozačkim vještinama sjajnim pretjecanjem M. Schumachera kroz Eau Rouge izborio treće mjesto. 
U Italiji Lotus pokazuje još slabiju formu, ali Kimi opet ne odustaje od borbe i osvaja peto mjesto.
Kimi Räikkönen još uvijek nije pobijedio, ali se trenutno nalazi na trećem mjestu u poretku vozača sa 141 bodom. Ispred njega je Lewis Hamilton sa samo bodom prednosti, dok je vodeći Alonso ipak udaljen za 38 bodova. Činjenica koju sada nitko ne može pobiti je ta da je Räikkönen sada jedini vozač koji je ove sezone uspio odvoziti sve krugove u utrkama. 
U tijeku je VN Singapura na kojoj će se znati daljnji rasplet prvenstva, ali ono što je još zanimljivije je to da će Lotus možda izgubiti Finca. Iako tvrde da će Kimi ostati u momčadi, on to još uvijek nije potvrdio i priznao je da ima nekoliko opcija. McLarov šef, Marthin Whitmarsh, nikad nije krio da je Kimijev obožavatelj i istaknuo je to još jednom uoči VN Singapura. Vrlo je izgledno da će sve presuditi odluka koju donese Lewis Hamilton - ukoliko napusti McLaren, vrlo izgledno je da će se Kimi tamo vratiti, u suprotnom, Räikkönen će ostati u Lotusu. Ono što Lotusu nikako ne ide u korist je činjenica da su od VN Belgije počeli konstatno padati u formi, a vikend u Singapuru izgleda da bi mogao biti još jedna teška utrka
11. Rujna 2013, potvrđeno je da je Räikkönen pristao na ugovor za 2 godine u Ferrari-u (sa kojim je osvojio Svjetsku Titulu Prvaka 2007. godine), počevši od 2014.
U 2014. godini je došlo do promjene u pravilniku Formule 1 koje je dozvoljavalo vozačima da izaberu broj po volji, međutim Räikkönen je odlučio zadržati svoj broj #7 koji je koristio u Lotusu prošle sezone "To je broj koji sam već imao prošle godine, nisam vidio razlog za promjenu.".
Nakon većinom razočaravajuće polovice sezone, Finac je uspio se vratiti u formu nakon ljetne pauze u Belgiji, gdje je dobra strategija i niz najbržih krugova donijela mu četvrto mjesto, njegov najbolji rezultat sezone. I to je također bio prvi put da je Finac završio iznad Fernanda Alonsa u utrci u 2014. Finac je završio sezonu sa niskom 12-om pozicijom u prvenstvu vozača, i prvi put nakon svoje prve sezone, nije završio na podiju. Finac je imao veliki sudar za vrijeme Nagrade Velike Britanije , sila izmjerena sa čak 47g0 (460 m/s2).Osim male boli u rebrima, Finac nije imao niti jedne druge modrice i bio je spreman za sljedeću utrku. 
Räikkönen je ostao sa Ferrari-em u 2015. sezoni, sa novim timskim kolegom i bivšim svjetskim prvakom Sebastianom Vettelom koji je došao nakon što je Alonso najavio svoj odlazak iz Scuredia-e.
Raikkonen se morao povući iz prve utrke sezone u Australiji zbog otpadanja kotača nakon obavljenog boksa. Nakon tog neuspjeha, on se oporavio i završio četvrti u Maleziji i Kini. Drugi problem u boksu zadesio je Raikkonena tijekom treninga za Veliku Nagradu Bahreina nakon što je bio kažnjen zbog "potencijalno opasnog poteza" od strane sudaca, nakon što je izbjegavao stojeće auto u neoznačenom području.
Dana 19. kolovoza Ferrari je objavio da je Finac obnovio svoj ugovor s ekipom za 2016. sezonu. Raikkonen je rekao da je njegova životna želja produžena i potvrdio je da je htio da Ferrari bude ekipa u kojoj će završiti karijeru u Formuli 1.
Raikkonen je oženjen za bivšu Miss Skandinavije i model Jenni Dahlman od 31. srpnja 2004. Njegov stariji brat Rami također je vozač automobilističkih utrka u nižim serijama. Jedan od Kimijevih hobija je hokej na ledu, a sudjeluje i u raznim moto-utrkama izvan Formule 1, i to pod pseudonimom „James Hunt“. Stanuje u Švicarskoj, u mjestu Wollerau.
(legenda) (Utrke označene debelim slovima označuju najbolju startnu poziciju) (Utrke označene kosim slovima označuju najbrži krug utrke)
Raikkonen dijeli rekord od 7 pobjeda u sezoni bez osvajanja naslova prvaka iz 2005. godine s četverostrukim prvakom Alainom Prostom (1984. i 1988.), te Michaelom Schumacherom (2006.)
2005. godine je postavio 10 najbržih krugova i izjednačio se sa Schumacherovim rekordom iz 2004.
Trenutno je na 2. mjestu u poretku sa ukupno ostvarenih najbržih krugova (42) svih vremena, ispred njega je samo Michael Schumacher (77).
Prvi je vozač koji je ostvario pobjedu u debitantskoj utrci s Ferrarijem od Nigela Mansella 1989. i prvi koji je pobijedio s pole positiona i ostvario najbrži krug na istom debiju, od Juana Manuela Fangia.
Na VN Kine 2007. pomogao je Ferrariju osvojiti 200. pobjedu i 600. podij (s Felipeom Massom na 3. mjestu)
Raikkonenov pole position na VN Francuske 2008. bio je 200. za njegovu momčad, Ferrari
Raikkonen je drugi vozač u povijesti koji je osvojio prvenstvo, a prije posljednje utrke je bio 3. u poretku. Prvi kojemu je to uspjelo bio je Giuseppe Farina koji je pobijedio Juana Manuela Fangia i Luigija Fagiolija (1950.)
Raikkonen je treći vozač Ferrarija, nakon Fangia i Schecktera, koji je osvojio naslov u prvoj sezoni s momčadi.
Treći je finski vozač koji je osvojio naslov prvaka, poslije Kekea Rosberga i Mike Häkkinena, ali i najuspješniji Finac u pogledu osvojenih bodova, utrka završenih na podiju i najbržih krugova utrke.
Raikkonen je oborio Schumacherov rekord (24) te postao vozač koji je odvozio 27 utrka u nizu bez odustajanja u bodovima. (VN Bahreina 2012. - VN Mađarske 2013.)

Kir Veliki ↓a (rođen 600. ili 576. pr. Kr., umro u kolovozu 530. ili 529. pr. Kr.), perzijski je veliki kralj iz iranske dinastije Ahemenida, vojskovođa, zakonodavac i osnivač Perzijskoga Carstva. Za vrijeme vladavine proširio je carstvo na veći dio jugozapadne i centralne Azije, od Egipta i Bospora na zapadu do rijeke Ind na istoku, i stvorio prvo i najveće carstvo starog vijeka.
Tijekom tri desetljeća vladavine, Kir je pobijedio i pokorio neka najveća kraljevstva tog doba, uključujući Mediju, Lidiju i Babilon, a vodio je vojne ekspedicije i u centralnu Aziju gdje je pokorio sve narode. Ipak, nije išao u pohode na afrički Egipat ili europsku Grčku kao kasnije Kambiz II. i Darije I. Veliki. Prema Herodotu, poginuo je u bitci protiv Skita u ljeto 530. ili 529. pr. Kr. Naslijedio ga je sin Kambiz II. koji je osvojio Egipat tijekom kratke vladavine. Kir je bio sljedbenik zoroastrijske religije.
Osim jakog utjecaja na iransku povijest, Kir je snažno utjecao i na židovsku religiju, ljudska prava, politiku, vojnu strategiju te općenito na istočnu i zapadnu civilizaciju.
Riječ Kir je latinska odnosno grčka izvedenica staroperzijskog imena Kuruš. Antički povjesničari Ktezije i Plutarh navode kako je Kir dobio ime od riječi Kuros što znači Sunce odnosno „poput Sunca“, spominjući poveznicu s perzijskom imenicom za Sunce (Khor) uz koji stoji sufiks -vaš što znači „sličnost“. Ipak, neki moderni povjesničari poput Karla Hoffmanna i Rüdigera Schmitta iz Encyclopædia Iranice navode kako ime znači „verbalni pobjednik“.
U modernoj Perziji, Kir se uvijek podrazumijevao kao Kurošé Kabir ili Kurošé Bozorg što je perzijska izvedenica od imena Kir Veliki. U Bibliji, poznat je pod jednostavnim imenom Koresh, dok je moguće da se i u Kuranu spominje kao „Dhul-Qarnayn“ koji je pokorio istočne i zapadne zemlje.
U gdjekojim starijim književnim djelima (M. Marulić, F. Vrinjanin, D. Zlatarić, F. Lastrić-Oćevac) možemo naći potvrdâ za ime Cir kao ime ovoga kralja. Ti primjeri dolaze od latinskoga Cyrus (A. G. Matoš navodi 'Cyrus u Babilonu'). Prevladavajuće ime Kir dolazi od grčkoga Kyros (grč. Κύρος) odnosno Kýrios. Jedan oblik staroperzijskoga imena ovoga kralja je Kuruš. Ostala su imena izvedenice dva osnovna imena, kao Kir II., Kir Stariji, Kiro, Cir Perzijski, Ciro, Ćir, Ćiro (A. Radić). Iako je ime Cir ukorijenjeno u hrvatskome jeziku, a rabe ga i suvremeni pisci, Kira povjesničari ne nazivaju njegovim perzijskim imenom Kuruš, nego preuzimaju grčko ime Kyros, jer su grčki izvori i posebno Herodot za njih temeljna vrela za razumijevanje staroga prednjoazijskog svijeta.
Sukladno s herojima drugih kultura i osnivačima velikih carstava, tradicionalna predaja o Kirovoj obitelji je vrlo bogata. Prema Herodotu, Kir je bio unuk medijskog kralja Astijaga odgojen u skromnoj pastirskoj obitelji. U drugoj verziji priče, bio je sin siromašnih roditelja i radio je na medijskom dvoru. Te priče su kontradiktorne Kirovnim osobnim svjedočenjima prema kojima je naslijedio tron od svoga oca, djeda i pradjeda.
Od 10-15 perzijskih plemena, Kir potječe iz okolice grada Pasargada, iz porodice Ahemenida. Prije nego što je ujedinio Perzijance i Medijce unutar jednoga carstva, bio je kralj Perzije te je prema kraljevskog lozi polagao pravo na tron Anšana, koje je bio vazalno kraljevstvo unutar Medijskog Carstva, a prostiralo se u današnjoj provinciji Fars u jugozapadnom Iranu. Na tom području Kir će kasnije osnovati Pasargad, budući glavni grad Perzijskog Carstva.
Dinastiju je najvjerojatnije osnovao Ahemen oko 700. pr. Kr., kojeg je naslijedio sin Teisp. Prema natpisima, poslije Ahemenove smrti na tron su došla dva njegova sina, Kir I. od Anšana i Arijaramna od Perzije. Njih su pak naslijedili njihovi sinovi Kambiz I. od Anšana odnosno Arsam od Perzije. Ipak, autentičnost tih starovjekovnih natpisa se dovodi u pitanje s obzirom na kompleksnost i nepouzdanost izvora o Kirovim precima.
Kambiz I. se prema Herodotu smatra plemićem a ne kraljem, a izvori govore kako se oženio princezom Mandanom, kćeri lidijske princeze Arijene i Astijaga, vladara Medijskog Carstva. Iz navedenog braka rođen je samo jedan sin, Kir II., poznat kao Kir Veliki, koji je dobio ime po djedu.
Prema Kteziju, Kir Veliki oženio je Astijagovu kćer Amitis, što se čini nelogičnim jer bi tada ona bila i njegova žena i ujna. Vjerojatno objašnjenje jest da se Astijag prethodno oženio još jednom ženom koja mu je rodila Mandanu, dok je Amitis bila kćer Kijaksara, odnosno Astijagova sestra. Kirova prva žena Kasandana, je jednako zagonetna. Prema Herodotu i Behistunskim natpisima, rodila je Kiru najmanje dva sina, Kambiza II. i Smerdisa. Oba sina kasnije su zasebno vladala Perzijom na kratko vrijeme. Kir je imao i kćeri Artistonu i Atosu koja će se kasnije udati za Darija Velikog. Ovo će poslije biti značajno jer će Atosa roditi Kserksa I, Darijevog nasljednika.
Najpoznatiji datumi Kirova rođenja su 600.-599. pr. Kr. prema Tori ili 575.-576. pr. Kr. prema modernim procijenama. Malo je toga poznato o njegovom djetinjstvu i ranom životu s obzirom na nedostatak izvora odnosno na njihovo oštećenje ili gubitak.
Herodotova priča o Kirovom ranom životu pripada žanru legendi o napuštenoj djeci poput Edipa, Mojsija ili Romula i Rema koja se kasnije bore za kraljevski tron. Kirov nadređeni bio je njegov djed Astijag, vladar moćnog Medijskog Carstva.
Poslije Kirovog rođenja, Astijag je imao san koji je njegov svećenik protumačio kao znak da će ga njegov unuk zbaciti s prijestolja. Svojim naredniku Harpagu naredio je da ubije dijete. Harpag, kojem moral nije dopustio da ubije novorođenče, pozvao je kraljevskog pastira Mitradata iz planinske regije pokraj granice s Saspirom, i naredio mu da ostavi dijete da umre u planinama. Srećom, pastir i njegova žena Cina su se sažalili nad njime pa su ga prisvojili i odgojili kao svoje dijete, dok su svoje mrtvorođenče pokazali Harpagu kao Kira.
Kad je Kir imao deset godina, Herodot tvrdi da je bilo očito da Kir nije bio pastirev sin jer se ponašao previše gospodski. Nakon što je Kir u dječjoj igri dao bičevati sina medijskog plemića Artembara, kralj Astijag ispitao je dječaka i otkrio kako vrlo sliče jedan drugom. Astijag je tada zatražio od Harpaga da objasni što je učinio s dijetetom, i nakon što mu je ovaj priznao kako nije ubio novorođenče, kralj ga je prevario pozivom na banket gdje mu je poslužio vlastita sina. Astijag je bio popustljiv prema Kiru, pa je dozvolio da se vrati svojim biološkim roditeljima, Kambizu i Mandani. Iako se smatra kako je Herodotova priča samo legenda, ona ipak daje uvid u likove iz Kirovog ranog života.
Nakon što mu je umro otac 552. pr. Kr. Kir je naslijedio oca na mjestu kralja Anšana. Ipak, Kir time nije još postao nezavisni vladar. Kao i njegovi prethodnici, Kir je morao priznati vrhovnu vlast Medije. U doba Astijagove vladavine, Medijsko Carstvo uključivalo je veći dio Starog Istoka, od maloazijske Lidije na zapadu do plemena Parta i Perzijanaca na istoku.
U Herodotovoj verziji, ponukan osvetom Harpag je uvjerio Kira da pobuni Perzijance protiv njihovih nadređenih, Medijaca. Doduše, vrlo je vjerojatno da su se Harpag i Kir zajedno pobunili zbog neslaganja s Astijagovom politikom. Od početka perzijskog ustanka u ljeto 553. ili 552. pr. Kr. i prvih bitaka u 552. pr. Kr. Kir je uz Harpagovu pomoć vodio svoju vojsku protiv Medijaca sve dok nije pao glavni grad Ekbatana u 549. pr. Kr., čime je i samo Medijsko Carstvo konačno bilo osvojeno.
Iako se čini kako je Kir prihvatio medijsku krunu, godine 546. pr. Kr. službeno je zamijenio titulu proglasivši se kraljem Perzije. Arsam, koji je bio vladar Perzije pod Medijcima, zbog Kirovog je čina morao odstupiti. Njegov sin Histasp, inače Kirov drugi rođak, proglašen je satrapom Partije i Frigije. Arsam će poživjeti još dovoljno dugo da na prijestolju vidi svog unuka Darija I. Velikog, koji je postao šah (car) nakon smrti obaju Kirovih sinova.
Kirovo pokoravanje Medije pokrenulo je niz njegovih ratova. Astijag je bio saveznik sa šurjakom Krezom od Lidije, Nabonidom od Babilona i Amazisom II. od Egipta, koji su namjeravali udružiti snage protiv Kira.
Precizni datumi osvajanja Lidije su nepoznati, no pretpostavlja se da su se dogodili između Kirovog pokoravanja Medijskog kraljevstva (550. pr. Kr.) i osvajanja Babilona (539. pr. Kr.). U prošlosti je bilo uobičajeno uzimanje 547. pr. Kr. kao godine pada Lidije prema citatima iz Nabonidovih kronika, no nije pouzdano. Lidijci su prvi napali perzijski grad Pteriju u Kapadociji. Krez je postavio opsadu oko grada, i potom odveo stanovnike u roblje. U međuvremenu, Perzijanci su pozvali stanovništvo Jonije koji su pripadali Lidijskom kraljevstvu da se pobune protiv njihovog vladara. Ponuda je odbačena, zbog čega je Kir okupio vojsku i krenuo u vojni pohod u Lidiju prilikom kojeg su mu se putem pridruživali mnogi narodi. Bitka kod Pterije završila je nerješenim ishodom pri čemu su obje strane prije sutona doživjele velike gubitke. Lidijski kralj Krez povukao se u Sard sljedećeg jutra.
Za vrijeme boravka u Sardu, Krez je poslao apel svojim saveznicima da pošalju pomoć Lidiji. Ipak, pred kraj zime prije nego što su se Krezovi saveznici mogli okupiti, Kir je ušao duboko u Lidiju i opkolio Kreza u glavnom gradu Sardu. Nedugo prije konačne bitke kod Timbre između Kira i Kreza, Harpag je savjetovao Kira da postavi svoje deve ispred vojnika, što je trebalo uplaštiti lidijske konje koji nisu navikli na miris deva. Strategija je uspjela i lidijsko konjaništvo se razbježalo, a Kir je porazio i zarobio Kreza nakon opsade Sarda. Glavni lidijski grad bio je u Kirovim rukama, što je podrazumijavalo konačan pad Lidijskog kraljevstva. Prema Herodotu, Kir je poštedio Krezov život i uzeo ga kao savjetnika, što proturječi nekim prijevodima Nabonidovih kronika u kojima se navodi kako je lidijski kralj bio pogubljen.
Prije nego što se vratio u glavni grad, Kir je Lidijcu po imenu Paktije povjerio da prenese Krezovo blago u Perziju. No, ubrzo nakon Kirovog odlaska Paktije je unajmio plaćenike i izazvao pobunu u Sardu protiv perzijskog satrapa (lidijskog namjesnika) Tabala. Kir je tada poslao Mazara, jednog od svojih vojskovođa, da uguši pobunu ali da dovode Paktija živog. Prilikom dolaska Mazara u Lidiju, Paktije je pobjegao u Joniju gdje je unajmio plaćenike s kojima je napao grčke gradove Magneziju i Prijenu, gdje je uhvaćen i poslan natrag u Perziju da ga se kazni.
Mazar je nastavio s osvajanjem Male Azije, no umro je zbog nepoznatih razloga prilikom ekspedicije u Joniji. Kir je tada poslao Harpaga da dovrši Mazarevo osvajanje Male Azije, a on je osvojio Liciju, Ciliciju i Feniciju, koristeći posebne opsadne tehnike za probijanje gradskih zidova koje su bile nepoznate Grcima. S osvajanjima je završio oko 542. pr. Kr. i vratio se u Perziju.
Godine 539. pr. Kr. Kir je osvojio Elam i glavni grad kraljevstva Suzu. Pred kraj rujna iste godine, Kirova vojska pod zapovjedništvom Gubarua, guvernera Guteje, napala je Opis na rijeci Tigris i porazila babilonske snage.
Do 10. listopada, grad Sipar je pokoren bez borbe jer njegovi stanovnici gotovo nisu pružali otpor. Vjerojatno je da se Kir upustio u pregovore s babilonskim generalima i tako dogovorom izbjegao oružani sukob. Babilonski kralj Nabonid je boravio u gradu u to vrijeme, no ubrzo je pobjegao u glavni grad Babilon kojeg nije godinama posjećivao.
Dva dana poslije, 12. listopada prema julijanskom, odnosno 7. listopada prema gregorijanskom kalendaru, Gubarove trupe ušle su u Babilon u kojem nije zabilježen otpor. Herodot objašnjava da su Perzijanci nasamarili Babilonce time što su preusmjerili tok Eufrata u susjedni kanal zbog čega je vodostaj rijeke opao na dovoljnu razinu da se perzijski vojnici koritom rijeke provuku ispod barijera u centar grada. Nedugo poslije, 29. listopada Kir je osobno ušao u grad Babilon i zarobio Nabonida.
Prije Kirove invazije na Babilon, Novobabilonsko carstvo osvojilo je mnoga susjedna kraljevstva. Svi podređena kraljevstva sada su pripala Kiru Velikom, uključujući Siriju i Judeju.
Poslije pada Babilona, Kir se proglasio „kraljem Babilona, kraljem Sumera i Akada, kraljem četiriju krajeva svijeta“; zabilježenim na famoznom Kirovom cilindru, valjkastom natpisu položenim u temelje esagilskog hrama posvećenom glavnom babilonskom bogu Marduku. Tekst cilindra opisuje Nabonida kao bezbožnog, dok pobjednika Kira spominje kao prijatnog Marduku. U nastavku se spominje kako je Kir unaprijedio životni standard stanovnika Babilona, te da je pomagao izbjeglicama i obnavljao hramove, zbog čega se Kirov cilindar smatra kao prvi pisani spomenik o ljudskim pravima u povijesti.
Prema Behistunskim natpisima Darija Velikog, Kirova vlast obuhvaćala je najveće carstvo dotada u povijesti. Na koncu Kirove vladavine, Ahemenidsko Perzijsko Carstvo protezalo se od Male Azije i Judeje na zapadu do rijeke Ind na istoku.
Detalji o Kirovoj smrti se razlikuju prema zapisima. Herodot navodi kako je Kir Veliki poginuo u vatrenoj bitci protiv Massagatae, plemena iz južnih pustinja Kgaresma i Kizilhouma na najjužnijem dijelu stepa u današnjem Kazahstanu i Uzbekistanu, gdje je išao na nagovor Kreza da se obračuna s njima na njihovom tlu. Pleme Masagećana bilo je u srodstvu s Skitima sudeći prema odijevanju i načinu života; bili su vrsni konjanici. U cilju da osigura kraljevstvo, Kir je prvo poslao bračnu ponudu kraljici Tomiriji, što je ona odbila. Zatim je odlučio teritorij plemena Masagećana zauzeti silom, pa je krenuo s gradnjom mostova i brodova uzduž Sir Darje koja ih je razdvajala. Kraljica Tomirija pozvala je Kira da obustavi napad, i da se njihove snage obračunaju na dostojanstven način, na unaprijed dogovorenoj lokaciji, oko dan hoda od rijeke. Kir Veliki je prihvatio ponudu, ali je odlučio pripremiti im lukavu zamku. Naime, pleme Masagećana nije bilo upoznato s vinom i njegovim učincima. Postavio je logor na dogovorenom mjestu i u njemu ostavio mnogo hrane i vina, te ga je ostavio na čuvanje najslabijim vojnicima, dok je one najsposobnije vojnike poveo sa sobom van logora. General Tomirijine vojske (ujedno i njen sin) Spargapis i njegova vojska napali su Kirov logor i porazili onaj slabiji dio perzijske vojske što ga je ostao čuvati, nakon čega su počeli trošiti perzijske zalihe hrane i vina, i tako se nesvjesno napili što je znatno smanjilo njihove obrambene sposobnosti. Tada ih je napao Kir s glavninom svoje vojske i s lakoćom ih porazio, a Spargapis iako pošteđen i zarobljen, kad je došao svijesti počinio je samoubojstvo. Kada je čula za Kirovu pobjedu ostvarenu lukavstvom, Tomirija se zaklela na osvetu i povela u borbu drugi val vojnika koje je osobno predvodila. Kir je bio ubijen a njegove snage pretrpjele su velike gubitke u bitci koju je Herodot opisao kao najžešćom i najkrvavijom u karijeri Kira Velikog i u starom vijeku općenito. Kad je bitka završila, Tomirija je naredila da se Kirovo tijelo dovede pred nju, da mu se odsiječe glava i baci u posudu s krvlju, kao simbolični čin osvete za ubojstvo njena sina. Ipak, mnogi povjesničari smatraju tu verziju priče upitnom, jer i sam Herodot je priznao kako je to ipak samo jedna od verzija o smrti Kira Velikog koja mu je ispričana. Međutim, drugi tvrde kako su perzijski vojnici uspijeli vratiti tijelo Kira Velikog, ili da je Tomirija pronašla i razapela negog drugog a ne samog Kira, ili pak Kirovog dvojnika.
Ktezije u svojoj Persici navodi kako je Kir Veliki poginuo prilikom borbe s Derbicovim pješaštvom potpomognutim skitskim strijelcima i konjanicima, te Indijcima sa slonovima. Prema njegovom izvoru, ovaj događaj dogodio se sjeveroistočno od Sir Darje.
Alternativna verzija iz Ksenofontove Kiropedije je proturječna ostalima jer tvrdi kako je Kir Veliki mirno umro u glavnom gradu Perzije.
Konačna verzija o Kirovoj smrti dolazi od Berosa , koji pak tvrdi kako je Kir Veliki poginuo prilikom borbe s dahaejskim strijelcima sjeveroistočno od Sir Darje.
Posmrtni ostaci Kira Velikog navodno su u gradu Pasargadu, gdje grobnica postoji i dan danas za koju su mnogi sigurni da se radi o grobnici samog Kira. Strabon i Arijan jednako su opisali njegov grob, prema viđenjima Aristobula od Kasandrije, koji je u doba Aleksandra Velikog dvaput posjetio grobnicu. Iako je starovjekovni grad u ruševinama, grobnica Kira Velikog je gotovo neoštećena; no grobnica je zadnjih godina parcijalno restaurirana. Prema Plutarhu, epitaf na grobnici kaže:
„Oj čovječe, tko god da jesi i otkud god dolazio, ja sam Kir koji je stvorio Perzijsko Carstvo. Ne zavidi mi na ovom komadiću zemlje koji skriva moje tijelo.“
Povijesni nalazi iz Babilona upućuju na to da je Kir Veliki umro u kolovozu 530. pr. Kr., i da ga je naslijedio njegov sin Kambiz II. Njegov mlađi sin Smerdis je umro prije nego je Kambiz krenuo u osvajanje istočnog fronta. Prema Herodotu, Kambiz je ubio brata da izbjegne svađe oko naslijeđivanja carskog prijestolja tijekom njegove odsutnosti. Kambiz II. je nastavio očevu politiku geografskog širenja i uspio je pokoriti Egipat koji je dodao Perzijskom Carstvu, no umro je nakon samo sedam godina vladavine. Nakon njegove smrti carstvom je sedam mjeseci vladao uzrupator Gaumata koji se prozvao Smerdisom, no s prijestolja ga je uklonio Darije Veliki.
Kir Veliki se slavi u Tanakhu (Izaija 45:1-6), no također je kritiziran zbog vjerovanja u navodno lažna izvješća Kuthita, koji su željeli spriječiti gradnju Drugog hrama u Jeruzalemu. Naime, oni su optužili Židove da spremaju pobunu pa je Kir odučio prekinuti gradnju hrama koji neće biti završen sve do 516. pr. Kr.. u vrijeme vladavine Darija Velikog.
„U domeni opsega dostignuća nalazi se daleko iznad makedonskog kralja Aleksandra („Velikog“) koji je devastirao carstvo 320. pr. Kr. no nije osigurao nikakvu stabilnu alternativu.“
Kir Veliki je jednako prepoznatljiv i kao državnik i kao vojnik. Provodeći politiku velikodušnosti umjesto represije i poštivanja drugih lokalnih religija, bio je u stanju pretvoriti pokorene narode u svoje gorljive sljedbenike. Zbog političke infrastrukture koju je postavio, Ahemenidsko Carstvo zadržalo se još dugo poslije Kirove smrti.
Uspon Perzije tijekom Kirove vladavine ostavilo je snažan pečat na tijek svjetske povijesti. Perzijska filozofija, književnost i religija imali su dominantnu ulogu u svjetskim razmjerima idućih tisuću godina. Unatoč islamskom osvajanju Perzije u 7. stoljeću i stvaranja islamskih kalifata, Perzija je zadržala svoj dominantni utjecaj i na islamsku kulturu tijekom Zlatnog doba islama, što je jedan od glavnih razloga uspješne islamske ekspanzije.
Mnoge post-ahemenidske dinastije (Seleukidi, Sasanidi, Pahlavi) tvrdili su kako su nasljednici Kira Velikog. Mohammed Reza Pahlavi je slavio 2500. obljetnicu iranske monarhije 1971. godine, koja je okončala revolucijom 1979. godine. Mnogi učenjaci danas smatraju Kira Velikog jednakim ili većim od Aleksandra Velikog s obzirom na dostignuća.
„Dokaz sposobnosti osnivača Ahemedindskog Perzijskog Carstva jest to da se carstvo nastavilo širiti i poslije Kirove smrti i da je bilo cijelovito iduća dva stoljeća. No Kir nije bio samo veliki osvajač i administrator; u mislima perzijskog pučanstva on ima sličnu ulogu kao i Romul i Rem za Rimljane ili Mojsije za Židove. Predaja o njemu u mnogim detaljima podsjeća na priče o drugim herojima i osvajačima starog vijeka. Fabula u kojoj se novorođenče Kir daje pastiru na odgoj podsjeća na priču o Mojsiju u Egiptu, a njegovo svrgavanje tiranskog djeda ima odjeka u drugim mitovima i legendama. Nema sumnje da je predaja o Kiru rasla među Perzijancima i da je bila poznata i Grcima. Osjećaji poštovanja ili čak strahopoštovanja u kojima je predaja prepričana Grcima pokazuju kako nije slučajnost da je Ksenofont odabrao Kira Velikog kao model vladara kojeg bi preporučio svojim Grcima.“
Ukratko, lik Kira je preživio kroz povijest kao mnogo nešto mnogo veće od čovjeka koji je osnovao carstvo. On je postao epitom za visoke kvalitete koje su se očekivale od starovjekovnih vladara, što je uključivalo herojske osobine poput osvajača koji je bio tolerantan i velikodušan jednako koliko hrabar i odvažan. Njegova osobnost utjecala je na Grke i na samog Aleksandra Velikog, te naknadnim prenošenjem tradicije i na Rimljane, pa i danas na sve nas. Godine 1971. Iran je slavio 2500. objetnicu Kirovog osnivanja Perzijskog Carstva.
Jedini poznati primjer njegove religijske politike je njegov odnos prema Židovima u Babilonu. Biblija tvrdi kako je ostatak židovske populacije vraćen iz Babilona u Obećanu zemlju, te kako je Kirov edikt naložio obnovu hrama u Jeruzalemu. Ovaj edikt je u potpunosti objavljen u Knjizi Ezre. Kao rezultat Kirove politike, Židovi su ga slavili kao dostojanstvenog i legitimnog kralja. Kir je jedini nežidov opisan kao mesija ili božanski kralj u Tanakhu (Izaija 45:1-6). Međutim, istovremeno su postojale i židovske kritike na njegov račun nakon što je slagan od strane Kuthita, koji su željeli spriječiti gradnju Drugog hrama. Optužili su Židove da spremaju pobunu, pa je Kir obustavio gradnju hrama koji će neće biti završen sve do 516. pr. Kr.., u doba vladavine Darija Velikog.
Pojedini moderni muslimanski učenjaci smatraju, kako je lik iz Kurana Dhul-Qarnayn zapravo Kir Veliki. Ova teorija je postavljena od strane sunitskog učenjaka Abula Kalama Azada i potvrđena od strane šijitskog učenjaka Allameha Tabatabaeija u njegovom djelu Tafsir al-Mizan.
Za vrijeme vladavine, Kir je ostvario kontrolu nad golemim teritorijem osvojenih kraljevstva, postignutim zadržavanjem i širenjem medijskih satrapija (pokrajina). Daljna organizacija osvojenih teritorija u provincije kojima vladaju lokalni kraljevi zvani satrapi nastavljena je i u doba Darija Velikog. Kirovo carstvo zahtjevalo je samo porez i regrute iz svih krajeva države.
Kirovo osvajanje započelo je novo doba u stvaranju carstava, gdje se golema superdržava sastoji od desetaka manjih država, rasa, religija i jezika, koje objedinjuje centralna vlast koju moć projicira preko lokalne administracije. Ovaj politički sustav održao se stoljećima, i trajao je i u doba invazijske dinastije Seleukida za vrijeme njihove vladavine Perzijom, i u doba kasnijih iranskih dinastija Parta i Sasanida.
Godine 1992. Kir je uvršten u listu 100 najutjecanijih ljudi u povijesti, prema Michaelu H. Hartu. U prosincu 2003. tijekom prihvaćanja Nobelove nagrade za mir, Širin Ebadi se pozvala na Kira kazavši:
„Ja sam Iranka, potomak Kira Velikog. Taj car je na vrhuncu moći prije 2500 godina proglasio kako ne želi vladati onima koji to ne žele. Obećao je da neće prisiljavati nikoga da promijeni svoju religiju ili vjeru i da će poštivati sve manjine. Dokument Kira Velikog bi se trebao proučavati u povijesti ljudskih prava.“
Kirova ostavština se osjeća čak do dalekog Islanda i kolonijalne Amerike. Mnogi tvorci Sjedinjenih Država tražili su inspiraciju od Kira Velikog kroz radove poput Kiropedije. Primjerice, Thomas Jefferson je imao dva primjerka te knjige, koje je obavezno štivo za državnika jednako kao i Machiavellijev „Vladar“.
Jedan od rijetkih preživjelih izvora informacija iz njegova doba je Kirov cilindar, dokument koji je izdao sam Kir na glinenom valjku. Cilindar je napravljen povodom perzijskog osvajanja Babilona 539. pr. Kr.  Tekst cilindra opisuje babilonskog kralja Nabonida kao bezbožnog, dok pobjednika Kira spominje kao heroja prijatnog bogu Marduku. U nastavku se spominje kako je Kir poboljšao život stanovnika Babilona, da je izbjeglicama obnavljao domove i gradio hramove.
Cilindar je bio postavljen unutar babilonskih zidina kao kamen temeljac. Godine 1879. pronašao ga je asirsko-britanski arheolog Hormuzd Rassam u temeljima Esagile (babilonskog hrama bogu Marduku) a danas se čuva u Britanskom muzeju u Londonu. Špekulira se kako direktori Britanskog muzeja i Iranskog nacionalnog muzeja u Teheranu dogovaraju privremeno premještanje Kirovog cilindra u iranski Teheran za posebnu izložbu.
Prema Britanskom muzeju, cilindar predstavlja dugu tradiciju mezopotamskih vladara u kojima svoje vladavine obilježavaju deklaracijama o političkim reformama. Cilindar je sastavljen u formi dugotrajnih babilonskih stilova, a s političke strane predstavlja Kirovu poruku babilonskom narodu u kojoj se proglašava legitimnim kraljem, i u kojoj obećava poštivanje vjerskih i političkih babilonskih tradicija. Dokument se gotovo punih stotinu godina smatrao instrumentom karakteristične mezopotamske političke propagande. Početkom 70-ih godina 20. stoljeća, iranski šah prihvatio je Kirov cilindar kao simbol 2500. obljetnice iranske monarhije, navodeći kako je to „prvi pisani spomenik o ljudskim pravima u povijesti“. Cilindar je također privukao pozornost podacima o povratku Židova u Palestinu nakon babilonskog ropstva, a također se smatra i potvrdom biblijskih tekstova iz Knjige o Ezri (Ezra 1.1-6, 6.1-5; Izaija 44.23-45.8; 2 Kronike 36.22-23).
Kira Velikog smatra se jednim od najvećih vojskovođa starog vijeka, kojeg je kasnije oponašao i Aleksandar Makedonski. Njegova strategija, hrabrost i lukavost doprinijeli su pokoravanju najvećih tadašnjih vojnih sila poput Medije, Babilonije i Lidije, te stvaranju najvećeg carstva.
Podrobniji članak o temi: Opsada pasargadskog brdaU proljeće 551. pr. Kr. medijski kralj Astijag sakupio je golemu vojsku od 150.000 ljudi i krenuo ugušiti perzijsku pobunu predvođenu Kirom. Perzijski vladar zapovjedao je mnogo manjom vojskom od 10.000 ljudi, uglavnom Perzijskih besmrtnika (elitno teško pješaštvo). Uz brojčanu inferiornost, perzijski problem bio je i taj što su sa sobom vodili cijele obitelji, uključujući žene i djecu, te starce. Kako bi neutralizirao medijsku brojčanu prednost, Kir Veliki stacionirao je svoju vojsku skupa s narodom na vrh strmog brda u blizini Pasargada. Medijci su pokušali iznenaditi Perzijance napadajuću istovremeno planinske prolaze i penjući se uz planinu, no Perzijanci su ih odbacili. Idućeg jutra Astijag je odlučio napasti s glavninom vojske, dok je dio Perzijanaca vidjevši golemu vojsku pobjegao na vrh brda gdje su bili njihovi civili. Nakon što su ih navodno izvrjeđale perzijske žene nazvavši ih kukavicama, Perzijanci se vraćaju na bojište i koristeći povoljan teren uništavaju medijsku vojsku koja je imala gubitke od oko 60.000 vojnika.
Podrobniji članak o temi: Bitka kod TimbreKir je iznenadio lidijskog kralja Kreza samim početkom invazije na Lidiju za vrijeme zime odnosno velikih hladnoća u Maloj Aziji, na što lidijska vojska nije bila pripremljena, a njihovi saveznici poput Babilonaca, Arapa i Grka nisu stigli prikupiti trupe za vojnu pomoć Lidiji. Ipak, lidijska je vojska svejedno imala tri do četiri puta veći broj trupa od perzijske, a okosnicu lidijske vojske činila je golema konjica. Na samom putu prema Lidiji, Kir Veliki primjetio je kako se konji iz njegove vojske plaše deva koje su im služile za opskrbu, jer konji nisu navikli na njihov miris. Neposredno prije bitke, Kir je osnovao prvu vojnu jedinicu sastavljenu od deva koje je stavio na čelo svoje vojske. Strategija je uspjela i na samom početku bitke kod Timbre moćno lidijsko konjaništvo se razbježalo, a Kir je porazio Krezovu vojsku. Sam Krez je zarobljen nakon opsade Sarda iste godine, gdje su se prema Kteziju Perzijanci opet poslužili lukavstom; general Oebar savjetovao je Kira Velikog da perzijski vojnici hodaju na motkama tako da izgledaju kao gigantski ratnici, što je navodno prestrašilo građane Sarda i dovelo do samog pada grada, odnosno zarobljavanja samog Kreza.
Prilikom vojnih ekspedicija protiv polunomadskih plemena Skita u Srednjoj Aziji, Kir je dogovorio bitku protiv vojske moćnog plemena Masagećana. Uoči bitke, na dogovorenom mjestu odlučio im je pripremiti lukavu zamku. Vojsku je podijelio na dva dijela; slabiji dio trupa postavio je slabo zaštićenom logoru prepunom hrane i vina, dok je snažniji dio vojske sakrio u neposrednoj blizini. Pleme Masagećana nije bilo upoznato sa vinom, niti sa učincima alkohola. General skitske vojske (ujedno i plemenski princ) napao je Kirov logor i porazio slabiji dio perzijske vojske, nakon čega je njegova vojska počega konzumirati pronađenu hranu i vino, nesvjesno se napivši što je znatno smanjilo njihove obrambene sposobnosti. U mamurluku ih napada Kir s glavninom svoje vojske i s lakoćom ih poražava.
Perzijska opsada Babilona, u to vrijeme najvećeg i najbogatijeg grada na svijetu, primjer je jedne od najlukavijih opsada ikada, usporediva s legendarnom pričom opsade Troje. Za opsadu grada Babilona, Perzijancima je poslužila rijeka Eufrat koja je prolazila kroz samo središte grada. Perzijanci su nasamarili Babilonce time što su preusmjerili gornji rijeke u susjedni kanal, zbog čega je vodostaj rijeke opao ispod razine barijera, odnosno na dovoljnu razinu da se perzijski vojnici prikriveni provuku koritom u sam grad. Nakon infiltracije perzijske vojske poslije čega se babilonska vojska predala gotovo bez otpora, Kir je osobno ušao u grad i zarobio babilonskog kralja Nabonida, čime je Babilonija konačno bila pokorena.
Najznačajniji Kirov graditeljski projekt svakako je gradnja Pasargada, novog glavnog grada Perzije. Povjesničar Strabon tvrdi kako je Kir odabrao tu lokaciju zbog političkih razloga jer je tu pobijedio Medijce, dok se kao odabir lokacije navode i estetski razlozi jer radi se o povišenju doline okruženoj planinama sa svih strana. Gradnja je počela 546. pr. Kr. ili kasnije, i ubrzo je postao središtem političke moći golemog carstva. Osim kao administrativno središte, Pasargad je služio i kao odmorište perzijskom vladaru pa su u njemu izgrađeni brojni vrtovi, te sofisticiran sustav navodnjavanja pomoću kanata. Zahvaljujući tom vodovodnom sustavu i umijećem kontroliranja tlaka, u pasargadskom vrtu izgrađen je pravocrtni kanal dužine gotovo 1000 m uzduž kojeg su se nalazile malene fontane.
Srce kompleksa u Pasargadu čini tvrđava Tall-i-Takht („Prijestolni brežuljak“) koja se nalazi na povišenju u odnosu na okolinu, te koja gleda na okolne „rajske“ vrtove sa južne strane. Tvrđava se sastoji od dva manja dijela; rezidencijalne palače i dvorane za prijem („Apadana“), karakteristične za perzijsku arhitekturu. Apadana ili dvorana za prijem sastoji se od brojnih stupova i ima pristup s jugoistoka, gdje posjetitelj prvo mora proći kroz vrata a potom prijeći most preko rijeke Pulvar. Smještaj i oblikovanje kompleksa indiciraju kako je prema kompleksu u Pasargadu oblikovana i kasnije sagrađena atenska Akropola. Općenito, umjetnost i arhitektura u Pasargadu prestavljaju perzijsko miješanje različitih tradicija koje objedinjuje umjetničke elemente Elama, Babilonije, Asirije, Egipta, te Anatolije.
Pasargad se smatra kolijevkom popularnih „perzijskih vrtova“, koji su uzori modernim parkovima u zadnjih 2500 godina. Karakteristika perzijskih vrtova je pravokutan oblik simetrično podijeljen ortogonalnim glavnim komunikacijama na četiri dijela; one formiraju križ u unutrašnjosti parka i tu se u bazenima i kanalima nalazi voda, dok šetnice imaju hlad od visokog raslinja. Pasargadski vrt ima kolosalne dimenzije od 2 x 3 km, a kanali s vodom protezali su se gotovo kilometar u dužinu, dok su se male fontane nalazile svakih 16 metara.
Novija istraživanja strukturalne tehnologije u Pasargadu pokazala su kako su perzijski inženjeri sagradili grad koji je mogao izdržati jake potrese, čak do 7. stupnja prema Richterovoj ljestvici. Temelji graditeljskih zdanja u Pasargadu građeni su tehnologijom izolirane baze temelja, koja se danas koristi pri gradnji modernih osjetljivih objekata poput nuklearnih elektrana, zbog zaštite od seizmičkih aktivnosti.
Značajan doprinos graditeljstvu prestavlja i uporaba konstruktivnih spona (kopči) između kamenih blokova, koje su izgrađene od metala. Takav konstruktivni sustav zajedno s izoliranom bazom temelja stvorili su preduvjete za gradnju mnogo većih odnosno viših i tankijih konstruktivnih elemenata, koji su svoj vrhunac doživjeli u Perzepolisu.
Legenda kaže kako je u doba islamskog osvajanja Irana arapska vojska htjela razoriti grobnicu, no kako je tamošnje stanovništvo uvjerilo arapske zapovjednike kako se ne radi o grobnici Kira Velikog, već o grobnici majke kralja Salomona, što je poštedjelo njeno rušenje. Kao rezultat, natpis na grobnici zamijenjen je citatom iz Kurana i grobnica je postala poznata kao Qabr-e Madar-e Sulaiman, odnosno „grobnica Salomonove majke“. U današnje vrijeme postoje samo ruševine nekoć veličanstvenog kompleksa u Pasargadu i njegovih vrtova, koje su uništili vrijeme, brojni potresi i osvajačka razaranja Makedonaca, Arapa te posebno Mongola. Osim arheološkog značaja, Pasargad danas je i popularno turističko odredište u Iranu.
552. pr. Kr. - nakon što mu umire otac Kambiz I., Kir Veliki postaje kraljem Anšana.
549. pr. Kr. - uz Harpagovu pomoć Kir vodi svoju vojsku protiv Medijaca i pada medijski glavni grad Ekbatana, čime je i samo Medijsko Carstvo konačno bilo osvojeno.
546. pr. Kr. - Kir prihvaća medijsku krunu, no službeno je zamijenio titulu proglasivši se „kraljem Perzije“.
540-ih pr. Kr. - poraz Kreza u pratu protiv Perzijanaca, pad Lidijskog carstva.
540-ih pr. Kr. - perzijski vojskovođe Mazar i Harpag osvajaju cijelu Malu Aziju; Liciju, Ciliciju i Feniciju, uključujući grčke gradove pomoću opsadnih tehnika koje su bile nepoznate Grcima.
539. pr. Kr. - Kir Veliki pobjeđuje Nabonida i osvaja Novobabilonsko carstvo; što je zabilježeno u djelima Afrikana, Ptolomeja, Euzebija i Diodora.
537. pr. Kr. - Nakon osvajanja Babilona, Kir Veliki pušta židove da se vrate u Jeruzalem, čime završava 70 godina babilonskog sužanjstva. Manji se broj, njih jedva oko 50.000 koristio tom slobodom; većina je ostala u Babilonu gdje je živjela u relativno povoljnim prilikama.
530. pr. Kr. - smrt Kira Velikog (prema Herodotu i Kteziju u borbi protiv Skita; Ksenofont u „Kiropediji“ tvrdi kako je umro mirno u glavnom gradu Perzije Pasargadu), naslijeđuje ga njegov sin Kambiz II.
↑a U literaturi se rjeđe pojavljuje pod imenima Cir Veliki, Kir II. Perzijski ili Kir Stariji.
Iran, Zaboravljena slava - Dokumentarni film o drevnoj Perziji (Ahemenidi i Sasanidi)
Kratki dokumentarni film „U potrazi za Kirom Velikim“ redatelja Cyrusa Kara, na stranicama International Committee to Save the Archaeological Sites of Pasargadae (9 min. i 58 sek.)
Ksenofont, Kiropedija: nauka o Kiru, preveo Henry Graham Dakyns, pregledao F.M. Stawell, Project GutenbergIran Chamber Society:
Kirov cilindar Puni babilonski tekst na Kirovom cilindru poznat u 2001. godini; prijevod i kratki uvod
Kirov cilindar se vraća u Iran, Cultural Heritage News Agency, Teheran, 25. lipnja 2008., Link na članak.

Klub hokeja na ledu Medveščak (KHL Medveščak) je hrvatski profesionalni hokejski klub iz Zagreba. Klub trenutačno nastupa u KHL-u i hrvatskoj hokejskoj ligi. Klupski nadimak je Medvjedi, dok je navijački slogan "Zig-zag, Med-veš-čak!"
KHL Medveščak osnovan je 1961. na prvom umjetnom klizalištu u Zagrebu. Tijekom te sezone 1961./62. ostvareni su i prvi kontakti s austrijskim hokejaškim klubovima, odigrane su dvije utakmice s ATSE Graz, a narednih godina nastavila se sportska suradnja i s drugim austrijskim klubovima kao što su WEG Wien, Zell am See, Salzburg, Klagenfurt.
Tijekom godina djelovanja igrači Medveščaka, danas popularno zvani Medvjedi, osvojili su niz istaknutih športskih priznanja. Druge polovice 1980-ih Medveščak je dobio sponzora, ondašnjeg uglednog građevinarskog diva GRO Vladimir Gortan te je pridodao ime Gortan svom imenu i nastupao kao Medveščak Gortan. Klub je tako osvojio tri naslova prvaka  u jugoslavenskim državnim natjecanjima, četiri puta osvojio je Kup. 
Za tu zlatnu svezu hokeja i gospodarstva zaslužan je prvi čovjek tvrtke Gortan Zdenko Gradečki (poslije je živio i radio u Moskvi), koji je "odriješio kesu" doveo kvalitetne igrače, prvo iz Slovenije, pa iz SAD, a potom i iz Rusije, i igrače i trenera. Nakon osamostaljenja Republike Hrvatske, uslijedili su novi naslovi. Od 1995. do 2007. osvojio je još 11 naslova državnog prvaka zaredom.
Najveći uspjesi Medveščaka na međunarodnom planu vezani su za kraj 80-ih godina kada je klub igrao u polufinalu Kupa prvaka dvije godine zaredom i pobjeđivao vrhunske momčadi iz Italije, Francuske, Austrije i Njemačke.
Tada su za Medveščak igrali Dominik Lomovšek, Johnny Markovina, Dragutin Ljubić, Juraj Sinanović, Randsome Drčar, Boris Pajić, David Stojanović, Zvonko Tkalčec, Antun Ilijaš, Žarko Trumbetaš, Bojan Zajc, Darko Šuligoj, Vladimir Ščurjenko, Sergej Stolbun, Viktor Krutov, Andrew Pokupec, Gregory Cyr, Steve Gatzos, Alan Ilijaš, Blaž Lomovšek, Igor Zajec, Predrag Tišma, Dubravko Orlić, Krešimir Pavičić, Zoran Almer, Alen Franja, Vjačeslav Anisin, Hays, trener Anatolij Kostrjukov, između ostalih.
Nakon dvije godine teških pregovora KHL Medveščak napokon dobiva priliku te 15. svibnja 2009. godine biva službeno predstavljen kao punopravni član EBEL-a. Odmah potom vodstvo kluba krenulo je u sastavljanje momčadi za nove izazove te je tako do početka predsezone, odnosno, sezone u klub pristiglo preko dvadeset novih igrača. Klub je poradio i na stručnom kadru te je 1. kolovoza 2009. godine kao trener predstavljen Kanađanin Enio Sacilotto, a nešto prije njega radno mjesto direktora hokejskih operacija (glavni menadžer) preuzeo je američki trener Douglas Bradley koji je stigao iz Jesenica. Iako je nakon 25. kola imao osmo mjesto u ligi, potencijal momčadi nije dolazio do pravog izražaja pa 24. studenog 2009. godine Sacilotto dobiva otkaz te njegovo mjesto preuzima američki trener Ted Sator sa iznimnim trenerskim iskustvom u američkom NHL-u (New York Rangers, Buffalo Sabres).Sezona 2009./10. za KHL Medveščak bila je premijerna sezona u EBEL-u te je, shodno tome, vodstvo kluba istaknulo svoje skromne ciljeve, odnosno, želje – ulazak u doigravanje. Iako je cijeli projekt bio poprilično rizičan u svom začetku sve sumnje ipak su brzo uklonjenje profesionalnim odnosom igrača na terenu i fantastičnim odazivom publike, a što je pak premašilo i sva očekivanja čelnih ljudi kluba.Svoju prvu utakmicu u EBEL-u, ujedno i prvu domaću, KHL Medveščak odigrao je 11. rujna 2009. godine protiv starih rivala Jesenica. Pred 5 500 gledatelja koji su ispunili Ledenu dvoranu Doma sportova Medvjedi su, predvođeni kapetanom Alanom Letangom, nakon produžetaka uspjeli pobijediti. Prvi gol za Medveščak u EBEL-u upisao je Andy Sertich (gol s igračem manje), a pri tome su prve asistencije upisali Joel Prpic i Luka Žagar. Prvu utakmicu u gostima Medvjedi su odigrali u Linzu protiv Black Wingsa te ujedno upisali i prvu gostujuću pobjedu, ali tek nakon kaznenih udaraca.Tijekom sezone klub je vršio manje, ali značajne promjene u igračkom kadru. Tako je novu momčad prvi napustio Jeff Corey,  a istu su pojačali Brad Smyth, Richard Seeley i Jeff Heerema. Pred gotovo sam kraj regularnog dijela sezone klub dovodi Kennyja MacAulayja kao odgovor na gubitak neizostavnog Robbyja Sandrocka poradi ozbiljne ozljede koljena. U isto vrijeme, zbog nediscipliniranog ponašanja, klub je raskinuo suradnju s Michaelom Novakom. Zadnje sezonsko pojačanje kluba bio je mladi hrvatski reprezentativac Dominik Kanaet.Medvjedi su regularni dio sezone završili na osmom mjestu u konačnom ligaškom poretku sa osvojenih 57 bodova i učinak 16-22-9-7. Nastup u doigravanju momčad je osigurala čak šest kola prije kraja regularnog dijela. T. J. Guidarelli sezonu je okončao kao najkorisniji klupski igrač i asistent prikupivši 49 bodova, pri čemu je upisao 39 asistencija. Najučinkovitiji strijelac bio je Mike Ouellette sa 24 postignuta pogotka. U prvom krugu doigravanja, četvrtfinalu, Medvjedi su odmjerili snage s Graz 99ersima. Iako su u seriju ušli loše te čak i gubili 2 : 0, Medvjedi su na kraju preokrenuli i slavili sa 4 : 2. U drugom krugu doigravanja, polufinalu, zaigrali su protiv najbogatijeg ligaškog kluba Red Bull Salzburga. Iako su se dostojno borili i na trenutke uspijevali parirati Medvjedi su upisali tek jednu pobjedu. Nakon pet odigranih utakmica, s rezultatom serije 1 : 4, Medveščak je završio cjelokupnu sezonu. Red Bull Salzburg je pak pobijedio u finalu i osvojio ligu. Guidarelli je još jednom bio prilično uspješan te je i doigravanje okončao kao najkorisniji klupski igrač i asistent upisavši 15 bodova, od toga 13 asistencija, u 11 odigranih utakmica. Najučinkovitiji strijelac opet je bio Ouellette koji je u istom broju utakmica upisao 7 pogodaka.U sezonu 2010./11. KHL Medveščak ušao je s nekoliko promjena unutar igračkog kadra. Šest igrača napustilo je klub, ali najveći gubitak bio je odlazak Mikea Ouellettea. Usprkos svim nastojanjima kluba da zadrže jednog od najboljih igrača prethodne sezone kanadski napadač odlučio je promijeniti sredinu te je prešao u DEL klub Kassel Huskies Pet igrača pojačalo je klub, no najzvučnija pojačanja bila su Frank Banham i Jonathan Filewich.29. ožujka 2013. Medveščak je predao službeni zahtjev za ulazak u drugu po snazi ligu na svijetu, KHL i nastupa u njoj od jeseni 2013.
Na jesen 2013. Medveščak je započeo novu eru - nastupanje u drugoj najjačoj hokejaškoj ligi na svijetu. Uprava KHL-a u Rusiji čak se i bojala da bi jedna zemlja poput Hrvatske, koja nikako nije poznata po dobrom hokeju, mogla osramotiti ligu igrom. No Medveščak je u svojoj debitantskoj sezoni ostvario čudo, što u igračkom, što u navijačkom aspektu. Naime, mnogi su navijački rekordi oboreni; svaki domaći susret pratila je itekako zapažena publika. Igrački je također ostvaren odličan uspjeh - ulazak u doigravanje (playoff). Naprosto, Medveščak je bio pravo KHL osvježenje, a nijedan klub nije mogao olako shvatiti Medveščak, osobito u Ledenoj. Medveščak je sa 6. pozicije u svojoj konferenciji imao igrati s Levom iz Praga u prvom krugu dogiravanja. Tu je poražen s 4:0 u utakmicama, no zadnja ligaška utakmica odigrana je u Ledenoj uz nevjerojatnu atmosferu (11. ožujka '14.). Tim je Medveščak završio prvu KHL sezonu, odradivši sjajan posao.
Ledena dvorana Doma sportova glavna je i službena dvorana u kojoj KHL Medveščak odigrava svoje domaće utakmice.
S obzirom na činjenicu da je dvorana u vlasništvu Grada Zagreba, odnosno da je dvorana otvorena i dostupna za razne primjene događa se da Medvjedi nemaju uvijek dvoranu na raspolaganju. U tom slučaju klub ima na raspolaganju klizalište Zagrebačkog velesajma te klizalište Šalata koje je ujedno prvi i pravi dom momčadi. Kao treći izbor nudi se i Arena Zagreb, ali taj prostor nema klizalište pa korištenje istog nameće i velike troškove za realizaciju ledene površine.
U sezoni 2009./10. klub je morao na dva dana odgoditi utakmicu predviđenu za 27. rujna 2009. godine zbog nedostupnosti dvorane. Ovaj problem se produbljuje i na sljedeću godinu kada se u Domu sportova održava godišnje tenisko natjecanje Zagreb Indoors, pa Medvjedi odigravaju dvije utakmice na klizalištu Šalata, što biva ujedno i prvi  Šalata Winter Classic.
S ulaskom KHL Medveščak u EBEL publika se vratila na tribine te podsjetila na zlatno doba kluba 80-ih. Gotova svaka utakmica u sezoni 2009./10. bivala je rasprodana što je dovelo i do nezanemarivog podatka o povećanju ukupne gledanosti lige za čak 15%. Na polovici sezone, odnosno petnaest domaćih utakmica odigranih u Ledenoj dvorani klub je zabilježio prosjek posjećenosti od 5 733 gledatelja po utakmici, to jest, sveukupno 86 000 gledatelja. To je ujedno bio i svojevrsni rekord lige. Najbolji pokazatelj ovog uspjeha kluba jest činjenica da je zagrebačku momčad gledalo više navijača nego hokejaše Jesenica, Linza i Red Bull Salzburga zajedno (76 786). 
Rekordnu gledanost, u smislu kapaciteta dvorane, KHL Medveščak ostvario je nekoliko puta u prvom dijelu sezone. Vodstvo kluba organiziralo je promotivnu akciju "Tjedan hokeja u Zagrebu" ponudivši navijačima gledanje triju utakmica po cijeni dviju. Akcija je vrijedila za utakmice protiv Villachera, KAC-a i Graz 99ersa (27. i 30. listopada i 1. studenog 2009.). Svaka od triju utakmica zabilježila je posjećenost od 7 000 gledatelja.
Kako je sezona odmicala potražnja je premašivala ponudu, pa mnogi nisu mogli ni doći do ulaznica koje su bivale rasprodane u nekoliko sati, a kasnije i u nekoliko minuta. Na kraju regularnog dijela sezone klub je zabilježio posjećenost od 157 750 gledatelja što je pak bila i definitivna potvrda o utjecaju kluba u poboljšanju popularnosti lige, a što je vodstvo EBEL-a i obznanilo u svom godišnjem izvješću. U doigravanju klub je odigrao pet utakmica na domaćem ledu te zabilježio posjećenost od 33 100 gledatelja. U dva navrata klub je zabilježio i posjećenost koja je nadmašivala sam kapacitet dvorane. Naime, 4. ožujka 2010. godine, na posljednjoj četvrtfinalnoj utakmici protiv Graz 99ersa, klub je ostvario posjećenost od 7 500 gledatelja te srušio vlastiti rekord, u smislu kapaciteta dvorane, iz regularne sezone. Na kraju cjelokupne sezone brojke ukazuju da je ostvarena posjećenost od 190 850 gledatelja.
Sektor B je naziv navijačke skupine KHL Medveščak, osnovana 12. siječnja 2005. godine, a od siječnja 2010. godine i službeno je registrirana kao udruga navijača. Skupina godinama prati rad kluba te osim na domaćim utakmicama podršku im daje i na gostovanjima. U Ledenoj dvorani skupina je smještena upravo u sektoru B na zapadnoj strani dvorane te su glavni pokretači navijanja tijekom utakmica. Osim pokliča “Zig-Zag Medveščak” tijekom utakmica najčešće se pjevaju himna kluba i pjesma “Serbus Zagreb”. Himnu Medveščaka Zig Zag skladao je Dalibor Paulik,tekst himne napisao je Mario Vukelić, a otpjevao ju Branko Blaće.Također su prepoznatljivi s transparentima “Zig Zag Medveščak,” “Sektor B” i “Uvijek s vama, uvijek vjerni - Sektor B”.
Standarna plava te tamnoplava boja temeljne su klupske boje koje su inače i boje grada Zagreba te se na taj način odražava pripadnost. Osim njih još su prisutne žuta i bijela.Logotip KHL Medveščaka je tamnoplavi krug s punim nazivom kluba i u njemu manjim bijelim krugom sa slikom medvjeda. Prisutne su razne varijacije logotipa, ali najčešće razlike su nijanse plave boje te smještaj boja u krugu. Najbolji primjer navedenog može se vidjeti na domaćem dresu za sezonu 2009./10.  
Alternativi logotip KHL Medveščaka je medvjeđa šapa, a nalazi se na domaćem i gostujućem dresu na dijelu rukava ispod ramena, a iznad broja igrača. Šapa je tamnoplave boje omeđena žutom i bijelom. Domaći dresovi za sezonu 2012./13. bili su standardne plave boje.
Gostujući dresovi za sezonu 2012./13. su bijele boje. Sve ostale pojedinosti bile su istovjetne domaćem dresu izuzev logotipa kluba u sredini prednjeg dijela dresa koji je bio u svom standardnom obliku.
Najviše utakmica bez primljenog gola: 10  Robert KristanStatistike se odnose isključivo na EBEL ligu. Statistika je ukupna, dakle sadrži podatke iz regularne sezone i playoffa.
Ažurirano 10. srpnja 2011.Bilješka: Svi podaci odnose se isključivo na regularni dio sezona. (EBEL)
Ažurirano 20. veljače 2010.Bilješka: OU = odigrane utakmice, G = gol, A = asistencija, Bod = bodovi, B/U = bodovi po utakmici.Statistika se odnosi na učinke u regularnom dijelu sezona. (EBEL)
Ažurirano 20. veljače 2010.Podaci se odnose samo na sveukupan učinak Medveščaka u međusobnim susretima s ligaškim (EBEL) protivnicima kroz sezone.
KHL Medveščak svoju financijsku opstojnost održava najvećim dijelom kroz brojne sponzorske ugovore. S obzirom na popularnost kluba sve više sponzora dolazi u klub. Grad Zagreb, odnosno Zagrebački športski savez nije sudjelovao u financiranju kluba u sezoni 2009./10. Iako službeno nije objavljeno, pretpostavljalo se da je budžet KHL Medveščaka oko milijun eura, što je recimo naspram Red Bull Salzburga, najbogatijeg kluba u EBEL-u, oko sedam puta manje. I u sljedećoj sezoni klub je imao gotovo jednak budžet i istovjetni način ostvarivanja prihoda.
Na teritoriju Republike Hrvatske u smislu televizijskih prijenosa popraćenost KHL Medveščaka je na minimumu. Naime, državna televizija HRT otkupila je tek neznatan broj domaćih utakmica, a povremeno nudi i gostujuće utakmice iz Slovenije putem prijenosa privatne slovenske televizije Š1 (Šport TV). Privatna televizija SportKlub Hrvatska također povremeno prenosi kako domaće tako i gostujuće utakmice (ponajprije gostujuće utakmice u Mađarskoj gdje prava na utakmice ima SportKlub Mađarska). Zbog oblika djelovanja austrijske privatne televizije Sky Austria, utakmice u njihovom vlasništvu nije moguće gledati izvan njihove mreže.
U ostalim medijima KHL Medveščak dobiva pristojnu pozornost. Većina hrvatskih tiskanih i internetskih medija redovno izvještavaju o utakmicama i drugim događanjima unutar kluba. Najpozornije praćenje Medvjeda trenutno vrši internetski portal Sportnet s kojim klub ujedno surađuje u smislu vlastite E-trgovine.
Povratak popularnosti hokeja u Zagreb, odnosno, priču o KHL Medveščaku i njegovom ulasku u prestižnu austrijsku hokejašku ligu popratili su i brojni inozemni mediji. Najupečatljiviji su bili američki mediji Wall Street Journal i službeni portal NHL-a.
