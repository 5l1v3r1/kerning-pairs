
Olimpijske igre (kratica: OI) veličanstveno su višešportsko natjecanje koje se održava svake četiri godine. Pogrešno ih nazivamo i olimpijade, jer je olimpijadom u staroj Grčkoj nazivano čitavo razdoblje između dviju Olimpijskih igara, pa tako početak jednih Olimpijskih igara označava početak olimpijade, a ta olimpijada traje do početka idućih Olimpijskih igara, čime započinje sljedeća olimpijada, itd. Ispravan i službeni naziv nekih Olimpijskih igara, npr. konkretno Igara 2012. godine u Londonu glasi: "Igre XXX. Olimpijade modernog doba". Te Igre, u Londonu 2012. godine, ustvari nisu 30. Olimpijske igre (od Atene 1896. godine, do danas) - koje su održane - nego "tek" 27 zato što Igre VI., XII. i XIII. Olimpijade modernog doba, koje su trebale biti održane u Berlinu 1916., Helsinkiju 1940. i Londonu 1944., zbog Prvog ili Drugog svjetskog rata, nisu održane.
Isprva održavane samo u staroj Grčkoj, Olimpijske su igre oživljene krajem 19. stoljeća djelovanjem francuskog humanista i zanešenjaka baruna Pierre de Coubertina. Na njegov je prijedlog u Parizu 23. lipnja 1894. osnovan Međunarodni olimpijski odbor (MOO), franc. CIO, engl. IOC, a prvim predsjednikom tog najvišeg olimpijskog i, uopće športskog tijela, postao je Grk Demetrios Vikelas. Ispravno zvane: “Igre I Olimpijade”, tj. Prve Olimpijske igre modernog doba (nisu imale prefiks “ljetne” jer tada još nije bilo spomena o potrebi održavanja posebnih, Zimskih olimpijskih igara), održane su 1896. godine u Ateni i otada se održavaju svake četiri godine osim u vrijeme Prvog i Drugog svjetskog rata. Budući da se ubrzo ukazala potreba za jednako kvalitetnim natjecanjima u zimskim športovima uskoro su održane i prve Zimske olimpijske igre u Chamonixu, Francuska, 1924 godine.
Zimske su se Olimpijske igre održavale također kao i ljetne, svake četiri godine, iste godine, zaključno do 1992. godine i Igara u Albertvilleu u Francuskoj, kada je, zbog glomaznosti olimpijskog programa, ali i zbog zahtjeva moćnih TV kuća odlučeno da se razdvoje termini održavanja Ljetnih i Zimskih igara, pa su prve iduće Zimske olimpijske igre održane 1994. godine u Lillehammeru u Norveškoj. 
Olimpijske igre su natjecanja između športaša u pojedinačnim i ekipnim disciplinama. U ekipnim disciplinama svaka država, sudionica Igara, smije poslati samo jednu ekipu. Olimpijske igre okupljaju športaše koje su imenovali njihovi nacionalni olimpijski odbori, a čije je prijave prihvatio Međunarodni olimpijski odbor. Športaši, ma kako poznati i kvalitetni bili, za razliku od natjecanja na nekoliko početnih Olimpijskih igara, ne mogu se samoinicijativno i sami prijavljivati za sudjelovanje na Igrama jer bi očito broj, na taj način, prijavljenih športaša bio nepodnošljivo velik.
Pravi izvori o nastanku starovjekovnih Olimpijskih igara su izgubljeni u vihorima stoljeća, ali kruže mnoge legende i predaje o njihovom nastanku. Jedna legenda govori da je Igre ustanovio sam Zeus kao proslavu svoje pobjede, u bitci za vrhovništvom, nad ocem Kronom. Druga kaže da je Heraklo, rimski: Herkul, jednom pobijedio na nekoj utrci u Olimpiji pa je odlučio da se na taj spomen svake 4 godine održavaju takve utrke.
Međutim, osim Igara u Olimpiji održavale su se i druge “konkurentne”, slične Igre. To su bile Pitijske, Nemejske i Istmijske Igre, ali su Olimpijske igre, spletom političkih okolnosti, nadvladale 572. godine prije Krista. Sve te priče u svezi sa starovjekovnim Igrama dovode nas u vezu sa starogrčkim pojmom Olimpijskog primirja, kada su, prema legendama, (za razliku od današnjih) grčke državice prekidale međusobna neprijateljstva za vrijeme trajanja Igara. A prvi vjerodostojan zapis o održavanju Igara u Olimpiji datira iz 776. godine prije Krista, premda nije sigurno da su to bile i prve Igre u staroj Grčkoj. Neki povjesničari su skloni zaključiti da su se slična natjecanja sporadično održavala čak i od XIII. st. prije Krista! Isprva su Igre bile uglavnom događaj lokalnog značaja,  a do XV. starovjekovnih  Olimpijskih igara održavala se samo jedna disciplina – utrka na 1 stadij (nešto manje od 185 m). Onda je dodana utrka na 2 stadija, a prva dugoprugaška utrka, na 24 stadija (cca 4420 m), održana je 720. prije Krista. Baš uz te Igre vezana je i jedna zanimljivost. Isprva su se športaši natjecali odjeveni, u laganu športsku opremu, kao danas. A onda su, na tim Igrama, tijekom utrke, jednom trkaču – spale hlačice i nastavio je trčati gol. To je od ostalih atleta ubrzo objeručke prihvaćeno pa su se natjecatelji od tada natjecali goli.
Ubrzo se je počeo povećavati i broj športova: 748. godine uveden je pankraton (kombinacija boksa i hrvanja), 708. klasično hrvanje i petoboj, 688. šakanje (kao današnji boks), 680. godine utrke kočija, itd, itd.  Bilo kako bilo, (Olimpijske) Igre postaju sve važniji momenat u povjesti stare Grčke, dostižući svoj vrhunac tijekom 6-og i 5-og stoljeća prije Krista.
Olimpijske su igre također imale velik vjerski značaj, održavane su u slavu vrhovnog boga Zeusa kojemu je podignut veličanstveni kip u Olimpiji. Broj disciplina ubrzo je narastao do dvadesetak, a same su se Igre održavale nekoliko dana. Olimpijski su pobjednici uskoro postali osobe sveopćeg poštovanja, prilikom povratka u rodni grad, ako je trebalo, rušili su se i dijelovi gradskih bedema da da bi s pratnjom mogli ući, te bi bili ovjekovječeni kroz pjesme, predaje i podizali bi im se kipovi, a njihovi uspjesi bili su i materijalno nagrađivani (raznorazne beneficije, oslobođenje od poreza, itd). Ustalio se ritam održavanja Igara – svake četiri godine, a vrijeme između prošlih i budućih Igara prozvan je Olimpijadom. Stari su Grci te periode – Olimpijade koristili  i  kao jednu od metoda brojenja godina.
Igre su polako gubile važnost tijekom Rimske vladavine nad Grčkom iako su i tada imale veliki ugled i značaj. Priča se čak da je sam Rimski car Tiberije maštao o naslovu i časti Olimpijskog pobjednika a i car Neron je rado posjećivao olimpijska borilišta. Međutim s jačanjem kršćanstva, a pogotovu kad je ono postalo državnom religijom (391 godine) Olimpijske igre su sve više smatrane slavljenjem poganskih božanstava i ostacima poganskih rituala, pa  je konačno 393 godine Rimski car Teodozije ukinuo Olimpijske igre, zaključujući tako gotovo 12-stoljetnu povjest ovog veličanstvenog športskog događanja.
Pošto nijedna ideja nikada ne umire, tako ni Olimpijski duh i uzvišena Olimpijska ideja nisu umrli 393. godine. Već u XVII. stoljeću u Engleskoj su se počele održavati športske svečanosti izdaleka nalik drevnim starogrčkim Igrama.  Tijekom sljedećih stoljeća slična športska događanja organizirana su  i u Francuskoj i Grčkoj, ali to su bila mala natjecanja, bez ikakvog međunarodnog značenja. Zanimanje za oživljavanje Olimpijskih igara raslo je kako su iskapanjima njemačkih arheologa, sredinom XIX stoljeća otkrivani ostaci starogrčke Olimpije.
Nekako u isto vrijeme barun Pierre de Coubertin istraživao je razloge francuskog poraza u Francusko – Pruskom ratu (1870.-1871.). On je zaključio da je razlog i u tome što francuski vojnici nisu imali potrebnu fizičku pripremljenost pa je nastojao to poboljšati.
U Coubertinu je istovremeno zaživjela želja o zajedništvu među narodima, želja o natjecanju svjetske mladosti na športskom a ne na bojnom polju. Tako je ideja o oživotvorenju plemenitog i veličanstvenog Olimpijskog duha dobila svoj najdublji smisao.
Na kongresu na Pariškom sveučilištu Sorbonni, održanom od 16. lipnja do 23. lipnja 1894. godine on je iznio svoju ideju pred međunarodnim auditorijem. I uspio je! Posljednjeg dana kongresa odlučeno je da se prve Olimpijske igre modernog doba, tj. Igre prve Olimpijade, održe 1896. godine u Ateni, u njihovoj domovini Grčkoj, gdje su i rođene prije 2672 godine! Radi organizacije Igara utemeljen je Međunarodni olimpijski odbor (MOO), a Demetrios Vikelas je, kao pripadnik grčkog naroda, dobio čast da mu postane prvim predsjednikom.
Igre I. Olimpijade modernog doba bile su uspješne. Održane su od 5. travnja do 14. travnja 1896. Iako je sudjelovalo samo 285 športaša (samo muškarci) iz 13 država,  a koji su se natjecali u 9 športova i 43 športske discipline, bilo je to najveće međunarodno športsko natjecanje ikada održano (ne zaboravimo na starovjekovnim Olimpijskim igrama natjecali su se samo Grci). Grčki čelnici i grčka javnost bili su, s pravom, ushićeni te su očekivali da će imati monopol na Igre, tj. očekivali su da će se Olimpijske igre, kao nekoć, održavati samo u Grčkoj, ali MOO je odlučio drukčije, pa su Igre II. Olimpijade održane 1900. u Parizu, u Francuskoj, a te su Igre već bile i puno veće: 24 zemlje sudionice, 1225 športaša, među njima 19 žena. 
Inače, čuveno olimpijsko geslo citius, altius, fortius (brže, više, jače), koje je ustvari postalo moto Olimpijskih igara nije, kako bi netko pomislio, ostalo iz starog vijeka, nego je to u svom govoru, prilikom osnivanja školskog športskog društva u školi u kojoj je bio ravnatelj, izrekao prijatelj baruna de Coubertina, dominikanac, otac Henry Martin Didon. 
I “utješno” geslo važno je sudjelovati, ne pobijediti, koje se, pogrešno, pripisuje samom barunu de Coubertinu, također je “autorsko djelo” jednog crkvenog čovjeka – u propovjedi na misi za sudionike Olimpijskih igara u Londonu 1908. to je izrekao pensilvanijski biskup Ethelbert Talbot.
Nakon početnog uspjeha Olimpijske igre su imale poteškoća. Igre održane u Parizu, 1900. godine i St. Louisu 1904. godine bile su u sjeni, bolje reći bile su privjesak svjetskim izložbama koje su u tim gradovima tada održavane. A i samo trajanje tih Olimpijskih igara govori dosta: one u Parizu trajale su pet i pol  mjeseci, a one u St. Louisu uvjetno rečeno ”manje” – nešto preko četiri mjeseca i dvadeset dana. Četvrte Igre, održane u Londonu, trajale od  27. travnja do 31. listopada 1908., dakle preko 6 mjeseci. Trajanje Igara tako je vrludalo, neke su trajale manje, neke više -  da bi se s Igrama u Los Angelesu 1932. godine, pa 1936. u Berlinu, ustalilo vrijeme trajanja Igara na današnjih 15 dana.
U spomen na prve Igre iz 1896. održane su, također u Ateni, 1906 godine, na njihovu 10-godišnjicu, Olimpijske međuigre (Intercalated games). Iako su i te Igre organizirane od strane MOO-a, taj isti MOO ih ne vodi ostale “redovne” Olimpijske igre nego više kao neku jubilarnu proslavu. Ima, međutim, mnogih suvremenih povjesničara Olimpizma koji su za to da i te Igre budu smatrane službenim Olimpijskim igrama. Svejedno, iako nepriznate kao službene, i te su Igre pridonijele popularizaciji i širenju olimpijskog pokreta.
Kad je utemeljen MOO, jedan je od predviđenih športova bilo i klizanje na ledu, a prvo natjecanje takvog tipa, održano na Igrama 1908. u Londonu, bile su četiri discipline umjetničkog klizanja. Predloženo je osnivanje posebnih zimskih Igara, ali je ta ideja minirana glasovima Skandinavaca koji su protežirali svoje “Nordijske igre”. Ipak neke discipline zimskih športova bile su uvrštene u program Igara 1916. godine u Berlinu (koje nisu održane) i onih 1920. u Antwerpenu.  A onda je, 1924. godine u Chamonixu u Francuskoj pod pokroviteljstvom MOO-a a u sklopu VIII. Olimpijskih igara 1924. u Parizu, prvo organiziran “Međunarodni tjedan zimskih športova” koji je postigao uspjeh, pa je iduće, 1925. godine MOO odlučio ustanoviti posebne Zimske olimpijske igre koje će se održavati neovisno o Ljetnim Olimpijskim igrama. Na zasjedanju MOO-a, 1926. godine, odlučeno je da se ta športska priredba, održana 1924. godine, računa kao prve Zimske Olimpijske igre. 
Do 1992. i ljetne i zimske olimpijske igre održavane su u istoj godini, a onda je, iz navedenih razloga, MOO odlučio “razdvojiti” ih. Zbog toga su sljedeće Zimske Olimpijske igre, 1994, održane samo dvije godine poslije prethodnih Igara.
Od 245 sudionika (samo muških) iz 15 država, 1896. u Ateni, Igre su narasle na gotovo 10800 natjecatelja (točnije:10768), i to 5992 športaša i 4776 športašica iz 204 države, 2012. godine u Londonu. Broj športaša na Zimskim igrama ipak je manji od njihovih “ljetnih kolega”: 2873 športaša i športašica je u 15 športova (90 disciplina) sudjelovalo na Igrama u Sočiju, 2014. godine. 
Sa preko 16000 TV i novinskih izvjestitelja (nazočnih u Sydneyu, 2000. godine) Olimpijske su igre najveći medijski događaj na svijetu. Procjenjuje se da je, npr., Igre u Sydneyu  na televiziji gledalo oko 3,8 milijardi ljudi. Ali rast Olimpizma je i veliki, pa uz strah od terorizma, i najveći problem samom olimpijskom pokretu. Iako su nastupi slavnih profesionalnih športaša, te sponzorstva najvećih svjetskih multinacionalnih kompanija riješili financijske probleme Olimpijskih igara, činjenica je da je ogroman broj športaša, novinara i gledatelja, prevelik zalogaj za mnoge gradove koji bi rado organizirali Olimpijske igre.
Nasuprot onoga čemu se Coubertin nadao, Olimpijski pokret nije ostao pošteđen posljedica političkih zbivanja oko sebe. Sveta je ideja Olimpizma ustuknula tijekom Prvog i Drugog svjetskog rata. Ali ne samo tada. Politika je umiješala prste još nekoliko puta.
Olimpijske igre u Berlinu 1936. godine su Adolfu Hitleru došle kao dar s neba da bi ih grubo iskoristio kao prvorazrednu propagandu svoje nacionalsocijalističke stranke i svoje politike.
Kasnije, 70-ih i 80-ih godina XX. stoljeća, zbog rasnih, političkih, hladnoratovskih i inih podjela došlo je do četiri prijeteća bojkota Olimpijskih igara koji su ozbiljno zaprijetili plemenitoj ideji Olimpizma.
Najprije su Olimpijske igre u Montrealu, 1976. bojkotirale mnoge afričke države jer nije udovoljeno njihovu zahtjevu da se s Igara udalji Novi Zeland čija je ragbi momčad nastupala u, tada rasističkoj, Južnoafričkoj Republici, iako ragbi (engl. rugby) nije tada bio, a nije ni danas, na rasporedu natjecanja na OI. 
Onda su Sjedinjene Američke Države i nekoliko drugih zapadnih zemalja, kao i još mnogo država s drugih kontinenata, američkih saveznica ili ekonomski bliskih sa SAD (kao npr. Japan), te Kina, sveukupno 65 država , bojkotirale   Olimpijske igre u Moskvi, 1980. godine zbog Sovjetske vojne intervencije u Afganistanu. 
Odgovor je, očekivano, uslijedio 4 godine poslije. Sovjetski Savez i zemlje Istočnog bloka, osim Rumunjske, ali zato uz “pomoć” socijalističke  Kube, Etiopije i Sjeverne Koreje, ukupno 14 država, “uzvratile” su  bojkotom Olimpijskih igara u Los Angelesu, 1984. godine.  
Posljednji, doduše “mini”, bojkot zadesio je Olimpijske igre u Seoulu, 1988. godine u Južnoj Koreji. Na ovim Igrama nisu se pojavile Sjeverna Koreja, Kuba, Etiopija i Nikaragva. 
Međutim, najtragičniji i najgori udarac u olimpijskoj povijesti desio se za vrijeme Olimpijskih igara u Münchenu, 1972. godine. Palestinski teroristi iz organizacije zvane Crni rujan upali su 5. rujna, 11-og dana Igara, u olimpijsko selo, ubili dvojicu izraelskih športaša, a devetoricu uzeli za taoce. U nastavku drame, došlo je do pokolja. U minhenskoj (vojnoj) zračnoj luci, poslije neuspjele akcije spašavanja talaca, ubijeno je svih devet izraelskih športaša, petorica terorista i jedan njemački policajac. Svijet je bio u šoku, ali su Igre, nakon 34-satnog prekida, nastavljene.
Igre XXXI. Olimpijade, 2016. godine, održale su se u Rio de Janeiru, u Brazilu, a Igre XXXII. Olimpijade 2020. godine, održat će se u Tokiju, u Japanu.
Grad domaćin  ZOI 2014. bio je ruski grad Soči, a ZOI 2018. održat će se u južnokorejskom gradu Pyeongchangu.
Brojne su organizacije uključene u organizaciju Olimpijskih igara. One sve zajedno čine Olimpijski pokret. Pravila i načela po kojima djeluju regulirana su Olimpijskom poveljom.
Na čelu je Olimpijskog pokreta Međunarodni olimpijski odbor (MOO), čiji je sadašnji (od 2013.) predsjednik Nijemac Thomas Bach. MOO je, mogli bismo ga tako nazvati, “vlada” Olimpizma, on brine o tekućim pitanjima i donosi važne odluke kao što su izbor grada – domaćina Olimpijskih igara, program Igara i druge odluke.
Međunarodne športske federacije. To su najviša tijela u svakom pojedinom športu,  (npr. FINA u plivanju, FIBA u košarci, FIFA u nogometu, itd). Trenutno 35 međunarodnih športskih federacija djeluje unutar Olimpijskog pokreta.Nacionalni Olimpijski odbori. Svaka zemlja članica ima svoj Olimpijski odbor, npr. Hrvatska ima Hrvatski olimpijski odbor (HOO), SAD imaju USOC (United States Olympic Committee), itd. Svaki Olimpijski odbor pojedine zemlje članice zastupa u svojoj domovini Olimpijski pokret, promiče njegova načela i pravila, pa se može reći da, ako je MOO “vlada” Olimpizma, onda su nacionalni Olimpijski odbori njegovi “veleposlanici” u svojim zemljama. Trenutno pod okriljem MOO djeluje 202 nacionalna Olimpijska odbora.Organizacijski odbor Olimpijskih igara. Formira ga nacionalni Olimpijski odbor one zemlje članice onda kada ta zemlja dobije čast organizirati Igre. Organizacijski se odbor raspušta po (uspješno) obavljenom zadatku tj. završetkom Olimpijskih igara (ne samim zatvaranjem Igara, nego sređivanjem cjelokupne bilance upravo održanih Igara). Međutim, njegov zadatak odmah nastavlja Organizacijski odbor one države koja organizira iduće Olimpijske igre.
Donedavno je MOO bio često kritiziran da je zatvorena organizacija s nekoliko članova “zacementiranih” u članstvu do kasne životne dobi, pa i doživotno. Posebno je donedavni predsjednik MOO-a Španjolac Juan Antonio Samaranch bio često kritiziran. Pod njegovim vodstvom Olimpijski je pokret veoma napredovao, ali mu se predbacivalo da se ponaša autokratski, a razmahala se, unutar MOO-a, i boljka suvremenog društva – korupcija. Sam Samaranch je bio obilježen hipotekom suradnje s bivšom Frankovom  fašističkom vladom u Španjolskoj, a i njegovo dugo predsjedanje MOO-om (21 godinu, tj. do svoje 81. godine) također je bilo predmet kritike.
Da bi se izbjegli budući skandali, predviđaju se i neke reforme s ciljem da se – primjerice pri izboru grada-domaćina Igara – izbjegne bilo kakvu moguću korupciju. Pojednostavljeno rečeno da bi neki nesavjesni član MOO-a dao glas nekom gradu, kandidatu za organizaciju Igara, na scenu, u posljednje vrijeme, često stupa – mito. Između ostalog, i zato, se planira u članstvo MOO-a uvoditi bivše ali i još aktivne velike športaše, jer se vjeruje, tj pretpostavlja se, da takav športaš, koji je svoju športsku slavu (ali i, naravno, materijalnu satisfakciju tj. novac) godinama mukotrpno, te znojem i odricanjima sticao na športskom polju, neće tako lako upropastiti i prodati se “za šaku dolara”. Planira se, također, i vremenski ograničiti članstvo u MOO-u.
Olimpijski pokret  koristi mnoga znamenja i simbole, od kojih mnoga prezentiraju ideje ideale koje je Coubertin imao u svojim vizijama. Svakako najpoznatiji simbol su Olimpijski krugovi. Ovih pet međusobno povezanih krugova predstavlja jedinstvo pet (naseljenih) kontinenata (Afrika, cijela Amerika, Australija, Azija i Europa), a boje tih krugova (s lijeva na desno: plava, žuta, crna, zelena i crvena) izabrane su zato jer svaka država svijeta ima na svojoj nacionalnoj zastavi bar jednu od tih boja. Olimpijski se krugovi nalaze i na Olimpijskoj zastavi koja se podiže, vijori i spušta prilikom otvaranja, trajanja, odnosno zatvaranja Olimpijskih igara. Olimpijski su krugovi prvi puta predstavljeni, a olimpijska se zastava prvi put zavijorila na Olimpijskim igrama u Antwerpenu, 1920. Zastava se u Olimpijski stadion unosi dok se svira svečana Olimpijska himna. Službeni je Olimpijski moto latinski izraz: Citius, Altius, Fortius  (brže, više, jače). A Coubertinovi su ideali, vjerojatno, najbolje opisani u Olimpijskom credu:
“Najvažnije na Olimpijskim igrama nije pobijediti, nego sudjelovati, kao što ni u životu nije najvažnija pobjeda nego borba. Velik je čovjek onaj tko ne osvaja nešto bez časne borbe.”
Olimpijski plamen pali se u grčkoj Olimpiji, i to ne bilo kako, nego sunčevom svjetlošću uz pomoć konkavnog zrcala. Zatim tako nastali plamen, na Olimpijskoj baklji  nosi tisuće trkača, štafetno, preko svih kontinenata, do grada u kojem će se održavati Olimpijske igre i, na kraju, do istaknutog mjesta na Olimpijskom stadionu na kom će plamen, upaljen u drevnoj Olimpiji, plamtjeti čitavo vrijeme održavanja Igara.
Prvi je put plamen na otvaranju nekih OI upaljen na Olimpijskim igrama u Amsterdamu, 1928, a način štafetnog (pre)nošenja plamena bakljom inauguriran je u sklopu priprema i otvaranja Olimpijskih igara u Berlinu, 1936 godine.
Podrobniji članak o temi: Olimpijski športoviNa Olimpijskim igrama u Londonu športaši su se natjecali u 26 športova. Ali samo je pet športova zastupljeno na Olimpijskim igrama od 1896. To su atletika, biciklizam, gimnastika, mačevanje i plivanje. Tu bi spadalo i veslanje koje je također trebalo biti održano na prvim Igrama, ali nije zbog lošeg vremena. A na Zimskim Olimpijskim igrama stalni su športovi alpsko skijanje, skijaško trčanje, umjetničko klizanje, hokej na ledu, nordijska kombinacija, skijaški skokovi i brzo klizanje. Treba napomenuti da su umjetničko klizanje i hokej na ledu bili na rasporedu nekih Olimpijskih igara i prije ustanovljenja, posebnih, Zimskih igara. 
Proteklih godina MOO je, naročito zbog mlađeg gledateljstva, uveo i neke nove atraktivne športove kao što su snowboarding tj. surfanje (daskom) na snijegu te odbojka na pijesku. Međutim, rapidan rast olimpijskih disciplina i natjecatelja prisiljava, nažalost, i na tužne mjere. Vjerojatno će se desiti da će se manje popularni športovi ili koje je pregazilo vrijeme, poput modernog petoboja, (ili skupi športovi kao kajak i kanu na divljim vodama, za čije je natjecanje potrebno izgraditi superskupu stazu koja je kasnije, obično, rijetko u upotrebi), morati boriti za svoj opstanak na Olimpijskim igrama. Premda MOO nije isključivao neki šport s još od Igara 1924. godine u Parizu, (nakon njih je isključen tenis, pa ponovo uveden 1988 u Seoulu), čini se da bi se to, nažalost, nekima, poslije Igara 2004 godine, ipak moglo dogoditi.
Do 1992 godine, u cilju atraktivnosti, povremeno, a i privremeno, su uvođeni novi, demonstracijski športovi, obično po jedan, po izboru zemlje organizatora Igara. Cilj je bio zainteresirati, uglavnom, domaću publiku kojoj su ti športovi bliski. Pobjednici u ovim demonstracijskim športovima nisu stjecali naslov Olimpijskog pobjednika. Neki od demonstracijskih športova kao Bejzbol na Ljetnim, ili curling na Zimskim igrama, pretendiraju da budu uvršteni u redovni program Olimpijskih igara.
U Coubertinovoj viziji na Olimpijskim igrama športaši su se trebali natjecati iz športskih ideala, a nikako za novac, i zato na Igrama nije bilo mjesta profesionalnim športašima. Ovo je načelo rezultiralo s nekoliko skandala tijekom moderne olimpijske povijesti.
Pobjednik u petoboju i desetoboju na Olimpijskim igrama u Stockholmu 1912, američki Indijanac Jim Thorpe, diskvalificiran je kad je otkriveno da je poluprofesionalno igrao baseball prije svojih olimpijskih pobjeda. Zlatne su mu medalje oduzete, umro je bez njih, a MOO ga je rehabilitirao tek 1983 godine. 
Dvadeset i četiri godine kasnije švicarski i Austrijski skijaši bojkotirali su natjecanja na Zimskim Olimpijskim igrama u Garmisch-Partenkirchenu, 1936, solidarizirajući se sa svojim trenerima i kolegama kojima je bio zabranjen nastup jer su zarađivali kao učitelji skijanja.
Postepeno je mnogima postajalo jasno da je mnoga amaterska načela pregazilo vrijeme. Na primjer, mnogi športaši istočnog bloka vodili su se kao amateri, bili su službeno zaposleni pri državnim ustanovama, ali sav posao im je bio samo treniranje i bili su amateri samo na papiru.
Pamti se smiješna situacija sa Olimpijskih igara u Munchenu 1972. godine kada je slavni 9-erostruki Olimpijski pobjednik u plivanju Mark Spitz zamalo bio diskvalificiran i ostao bez medalja jer je na jednom proglašenju, na pobjedničkom postolju, slavodobitno podigao desnu ruku u vis, a, na nesreću, u ruci je držao tenisice jedne renomirane športske kuće.
Tijekom 80-ih godina XX stoljeća stroga je amaterska stega popuštala, nastupali su, sve više, mnogi športaši za koje je svima bilo jasno da kruh (pa i puno više od toga) zarađuju isključivo baveći se športom. Situacija se naročito iskristalizirala tih 80-ih, te naročito 90-ih godina prošlog stoljeća. Mnogi športaši, u međuvremenu, više uopće nisu skrivali da za svoje nastupe primaju novac. Činili su to svi vrhunski atletičari, pa i mnogi drugi. A zabraniti njima, zbog toga, nastup na Olimpijskim igrama bio bi krah Olimpizma, jer ih je bilo sve više, i besmisleno bi bilo gledati natjecanja na Igrama bez takvih veličina. Točka na i konačno je stavljena na Olimpijskim igrama u Barceloni 1992 godine, nastupom famoznog košarkaškog ”dream teama”, sastavljenog od najvećih veličina američke profesionalne NBA lige koji su, i službeno, bili profesionalci. Jedini šport u kojem se, još, profesionalci ne natječu je boks, a u nogometu se također natječu profesionalci, ali samo do 23 godine starosti, da ne bi maksimalna konkurencija najkvalitetnijih natjecatelja na Olimpijskim igrama kvarila draž natjecanja na Svjetskom nogometnom prvenstvu, inače velikom biznisu i manifestaciji (po praćenju, ne po natjecateljima, jer tu nastupa puno manje športaša: 32 momčadi s po 20-ak igrača) tek nešto manjoj od Olimpijskih igara.
Ali pravila o reklamama i reklamiranju su i dalje vrlo stroga. Reklama ne smije biti na samim športskim borilištima, a službeni sponzori Olimpijskih igara sponzoriraju sve natjecatelje. Od osobnog reklamiranja športašima je jedino dozvoljeno na dresovima, tenisicama ili trenirkama nositi logotipe proizvođača, ali su veličine tih natpisa limitirane.
Jedan od najvećih problema i opasnosti današnjeg športa u cjelini, a samim tim i Olimpijskih igara je upotreba nedozvoljenih stimulativnih sredstava, droga, kemijskih i medicinskih medikamenata, jednom rječju znanih kao doping. Uzimanje, tj. konzumiranje tih sredstava na kraći rok može i donijeti bolji rezultat, ako, naravno, športaš posjeduje ostale kvalitete potrebne da ga učine prvakom. Ali na dulji rok to može dovesti do fizioloških, fizičkih, zdravstvenih smetnji, čak i raka, a može dovesti i do iznenadne smrti čak i za vrijeme natjecanja. Još je vrlo opasno i to što se  posljedice mogu javiti i u kasnijih naraštaja.
Ali kod svakog je športaša želja za sudjelovanjem na Olimpijskim igrama, a kamoli Olimpijska pobjeda, prevelik izazov, pa neki, u posljednje doba nažalost mnogi, pribjegavaju svim sredstvima da bi došli do tog, za svakog pravog športaša, najuzvišenijeg cilja.  Još u ranim godinama XX stoljeća olimpijski su natjecatelji koristili slične medikamente za poboljšanje svojih sposobnosti, pa time i rezultata. Npr. pobjednik u maratonu na Olimpijskim igrama u St. Louisu, 1904 godine, Thomas Hicks kao stimulanse je od svog trenera primao strihnin (!) i konjak, čak i za vrijeme utrke!
Tako je to išlo do kasnih 60-ih prošlog stoljeća, kada su športske federacije počele uviđati zlo dopinga i zabranjivati ga a MOO je zabranio doping 1967. godine.
Športaš koji je neslavno ušao u povijest kao prvi pozitivan na doping kontroli bio je moderni petobojac, Šveđanin Hans-Gunnar Liljenwall, na Olimpijskim igrama u Mexico Cityiju, 1968. godine. Preko pedeset športaša otkriveno je, poput njega, u sljedeće 34 godine, najviše u dizanju utega.
Međutim, daleko “najčuveniji” slučaj dopinga, uopće u povijesti športa, je slučaj kanadskog sprintera Bena Johnsona, na Olimpijskim igrama u Seoulu, 1988 godine. On je pobijedio u finalu utrke na 100 m, koristeći, dakako nedozvoljenu, supstancu stanozolol, koja, između ostalog, razara jetru. Ali njegova želja da bude Olimpijski pobjednik bila je jača od svih mogućih opasnosti. Naravno, pobjeda i zlatna medalja su mu oduzete, a svjetski rekord iz te utrke (9,79 sec.) mu je poništen.
Usprkos provjerama, mnogi športaši koriste doping i ne budu uhvaćeni “na djelu”. Tek 90-ih godina na vidjelo su izišli dokazi da su mnogi, bolje reći velika većina Istočnonjemačkih športaša, a pogotovu športašica, koristili anaboličke steroide, te mnoga druga sredstva medicinske i kemijske prirode, a u tome su bili poticani od svojih stručnih stožera, pa čak i od službene državne politike. Međutim, i nažalost, nekim od tih športašica se desilo veliko zlo kao posljedica dugotrajnog konzumiranja kemijskih medikamenata: neke su rodile malformiranu djecu (žalosni slučajevi nekih, nekad vrhunskih, plivačica bivše Istočne Njemačke koje su suvereno vladale svjetskim bazenima 70-ih i 80-ih godina XX stoljeća).
A i fantastična američka atletičarka Florence Griffith Joyner, koja je 1988 postavila nedostižne svjetske rekorde na 100 i 200 m (10,49 sec na 100 m na američkim kvalifikacijama za OI i 21,34 sec na 200 m na samim OI U Seoulu) umrla je 21. rujna 1998, sa 39 (!) godina u snu, od komplikacija izazvanih astmom...(?)   
Ponukan ovakvim i sličnim, sve brojnijim primjerima i skandalima, kasnih 90-ih MOO je poveo oštru bitku protiv dopinga, zbog čega je formirana Svjetska anti-doping Agencija (WADA – World Anti-Doping Agency). Kad je Agencija počela svoj rad pokazalo se da će bitki biti mnogo, rat će biti dug, a pobjeda (nadajmo se da će je biti), daleka i neizvjesna. Na Olimpijskim igrama 2000 i 2002 godine borba je počela donositi ploda: “stradali” su neki osvajači medalja u dizanju utega i skijaškom trčanju jer su im otkrivena nedopuštena stimulativna sredstva primjenom najsuvremenijih i najsofisticiranijih znanstvenih metoda.
Ali usprkos svemu, unatoč svim primjerima, upozorenjima i prijetnjama, na Olimpijskim igrama u Ateni 2004.godine 23 (dvadeset i troje) športaša i športašica diskvalificirano je zbog dopinga!!! 
Zato se ne treba se zanositi (početnim) uspjesima. Jasno je da bitka MOO-a i ostalih svjetskih športskih foruma veoma nalikuje igri policajca i lopova. Naime, čim policija otkrije metodu koju su lopovi dotada koristili, oni izmisle novu, i uvijek su u prednosti pred zakonom. Isto je tako i u športu. Kada neko stimulativno sredstvo bude otkriveno, pa proglašeno nedozvoljenim, postoje športaši, njihovi stručni stožeri i, u njihovoj službi, moćni laboratoriji koji će pronaći novo sredstvo dopinga. Budući se danas u športu vrti golem novac, postoje športaške skupine, ili čak medijski atraktivni športaši-pojedinci, iza kojih stoje laboratoriji, sofisticiraniji i opremljeniji od onih koji su na raspolaganju MOO-u.
Za sve discipline, svih športova zastupljenih na Olimpijskim igrama, slavodobitnicima, pojedinačnim i ekipnim, dijele se medalje: za prvo mjesto zlatna medalja (u stvarnosti je to srebro presvučeno zlatom), za drugo mjesto srebrna medalja a za treće mjesto dodjeljuje se brončana medalja. Ovaj način dodjele odličja uveden je na Olimpijskim igrama u Londonu, 1908. Na prvim modernim Igrama, 1896. godine u Ateni, medalje je primalo samo dvoje prvoplasiranih, a na Igrama 1900 i 1904 godine odličnicima su se dodjeljivale raznorazne nagrade i pokali.
Baš stoga što se Olimpijske igre održavaju svake četiri godine, i javnost i športaši cijene ih, i uspjeh na njima priželjkuju, mnogo više nego na svjetskim prvenstvima ili raznim turnirima, kojih se svake godine održava mnoštvo. Mnogi vrhunski npr. plivači ili atletičari, nerijetko, jednostavno ne dođu na svjetska prvenstva koja se održavaju u predolimpijskoj godini da im to ne bi remetilo zacrtani plan priprema za Olimpijske igre. Naravno da je tu izuzetno važna i povijesna dimenzija Olimpijskih igara. Nije zato nimalo čudno da mnogi Olimpijski pobjednici bivaju u svojim zemljama dočekivani i slavljeni kao istinski heroji, baš kao što je to bilo i tisućljećima ranije, a u današnje vrijeme Olimpijska pobjeda donosi često i materijalnu satisfakciju. Zbog svega toga i tu velikim dijelom leži objašnjenje zašto se neki športaši nastoje pošto-poto dokopati naslova Olimpijskog pobjednika, riskirajući, upotrebom dopinga svoje zdravlje, ponekad i život, a ponekad i zdravlje svog budućeg potomstva.
Neki, najuspješniji Olimpijski pobjednici, stječu i svjetsku slavu i ulaze u, ne samo športsku, nego i u opću povijest čovječanstva. Sasvim je sigurno da će se Paavo Nurmi, Jesse Owens, Emil Zatopek, Mark Spitz, Carl Lewis i još poneki Olimpionik naći u leksikonima i enciklopedijama “rame uz rame” sa Cezarom, Karlom Velikim, Leonardom, Napoleonom i drugim velikanima povijesti. Tolika je važnost Olimpijskih igara a pogotovo Olimpijske pobjede, pa gore navedeno olimpijsko geslo: Važno je sudjelovati, ne pobijediti, nažalost, sve više blijedi.  Možda se može ići toliko daleko pa čak i  ustvrditi da je Olimpijska pobjeda najveće dostignuće i čast koju neki čovjek može postići (kao športaš, sigurno). S ovim dostignućem i čašću mjerljiva je jedino Nobelova nagrada, ali to je ipak najveće dostignuće u umno-znanstvenom djelovanju. Međutim treba ovom prilikom staviti ruku na srce, pa iskreno priznati: kao što ni svaka Nobelova nagrada nema jednaku “težinu” (ne može se mjeriti Nobelova nagrada jedne Marie Curie za kemiju ili Alberta Einsteina za fiziku s onom npr. Henrya Kissingera ili Jimmyia Cartera za mir); tako nije isto postati Olimpijski pobjednik na 400 m prepone u atletici, na 200 m leđno u plivanju ili na konju s hvataljkama u gimnastici; kao postati to isto u badmintonu ili odbojci na pijesku. Međutim, osim stručnog pogleda na takve vrijednosti, veliki značaj ima i medijska snaga pojedinog športa, što, opet, varira od jednog do drugog dijela svijeta.
Pitanje je teško i slojevito. Različitosti u konkurenciji koja je vladala na početnim Olimpijskim igrama od one strahovite koja vlada danas, ali i razlika u znanosti koja je pomagala športu nekad i sad, razlika od nekadašnjeg amaterskog bavljenja športom do današnjeg, gotovo od reda, profesionalnog, te različitosti samih športova; stavljaju pred objektivnog promatrača veliko pitanje: zaista, a tko je najveći Olimpijac u povijesti Igara?  Ako mjerimo brojem osvojenih medalja, treba znati da športaši u nekim športovima, ma kako fantastični bili, ne mogu osvojiti više od jedne medalje na jednim Igrama.
Npr. jedan hrvač, odbojkaš ili dizač utega, pa da je i natčovjek, može osvojiti samo jednu (zlatnu) medalju na jednim Igrama. 
S druge strane, u nekim športovima športaši mogu, osim svojih podviga, računati i na ekipne medalje (atletika, biciklizam, gimnastika, konjički šport, plivanje, mačevanje). 
Nadalje, bilo je veličanstvenih športaša koji nisu imali ”ekipnu” pozadinu, a ušli su u povijest športa i Olimpijskih igara, npr. ruski plivač Aleksandr Popov osvojio je na Igrama 1992 i 1996, sam, četiri (2 + 2) zlatne medalje, i nije mogao više, jer Rusi nisu imali još nekoliko tako maestralnih plivača da bi Popov mogao osvajati zlata i u štafetama. Suprotan je primjer američke plivačice Jenny Thompson. Svrstala se odmah iza najvećih velikana športa: Phelpsa, Nurmija, Spitza, Lewisa, jer je na Igrama 1992, 1996 i 2000 osvojila osam zlatnih medalja, ali – apsolutno sve – u štafetama, a sama - niti jednu. Ali, postoje i športaši koji su osvojili samo jednu jedinu zlatnu olimpijsku medalju a zauvijek su ušli, i ostat će, u povijesti Olimpizma. Najočitiji je primjer za to američki atletičar Bob Beamon, koji je na Olimpijskim igrama u Mexico Cityiju, 1968., pobijedio postavivši u finalu skoka u dalj tada nezamislivi svjetski rekord od 8 m i 90 cm, šokirao športski svijet i tim jednim skokom odletio - u povijest.
Strogo statistički gledano, po broju osvojenih olimpijskih medalja, jasno je da je daleko najuspješniji olimpijac u povijesti Igara američki plivač Michael Phelps, s 28 olimpijskih medalja, od toga  - čak - 23 zlatne medalje, te po 3 srebrne i 2 brončane olimpijske medalje.
Ipak, ako bi se baš trebalo odlučiti, te razmotriti i ostale gore navedene čimbenike, tada, kada se sve zbroji i oduzme, uzevši u obzir broj osvojenih olimpijskih medalja, pa broj samostalno osvojenih zlatnih olimpijskih medalja, dominaciju kojom je pobjeđivao, trajanje te dominacije, raznovrsnost disciplina u kojima je pobjeđivao, stil i športsko savršenstvo; za mnoge je stručnjake, povjesničare športa i Olimpizma (najrenomiraniji sportski magazin na svijetu, američki "Sports Illustrated", proglasio ga je za "najvećeg olimpijca 20. stoljeća") te za ljubitelje športa uopće; najveći Olimpijac u povijesti Igara je - američki atletičar Carl Lewis.
Predsjednici Međunarodnog olimpijskog odbora biraju se na period od više godina, bez posebnih ograničenja. Stoga je u dosadašnjoj povijesti bilo samo 8 predsjednika. Njihova imena i periode predsjedanja pogledajte u članku predsjednici MOO.
Posebna se čast ukazuje osobi koja prilikom otvaranja Igara donesenu baklju preuzima posljednja, te plamenom iz baklje upali vatru na samom stadionu, simbolizirajući tako početak Igara. Iako je plamen naravno upaljen već ranije i donešen bakljom, ta se osoba naziva palitelj Olimpijskog plamena. Popis svih dosadašnjih palitelja Olimpijskog plamena na zimskim i ljetnim Igrama pogledajte u članku Olimpijski plamen.
Uz starogrčke Olimpijske igre, bile su još tri Panhelenske igre: Istmijske igre, Pitijske igre (Delfijske), Nemejske igre. Žene su se natjecale na Herejskim igrama.

Olympique Lyonnais (često nazivan Lyon ili samo OL) je francuski nogometni klub iz Lyona. Klub se trenutno natječe u prvoj francuskoj nogometnoj ligi, poznatijoj pod imenom Ligue 1. Prema navijačima i sportskim povjesničarima, klub je osnovan kao Lyon Olympique Universitaire davne 1899. godine, ali su se nacionalno etablirali kao službeni klub 1950. godine. Najbolje razdoblje kluba do danas je prvo desetljeće 21. stoljeća. Svoj prvi naslov u Ligue 1 Lyon je osvojio u sezoni 2001./02. i time započeo rekordni niz od čak sedam uzastopnih osvajanja naslova prvaka prve francuske nogometne lige. Lyon je također osvojio rekordnih sedam naslova pobjednika francuskog superkupa, pet naslova francuskog kupa i tri naslova osvajača druge francuske nogometne lige (Ligue 2). 
U prestižnom nogometnom natjecanju Liga prvaka, Lyon je do danas nastupio 12 puta, a tijekom sezone 2009./10. ostvario je svoj najbolji rezultat plasiravši se u polufinale tog natjecanja, nakon što je prethodna tri puta bio izbačen u četvrtfinalu. Svoje domaće utakmice Olympique Lyonnais igra na stadionu Parc Olympique Lyonnais koji može primiti 59.186 gledatelja, a nalazi se u Décines-Charpieu, predgrađu grada Lyona. Na utakmicama kod kuće, klub nastupa u svojim tradicionalnim dresovima koje čine bijela, crvena i plava boja. Lyon je bio član skupine G14 koju čine najjači nogometni klubovi iz Europe, a također su jedni od osnivača njezinog nasljednika - Europskog udruženja klubova. 
Olympique Lyonnais jedan je od najpopularnijih klubova u Francuskoj. Prema anketi iz 2009. godine otprilike 11% stanovništva te zemlje navija za Lyon, a klub taj broj dijeli s Paris Saint-Germainom. Ispred njih je samo Olympique de Marseille. Nadimak kluba, Les Gones, u regionalnom dijalektu iz Lyona znači "klinci". Predsjednik kluba je Jean-Michel Aulas, a trenutni trener je Bruno Génésio. Olympique Lyonnais također ima i vrlo uspješan ženski nogometni tim koji je do danas osvojio prvenstvo rekordnih jedanaest puta. Ženski nogometni klub također je osvojio žensku Ligu prvaka 2011., 2012. i 2016. godine.
U početku je Olympique Lyonnais osnovan kao Lyon Olympique Universitaire 1896. godine kao više-sportski klub. Nakon mnogih unutarnjih sukoba u vezi zajedničkog rada amatera i profesionalaca u klubu, tadašnji menadžer kluba Félix Louot i njegova ekipa razmišljali su o osnivanju vlastitog kluba. Dana 3. kolovoza 1950. godine, Louotov plan se ostvario kada je dr. Albert Trillat, između ostalih, osnovao Olympique Lyonnais. Prvi trener kluba bio je Oscar Heisserer, a 26. kolovoza 1950. godine klub je odigrao svoju prvu službenu utakmicu pobijedivši CA Paris-Charenton rezultatom 3:0 pred tri tisuće navijača. Već u drugoj godini svog postojanja, Lyon je osvojio naslov prvaka druge francuske nogometne lige (Ligue 2) i automatski ušao u Ligue 1. 
Tijekom 60-ih i 70-ih godina prošlog stoljeća, Lyon je polučio osrednje uspjehe pod vodstvom igrača kao što su Fleury Di Nallo, Nestor Combin, Serge Chiesa, Bernard Lacombe i Jean Djorkaeff. Trener Lucien Jasseron osvojio je s Lyonom njihov prvi naslov prvaka francuskog kupa 1964. godine, pobijedivši u završnici Bordeaux rezultatom 2:0. Klub je također igrao vrlo dobro u Ligue 1 pod vodstvom trenera Jasserona sve do sezone 1965./66. koju su završili na dalekom 16. mjestu pa je trener otpušten. Njegova zamjena bio je Louis Hon koji je doveo Lyon do njihovog drugog naslova prvaka francuskog kupa nakon 3:1 pobjede protiv Sochauxa u sezoni 1966./67. Početkom 70-ih klub je vodila bivša nogometna zvijezda Aimé Mignot. Pod njegovim vodstvom Lyon je osvojio treći naslov prvaka francuskog kupa pobijedivši 2:1 Nantes u finalu u sezoni 1972./73. .
U lipnju 1987. godine, klub Olympique Lyonnais je kupio biznismen Jean-Michel Aulas koji je preuzeo kontrolu nad klubom s namjerom pretvaranja istog u etablirani nogometni klub koji će se boriti za naslov prvaka Ligue 1. Njegov ambiciozni plan, nazvan OL - Europa, osmišljen je kako bi se klub još više razvio kroz europska natjecanja u razdoblju od najviše četiri godine. Prvi trener bio je Raymond Domenech. Novi predsjednik dao je Domenechu odriješene ruke pa je ovaj mogao pozvati kojeg god igrača je želio i smatrao sposobnim da pomogne klubu u njihovim ambicijama. Već u prvoj sezoni Domenecha, klub se kvalificirao za kup UEFA. Nažalost, tijekom ostatka njegove trenerske karijere klub nije polučio zapaženije rezultate. Domenecha ja kasnije zamijenio francuski internacionalac Jean Tigana, koji je klub odveo do impresivnog drugog mjesta Ligue 1 u sezoni 1994./95. 
Na početku novog tisućljeća, Lyon je počeo ostvarivati velike rezultate u francuskom nogometu. Tijekom tog vremena, postao je vodeći francuski nogometni klub, našavši se ispred velikih klubova kao što su Olympique de Marseille i Paris Saint-Germain te također postavši najbogatiji klub i jedan od najpopularnijih. Lyon je postao poznat po razvijanju mnogih nogometnih talenata koji će postati popularni ne samo u Francuskoj, već i u inozemstvu. Među njima su svakako Michael Essien, Florent Malouda, Juninho Pernambucano, Cris, Éric Abidal, Mahamadou Diarra, Patrick Müller i Karim Benzema. Svoj prvi naslov prvaka Ligue 1 Lyon je osvojio u sezoni 2001./02. čime je započelo rekordno osvajanje od sedam uzastopnih naslova prvaka. Tijekom tog razdoblja, klub je također osvojio i još jedan naslov pobjednika francuskog kupa, svoj prvi naslov pobjednika francuskog liga kupa i rekordnih sedam naslova prvaka superkupa. Klub je također uspješno nastupao i u europskim natjecanjima našavši se tri puta u četvrt-finalu lige prvaka, te jednom u polufinalu. Njihova dominacija u Ligue 1 završena je u sezoni 2008./09. kada je prvakom francuske postao Bordeaux i to nakon što je OL upropastio vodstvo kojeg je imao u domaćem prvenstvu tijekom cijele sezone, osvojivši zadnja dva mjeseca u prvenstvu iznimno mali broj bodova.
Vlasnik kluba Olympique Lyonnais je biznismen Jean-Michel Aulas, koji je klub kupio 15. lipnja 1987. godine. Aulas je osnivač i glavni direktor tvrtke CEGID (Compagnie Européenne de Gestion par l'Informatique Décentralisée). Nakon što je otplatio sve klupske dugove, Aulas je restrukturirao kompletni menadžment i reorganizirao financije te, u nepuna dva desetljeća, pretvorio Lyon iz drugorazrednog kluba u jedan od najbogatijih nogometnih klubova na svijetu. Međutim, Aulas je također kritiziran da klub vodi kao da je u pitanju neki biznis. Klub se trenutno nalazi na europskoj burzi pod imenom OL Groupe (inicijali OLG).U travnju 2008. godine poslovni magazin Forbes stavio je Lyon na 13. mjesto najprofitabilnijih nogometnih klubova u svijetu. Magazin je procijenio njegovu vrijednost na 408 milijuna dolara (275,6 milijuna Eura), isključujući dug. U veljači 2009. godine, Lyon se našao na 12. mjestu Deloitteove liste nogometnih klubova s procijenjenom zaradom od 155,7 milijuna Eura u sezoni 2007./08., što ga čini jednim od najboljih nogometnih klubova u svijetu.
Aulas se trenutno nalazi na čelu Europskog udruženja klubova, sportske organizacije koja predstavlja nogometne klubove u Europi.
Olympique Lyonnais je igrao na stadionu Stade de Gerland od početka svog postojanja, 1950. godine. Godine 1910. tadašnji gradonačelnik Lyona, Édouard Herriot, došao je na ideju razvitka i gradnje sportskog stadiona s atletskom stazom i velodromom u gradu. Godine 1912. gradnja stadiona službeno je odobrena, a posao njegove konstrukcije i razvoja pala je na Tonyja Garniera. Sama gradnja započela je 1914. godine uz nadu da će završiti iste godine. Nažalost, zbog Prvog svjetskog rata, gradnja je prekinuta, ali je nastavljena i stadion je dovršen 1919. godine, a kompletno funkcionalan postao je 1920. godine. Godine 1926. Stade de Gerland je inaugurirao sam Herriot. 
Olympique Lyonnais na Gerlandu je igrao u razdoblju od 1950. pa sve do siječnja 2016. godine. Stadion je u početku imao i biciklističku stazu, ali je ona kasnije uklonjena kako bi se povećao kapacitet sjedala. Godine 1984. arhitekt Rene Gagis napravio je manje renovacije na stadionu koje su uključivale izgradnju tribina Jean Bouin i Jean Jaurès. Daljnje renovacije napravljene su kako bi se stadion u potpunosti pripremio za svjetsko nogometno prvenstvo 1998. godine, jer je već tada FIFA zahtijevala da svi stadioni na kojima se igraju utakmice svjetskih prvenstava moraju imati samo sjedeća mjesta, a ne i stajaća. Sjeverne i južne tribine, poznate pod imenima Jean Jaurès i Jean Bouin su u potpunosti srušene i nanovo izgrađene, a atletske staze koje su ostale čak i nakon uklanjanja biciklističke staze su također maknute. Arhitekt Albert Constantin napravio je navedene renovacije stadiona. Kapacitet stadiona Gerland danas iznosi 40,494 sjedala.Dana 1. rujna 2008. godine predsjednik Lyona, Jean-Michel Aulas, službeno je najavio plan gradnje novog stadiona kapaciteta 60.000 gledatelja, nazvan OL Land, koji bi se trebao izgraditi na 50 hekara zemlje koja se nalazi u Décines-Charpieu, predgrađu Lyona. Dana 13. listopada iste godine projekt je službeno odobren od strane države i grada, a procijenjeno je da je izgradnja stadiona u konačnici koštala 180 milijuna Eura javnog novca te dodatnih 60-80 milijuna Eura iz urbane zajednice Lyona. Međutim, još otkad je najavljena izgradnja novog stadiona klupski napori da se započne s gradnjom bili su usporeni zbog administrativnih procedura, političkih interesa i različitih grupa koje smatraju da gradnja stadiona financijski, ekološki i društveno neće pomoći poreznim obveznicima i općenito zajednici Décinesa.
Dana 22. rujna 2009. godine francuske novine L'Equipe objavile su da je OL Land službeno izabran od strane francuskog nogometnog saveza kao jedan od 12 stadiona na kojem će se igrati utakmice europskog nogometnog prvenstva 2016. godine. Savez je službeno objavio 11. studenog 2009. godine da je Lyon izabran kao jedan od gradova u kojem će se igrati utakmice spomenutog prvenstva.Izgradnja novog stadiona naziva Parc Olympique Lyonnais započela je u ljeto 2013. godine, a 9. siječnja 2016. službeno je otvoren. Svoju prvu utakmicu Olympique Lyonnais je odigrao protiv Troyesa, a domaćini su na kraju slavili rezultatom 4:1 pogodcima Alexandrea Lacazettea, Rachida Ghezzala, Jordana Ferrija i Claudija Beauvuea.
Centar Tola Vologe je trening centar i glavno sjedište Olympique Lyonnaisa. Nalazi se u samom gradu Lyonu, nedaleko od stadiona Gerland. Centar je dobio ime po Anatoleu Tologeu, često nazivanom Tola Vologe, poznatom sportašu iz Lyona kojeg je ubio Gestapo tijekom Drugog svjetskog rata. Sam centar poznat je po visokom stupnju treninga, a kroz njega je prošlo nekoliko vrlo poznatih nogometaša kao što su Karim Benzema, Hatem Ben Arfa, Sidney Govou i Ludovic Giuly. U centru trenira seniorska momčad Lyona, njegove rezerve, mladi naraštaji (muški i ženski), kao i ženska nogometna momčad. Bivši igrač Lyona, Alain Olio, trenutno je voditelj centra.
Od početka njegovog postojanja, službene boje kluba bile su crvena, plava i bijela od kojih je potonja gotovo uvijek bila najdominantnija. Tijekom prvih godina postojanja, Olympique Lyonnais primarno je igrao u isključivo bijelim dresovima. Godine 1955. klupski čelnici odlučili su u kombinaciju dodati crveni i plavi škapular te plave gaćice. Godine 1961. tradicija škapulara je otišla u povijest te su dodane dvije vodoravno postavljene crvene i plave trake. Nakon šest godina klub se ponovno vratio kompletno bijelim dresovima, ali su ostavili crvene i plave trake - ovaj puta postavljene okomito s lijeve strane dresova. Igrači Lyona ovakve su dresove nosili od sezone 1970./71. sve do sezone 1975./76. Za sezonu 2002./03. vlasnik kluba Jean-Michel Aulas rekao je da će se igrači vratiti nošenju tih starih dresova što su i učinili uz sitne modifikacije svake godine te su ih nosili u šest od sedam godina za redom dok su bili prvaci Ligue 1.
Godine 1976. dogodile su se drastične promjene kada su u potpunosti odbačeni bijeli dresovi i zamijenjeni za crvene, slične onima kakve nose igrači Liverpoola. Takve dresove Lyon je nosio do sezone 1989./90. osim u sezonama 1977./78. i 1978./79. kada su igrači nosili dresove s dodanim mornaričko plavim okomitim trakama koje su kasnije proglašene neuspješnim. Nakon završetka sezone 1989./90. klub se ponovno vratio nošenju kompletno bijelih dresova, a na početku sezone 1995./96. vratio se i nošenju okomitih traka koje su, ovoga puta, bile postavljene po sredini dresa umjesto s njegove lijeve strane. Ovaj stil dresova klub je zadržao sve do sezone 2001./02. U sezoni 2009./10. Lyon je nosio bijele dresove s vodoravno postavljenim crvenim i plavim trakama. U Ligi prvaka Lyon je tijekom godina koristio različite boje dresova kao svoj prvi izbor uključujući crvene, mornaričko plave, svijetlo plave, crne, srebrne i florescentno bijele.
Olympique Lyonnais ima vrlo aktivne i izrazito lojalne navijačke skupine koje se sastoje od različitih grupa. Najpoznatija navijačka skupina zove se Bad Gones ("Loši klinci"). Skupina je osnovana 1987. godine, baš oko vremena kad je Jean-Michel Aulas kupio klub, a na stadionu Gerland su locirani na sjevernoj tribini Virage Nord. Tijekom sezone 2007./08. skupina je slavila svoju 20. obljetnicu postojanja. Bad Gones imaju snažnu reputaciju u Europi, zahvaljujući dobrim igrama samog kluba u Ligue 1 i konstanom prisutnošću u europskim natjecanjima, pogotovo Ligi prvaka. 
Još jedna značajna navijačka skupina je i Cosa Nostra Lyon koja se na stadionu Gerland obično nalazi na južnoj tribini Virage Sud. Skupina je osnovana 2007. godine nakon spajanja dviju grupa: Lugdunums koja je postojala od 1993. godine te Nucleo Ultra koja je osnovana 2000. godine. Razlog spajanja dvaju različitih navijačkih skupina u jednu bio je pokušaj postizanja stabilnosti među navijačima. Klub više ne priznaje skupinu kao službenu, ali ona i dalje nastavlja sa svojim radom. Od ostalih navijačkih skupina svakako treba izdvojiti Hex@gones osnovanu 2000. godine čiji navijači također sjede na južnoj tribini; zatim Gastrogones koji sjede na tribini Jean Bouin; i O'Elles Club koji se obično nalaze na tribini Jean Jaurès.
Klub također ima navijačke skupine koje se nalaze izvan samog grada Lyona. Skupina Gones 58 na utakmice dolazi iz Bourgognea, dok skupina Gones 26 dolazi iz obližnjeg Valencea. Tri manje navijačke skupine dolaze iz Septimagonesa, Loups Marchoisa i Dauphigonesa.
Prva službena utakmica Lyona bila je 3:0 pobjeda protiv kluba CA Paris-Charenton 26. kolovoza 1950. godine. Od svog osnutka klub je odigrao 48 sezona u prvoj francuskoj nogometnoj ligi, odnosno sveukupno 1768 utakmica. Od njih 1768 pobijedili su 686 puta, odigrali neriješeno 442 puta, a 602 utakmice su izgubili. U 9 sezona koliko je klub igrao u Ligue 2, Lyon je odigrao 310 utakmica. Pobijedio je u njih 160, neriješeno odigrao 84 utakmice, a 56 izgubio. Svoju jubilarnu tisućitu pobjedu Lyon je ostvario u sezoni 2003./04. u utakmici protiv Strasbourga.
Francuz iz Maroka, veznjak Serge Chiesa drži rekord po broju nastupa za Lyon odigravši čak 541 utakmicu u razdoblju od 14 sezona (od 1969. do 1983. godine). Nakon njega slijedi vratar Grégory Coupet koji je u tijeku 11 sezona odigrao 518 utakmica između 1997. i 2008. godine. Uz Sidneyja Govoua, Coupet je jedini igrač u povijesti Lyona koji je osvojio sva četiri domaća natjecanja u kojima taj klub nastupa: Ligue 1, francuski kup, francuski liga kup i francuski superkup. Također, Govou, Coupet i Juninho jedini su igrači koji su sudjelovali u osvajanju svih sedam naslova prvaka Ligue 1. 
Najbolji strijelac kluba do danas je Fleury Di Nallo koji je postigao čak 182 pogotka između 1960. i 1974. godine. Di Nallo se također nalazi na trećem mjestu igrača s najviše nastupa za Lyon: 489 nastupa u 14 godina, odmah iza Chiese i Coupeta. Unatoč impresivnom broju postignutih pogodaka Di Nallo ne drži i rekord najviše postignutih pogodaka u jednoj sezoni. Ta čast pripada Andréu Guyu koji je u sezoni 1968./69. postigao 25 zgoditaka, ali ga je u sezoni 2014./15. prestigao Alexandre Lacazette koji je u istoj postigao 27 pogodaka.
Lyonova najveća pobjeda je 10:0 koju su uspjeli ostvariti čak dva puta: u francuskom kupu u sezoni 1953./54. protiv Ajaccioa, te dvije sezone kasnije (1955./56.) protiv Dellea u istom natjecanju. Lyonova najveća pobjeda u ligi je 7:0 koja se također dogodila dva puta: prva u sezoni 1966./67. protiv Angersa, a druga u sezoni 1997./98. protiv Marseillea. U europskim natjecanjima Lyon je ostvario najveću pobjedu u sezoni 1974./75.: 7:0 protiv FA Red Boysa Differedange iz Luksemburga.
Povijesno gledano, Lyon je najjačeg suparnika u Ligue 1 imao u Saint-Étienneu s kojim su igrali tzv. Derby du Rhône. Međutim, nakon što je klub postao dominantan na početku novog tisućljeća, stvorili su česta suparništva s klubovima kao što su Marseille, Bordeaux, Paris Saint-Germain i Lille. Lyon također dijeli manje rivalstvo sa susjednim klubovima Grenobleom i AS Lyon Duchèreom. 
Rivalstvo sa Saint-Étienneom započelo je tijekom 60-ih godina prošlog stoljeća nakon što je Lyon učvrstio svoje mjesto u Ligue 1. Radi se o susjednim klubovima (dijeli ih tek 25 kilometara) kao i dva grada potpuno različite povijesti, kako društvene tako i kulturne: za Lyon se oduvijek smatralo da je grad bogataša, dok je Saint-Étienne bio grad radničke klase. Derbi se u današnje vrijeme reklamira kao "najuspješniji francuski nogometni klub u posljednjih 10 godina" (Lyon) protiv "bivšeg najjačeg francuskog kluba" (Saint-Étienne) i često predstavlja jedan od vrhunaca svake sezone Ligue 1. 
Lyonovo suparništvo s Marseilleom seže sve od 23. rujna 1945. godine, kada su klubovi odigrali svoju prvu međusobnu utakmicu. Derbiju se, često nazivanom Sudar Olympiquea ("Choc des Olympiques"), obično daje veliki značaj svake sezone budući se radi o klubovima visokog standarda u Francuskoj između kojih se odlučuje o naslovu prvaka. Marseille, Saint-Étienne i Lyon su jedini francuski klubovi koji su uspjeli osvojiti Ligue 1 četiri puta za redom (Marseilleu je to pošlo za rukom čak dva puta).
Dana 7. kolovoza 2009. godine Lyon je službeno objavio da će potpisati Ugovor na 10 godina s poznatom njemačkom tvrtkom Adidas koji je započeo od sezone 2010./11., a zbog kojeg će Lyon zaraditi 5 milijuna Eura godišnje plus dodatnu zaradu od prodaje.Nakon sezone 2008./09. dugogodišnje sponzorstvo Lyona s francuskom multinacionalnom korporacijom Accor and Renault Trucks je završio. Dana 22. srpnja 2009. godine, tvrtka za internet klađenje BetClic iz Pariza sklopila je Ugovor s Lyonom o stavljanju svojeg loga na Lyonove dresove. Međutim, budući je francuski zakon zabranjivao kockanje na internetu, Lyon nije smio nositi nove dresove. Dana 12. kolovoza 2009. godine, netom prije prve utakmice sezone s Le Mansom, klubu je zabranjeno igranje u navedenim dresovima od strane ligaškog udruženja, pod cijenom gubljenja (eventualnih) osvojenih bodova. Lyon se s tim složio i od te utakmice je nosio dresove bez sponzora dok je igrao na francuskom tlu. Izvan Francuske, Lyon je smio nositi dresove s logom BetClica: dana 25. kolovoza 2009. godine u utakmici Lige prvaka protiv Anderlechta u Belgiji nosili su upravo te dresove. Dana 15. siječnja 2010. godine Lyon je osigurao sponzorstvo s japanskom kompanijom za proizvodnju video igara Sony Computer Entertainment čiji su logo na dresu nosili do kraja te sezone. Godine 2010. ukinuta je zabrana oglašavanja internet kockanja u Francuskoj, pa je Lyonu bilo dopušteno da noseći njihov logo igra utakmice i u Francuskoj. U kolovozu 2012. godine klub je potpisao dvogodišnji sponzorski ugovor s korejskim proizvođačem automobila Hyundai pa su od sezone 2012./13. na svojim dresovima kao glavnog sponzora stavili upravo logo Hyundaija.
Manji sponzori kluba su LG, APICIL i MDA Électroménager. U utakmicama francuskog kupa, klub nosi dresove koje sponzoriraju SFR, Caisse d'Épargne i Pitch budući su oni glavni sponzori francuskog nogometnog saveza. Tijekom utakmica lige kupa, Lyon nosi dresove s logom Speedy Triangle, budući su oni glavni sponzor tog natjecanja.
Lyon je osvojio Ligue 1 sedam puta, što ga postavlja na četvrto mjesto najuspješnijih francuskih nogometnih klubova u povijesti. Ipak, od svih se razlikuje po tome što je svih sedam titula osvojio za redom, što do danas predstavlja apsolutni rekord. Klub je također osvojio tri naslova prvaka Ligue 2, četiri naslova prvaka francuskog kupa, jedan naslov prvaka francuskog liga kupa i rekordnih osam naslova prvaka francuskog super kupa. Iako klub redovito nastupa u Ligi prvaka, do sada mu je najveći uspjeh polufinale koje su ostvarili u sezoni 2009./10. Lyon je osvojio Intertoto kup, 1997. godine.
2001./02., 2002./03., 2003./04., 2004./05., 2005./06., 2006./07., 2007./08.Trofej prvaka (francuski superkup): 8
1972./73., 2001./02., 2002./03., 2003./04., 2004./05., 2005./06., 2006./07., 2011./12.Francuski kup: 5
Olympique Lyonnais je do sada imao 27 trenera od kad je Oscar Heisserer postao prvi trener, davne 1950. godine. Heisserer je također bio i prvi trener-igrač kluba, koji je tijekom svoje posljednje sezone odlučio izaći iz mirovine i zaigrati za klub. Trener koji se najduže zadržao na klupi Lyona bio je Aimé Mignot. Vodio je klub punih 8 godina, od 1968. do 1976. godine. Alain Perrin, koji je vodio klub u sezoni 2007./08., prvi je trener Lyona koji je osvojio dvostruku krunu (Ligue 1 i francuski kup).

Opeklina je vrsta ozljede kože ili potkožnih tkiva izazvana toplinom, električnom strujom, kemijskim tvarima, trenjem ili radijacijom. Opekline koje zahvaćaju samo površinski dio kože nazivamo površinskim opeklinama ili opeklinama prvog stupnja. U slučaju da oštećenje prodre u donje slojeve kože, radi se o opeklini drugog stupnja, dok opekline trećeg stupnja zahvaćaju sve slojeve kože. Opekline koje prodru toliko duboko da osim kože zahvate i potkožna tkiva kao mišiće i kosti definiramo kao opekline četvrtog stupnja.
Liječenje opeklina je različito i ovisi o težini ozljede. Površinske opekline ne predviđaju nikakav poseban tretman osim smanjenja boli analgeticima, dok teške opekline zahtijevaju dugotrajno specifično liječenje u posebno opremljenim centrima. Lijevanje hladne vode može biti korisno kod površinskih opeklina kako bi se smanjila bol i oštećenje kože, ali se dugotrajnim hlađenjem može izazvati hipotermija. Opekline drugog stupnja predviđaju čišćenje vodom i sapunom, te previjanje. Nije sasvim jasno što učiniti s mjehurima, ali najrazumnije je ostaviti ih čitave. Opekline koje zahvaćaju sve slojeve kože (treći stupanj) zahtijevaju kirurško liječenje presađivanjem zdrave kože. Kod opeklina koje zahvaćaju veliku površinu potreba je obilna hidratacija pacijenta intravenoznim putem, pošto je upalni odgovor vrlo jak i ima za poslijedicu gubitak tekućina iz kapilara i edem. Najčešća komplikacija opeklina je infekcija oštećenih tkiva.
Iako su teške i vrlo raširene opekline često smrtonosne, postignuti napredak u terapiji od 1960-ih do danas znakovito je poboljšao prognozu bolesti, pogotovo kod djece i mlađih odraslih pacijenata. Svake se godine u svijetu 11 milijuna ljudi obrati medicinskoj ustanovi radi liječenja, a 300 000 ljudi godišnje umre od opeklina. U Sjedinjenim Američkim Državama 4% pacijenata hospitaliziranih u centrima za opekline umire od zadobivenih ozljeda. Dugoročna prognoza je uglavnom povezana s površinom tijela zahvaćenom opeklinama i životnom dobi pacijenta.
Izgled i karakteristike opekline uvelike ovise od dubini zahvaćenog tkiva. Opekline prvog stupnja uzrokuju bol koja traje dva do tri dana, a zatim u sljedećih nekoliko dana dolazi do guljenja kože. Osobe s ozbiljnijim opeklinama mogu osjećati jaču nelagodu i žaliti se na osjećaj pritiska više nego na samu bol. Kod opeklina koje zahvaćaju sve slojeve kože (trećeg stupnja) pacijent često potpuno izgubi osjet na dodir ili ubod. Površinske opekline izazivaju crvenilo kože, dok kod težih slučajeva koža bude ružičasta, bijela ili crna. Opekline oko usta i nosa i spaljene nosne dlačice mogu ukazivati na opekline i unutar dišnih puteva, ali ovi znaci nisu pouzdani. Pouzdaniji znaci zahvaćenosti dišnih putova jesu kratkoća daha, promuklost, stridor i zviždanje. Svrbež zahvaćenog i okolnog područja je čest tijekom izlječenja i pojavljuje se u 90% odraslih i gotovo kod sve djece. Obamrlost i trnci mogu trajati dulje vrijeme nakon ozljede električnom strujom. Opekline vrlo često uzrokuju jak emotivni i psihološki stres.
Opekline su uzrokovane nizom vanjskih čimbenika koji se mogu podijeliti na toplinske, kemijske, električne i radijaciju. Najčešći uzročnici u Sjedinjenim Američkim Državama su plamen (44%), vruća voda ili vodena para (33%), vrući predmeti (9%), električna struja (4%) i nagrizajuće kemijske tvari (3%). Većina slučajeva opeklina desi se u kućanstvima (69%) ili na radnom mjestu (9%), i ogromna većina je izazvana nesretnim slučajem. Oko 2% slučajeva je izazvano napadom drugih osoba, 1-2% je posljedica pokušaja samoubojstva. Isti uzroci mogu izazvati oštećenja dišnih putova i pluća u oko 6% slučajeva, uzrokovana udisanjem vrućeg zraka ili dima.Ozljede izazvane opeklinama su češće u društvenim skupinama nižeg imovinskog statusa. Pušenje se smatra faktorom rizika, ali ne i konzumacija alkohola. Opekline uzrokovane plamenom su češće u hladnim područjima,  a specifični faktori rizika u zemljama u razvoju su kuhanje na otvorenoj vatri ili kuhanje na podu nastamba kao i razvojna zaostalost djece i kronične bolesti odraslih.
Najčešći uzroci opeklina u Sjedinjenim Američkim Državama su toplinske prirode kao plamen i vruće tekućine. Pušenje u kući i kućanski aparati su najčešći uzroci smrti izazvanih požarima, a u gotovo polovici slučajeva ozljede opeklinama su izazvane pokušajima gašenja požara. Opekline izazvane vrućim tekućinama ili vrućim plinovima su drugi uzrok po učestalosti nakon plamena i najčešće su posljedica djelovanja vrućih napitaka, vode iz slavine visoke temperature kod kupki ili pri tuširanju, djelovanja vodene pare ili vrućeg ulja. Ova vrsta opeklina je vrlo česta kod djece ispod pete godine života i, u SAD-u i Australiji, mala djeca čine oko dvije trećine svih slučajeva opeklina. Kontakt s vrućim predmetima je uzrok 20-30% opeklina kod djece. Ovi uzroci najčešće izazivaju opekline prvog i drugog stupnja, ali može doći i do opeklina trećeg stupnja pogotovo  ako je kontakt s uzrokom produljen. Pirotehnička sredstva su uobičajen uzrok opeklina u mnogom zemljama u doba blagdana, a pod povećanim rizikom od ozljeda su muški adolescenti.
Kemijske tvari uzrokuju od 2 do 11% svih opeklina ali su odgovorne za 30% svih smrti povezanih s opeklinama. Više od 25 000 kemijskih tvari mogu izazvati opekline, većina kojih su jake baze (oko 55%) ili jake kiseline (26%). Gotovo sve smrti izazvane opeklinama kemikalijama su posljedica gutanja istih. Najčešće se radi o: sumpornoj kiselini koja se nalazi u sredstvima za čišćenje WC školjki, natrijev hipoklorit (“varikina”) koji se nalazi u izbjeljivačima, i  halogenirani ugljikovodici koji se nalaze npr. u sredstvima za odstranjivanje boje. Fluorovodična kiselina može uzrokovati posebno duboke opekline koje su u početku asimptomatične i daju prve znakove tek nakon nekog vremena (od nekoliko sati do jednog dana), kad kemijska tvar prodre duboko u tkiva. Mravlja kiselina uzrokuje razgradnju posebno velikog broja crvenih krvnih zrnaca.
Opekline ili ozljede električnom strujom se dijele na djelovanje izazvano visokim naponom (višim od 1000 volti), niskim naponom (nižim od 1000 volti), i opekline izazvane električnim lukom. Najčešći uzrok opeklina električnom strujom u djece je kontakt s električnim kabelima bez izolacije (60%) i neispravnim električnim utičnicama (14%). Rijedak slučaj opeklina električnom strujom je udar groma. Rizični faktori za udar groma su aktivnosti na otvorenom neposredno prije ili za vrijeme nevremena, kao npr. alpinizam, sportovi na otvorenim ravnim površinama (golf, nogomet) ili radne aktivnosti na otvorenom. Smrtnost od udara groma je 10%.Opekline nisu jedine ozljede izazvane električnom strujom, ponekad dolazi i do fraktura i iščašenja kao trauma izazvanih izravnim prijenosom sile na tijelo (u slučaju groma ili visokog napona), kao i mišičnih kontrakcija. Kod ozljeda izazvanih visokim naponom većina se nalazi u unutrašnjosti tijela, tako da je vrlo teško procijeniti razinu oštećenja samim pregledom kože. Kontakt s visokim i niskim naponom može izazvati aritmiju i srčani zastoj.
Opekline izazvane radijacijom izazvane su produljenim izlaganjem ultraljubičastom zračenju kao npr. prilikom sunčanja, korištenja solarija ili prilikom elektrolučnog zavarivanja kao i izlaganju ionizirajućem zračenju kao kod radioterapije ili prilikom nuklearnih eksplozija. Pretjerano izlaganje suncu je najčešći uzrok opeklina izazvanih radijacijom i općenito najčešći uzrok opeklina prvog stupnja. Postoje velike razlike u reakciji kože na izlaganje suncu ovisno o rasi i fototipu kože. Učinak ionizirajućeg zračenja na kožu je ozbiljniji i ovisi o inenzitetu i vremenu izloženosti izvoru zračenja. Učinak na kožu je gubitak kose nakon 3 Gy, crvenilo kože nakon 10 Gy, ljuštenje kože nakon 20 Gy i nekrozom nakon 30 Gy. Reakcija crvenila se u pravilu pojavljuje tek nakon nekog vremena od izlaganja izvoru zračenja. Terapija opeklina od ionizirajućeg zračenja je jednaka kao i kod ostalih vrsta opeklina. Toplinski učinak mikrovalova može izazvati opekline, koje se pojavljuju već nakon dvije sekunde izlaganja izvoru mikrovalova. Usprkos tome, mikrovalovi su apsolutno najrijeđi uzrok opeklina.
Od svih slučajeva opeklina koji zahtjevaju terapiju u bolnicama od 3% do 10% je posljedica namjernog napada drugih osoba. Uzroci su zlostavljanje djece, svađe i netrpeljivost među pojedincima, zlostavljanje i mučenje bračnog partnera ili stare osobe i razilaženja poslovnih partnera. Kod ozljeda izazvanim uranjanjem tijela u vruću vodu sumnja se na zlostavljanje djece.. Ova se vrsta ozljede pojavljuje kad se donji dio tijela djeteta (noge ili donji trbuh) prisilno uroni i zadržava ispod površine vruće vode,  što izaziva karakterističene simetrične opekline s jasnim gornjim rubom. Ostali znaci koji ukazuju na namjerno izazivanje opeklina su prisutnost kružnih opeklina, opekline jednolične dubine i prisutnost drugih znakova zapostavljanja ili nasilja.Spaljivanje nevjeste je specifičan obik obiteljskog nasilja prisutan kod nekih kultura kao npr. u Indiji, gdje mladoženja ili njegova obitelj znaju zapaliti nevjestu ako je smatraju neodgovarajućim mirazom. U Pakistanu je polijevanje kiselinom vrlo čest oblik kućnog ili obiteljskog nasilja i predstavlja 13% svih slučajeva opeklina u toj zemlji. Samospaljivanje kao oblik prosvjeda je također relativno čest uzrok opeklina među indijskim ženama.
Na temperaturi većoj od 44 °C, bjelančevine gube svoj trodimenzionalni oblik (denaturiranje) i započinju razgradnju, što rezultira oštećenjem stanica i tkiva. Većina negativnih učinaka po zdravlje izazvanih opeklinama uzrokovano je oštećenjima i gubitkom uobičajene funkcije kože. Funkcije kože koje se gube prilikom opeklina su gubitak osjeta dodira, nemogućnost zadržavanja vode u tijelu kao poslijedica isparavanja, te nemogućnost reguliranja tjelesne temperature. Oštećenje staničnih membrana uzrokuje gubitak kalija iz stanica u međustanični prostor i nemogućnost unošenja vode i natrija u stanicu.Kod opeklina koje zahvaćaju veliku površinu (više od 30% ukupne tjelesne površine) dolazi do jake upalne reakcije, što uzrokuje povećani gubitak tekućine iz kapilara i kao poslijedicu pojavu edema. Izlijevanje tekućine u međustanični prostor smanjuje ukupni volumen krvi (volemiju), tako da krv sadrži manje plazme i više krvnih stanica (policitemija). Povećana gustoća krvi smanjuje dotok krvi do organa kao npr. bubrega ili probavnog sustava, što uzrokuje bubrežno zatajenje ili pojavu čireva na želucu. Povećane razine katekolamina  i kortizola mogu uzrokovati hipermetaboličko stanje koji ponekad traje i godinama. To ima za poslijedicu povećani minutni volumen pri radu srca, ubrzani metabolizam, tahikardiju, i oslabljeni imunološki odgovor.
Dijagnoza se vrši vizualnom inspekcijom i klasificira se po dubini zahvaćenog tkiva, zahvaćenoj površini, uzročnom mehanizmu i popratnim ozljedama. Za određivanje dubine opekline je gotovo uvijek dovoljna inspekcija, iako se ponekad može koristiti biopsija kože. Ponekad je teško oderediti dubinu opekline samo jednim pregledom, često su potrebni ponovljeni pregledi raspoređeni u nekoliko dana. U pacijenata s opeklinama, koji se žale i na glavobolju i koji su ošamućeni moguće je i prateće tovanje uglikovim monoksidom. Trovanje cijanidom se također uzima u obzir.
Površina opeklina se definira postotkom ukupne površine tijela (eng. total body surface area - TBSA) zahvaćene opeklinama drugog i trećeg stupnja.  Opekline prvog stupnja koje izazivaju samo crvenilo i ne stvaraju mjehure ne uzimaju se u obzir prilikom procjene zahvaćene površine, pošto koža još uvijek zadržava sve funkcije. Većina slučajeva opeklina (70%) zahvaćaju manje od 10% tijela. Postoji nekoliko načina utvrđivanja ukupne površine tijela uključujući “pravilo broja devet”, Lund-Browderove dijagrame i procjenu na temelju veličine pacijentovog dlana.  “Pravilo broja devet” je lako za upamtiti, ali vrijedi samo za pacijente od 16. godine života na više. Puno preciznija procjena se ima služeći se i Browderovim dijagramima, koji uzimaju u obzir različite proporcije ljudskog tijela kod odraslih i kod djece. Površina ljudskog dlana, uključujući i prste je otprilike 1% ukupne površine tijela.
Američka udruga za opekline je razvila sustav klasifikacije jakosti opeklina, kako bi omogućila i olakšala brzo utvrđivanje stanja u kojem se pacijent nalazi pri dolasku u centar za opekline. Prema tom sustavu klasifikacije, opekline se dijele na lake, srednje i teške. Težina stanja se određuje uzimajući u obzir više faktora: ukupnu površinu tijela zahvaćenu opeklinama, zahvaćenost specifičnih dijelova tijela, pacijentovu dob i pridružene ozljede i bolesti. Pacijenti s lakim opeklinama se prepuštaju kućnoj njezi, oni sa srednje teškim opeklinama se hospitaliziraju, a oni s teškim opeklinama se liječe u specijaliziranim centrima za opekline.
Smatra se da se otprilike polovica svih opeklina mogu s lakoćom izbjeći. Programi za prevenciju opeklina su bitno smanjili broj slučajeva teških opeklina. Mjere prevencije predviđaju ograničavanje temperature vruće vode iz slavine, alarme za dim, automatske sustave za gašenje prskanjem vodom, ispravnu izgradnju objekata i odjeću otpornu na gorenje. Stručnjaci savjetuju namještavanje maksimalne temperature u bojlerima ispod 48,8 °C. Ostale mjere prevencije opeklina vrućom vodom predviđaju mjerenje temperature vode za kupanje termometrom, i zaštitnu ogradu na štednjacima u domaćinstvima s malom djecom. Iako su učinci reguliranja uporabe pirotehničkih sredstava upitni, postoje indicije da su slučajevi opeklina manje brojni,  s posebnim naglaskom na ograničenje prodaje istih djeci.
Liječenje pacijenta s opeklinama započinje s procjenom stanja i stabilizacijom disanja i cirkulacije, te eventualnim oslobađanjem dišnih puteva. U slučaju oštećenja dišnih puteva izazvanih inhalacijom, često je potrebna brza intubacija. Nakon ovih radnji pristupa se njezi samih opeklina. Osobe s opeklinama velike površine mogu biti umotane u čisti papir prije nego stignu do bolnice. Rane izazvane opeklinama su vrlo sklone infekcijama, stoga je preporučljivo cijepljenje protiv tetanusa ako pacijent nije bio imuniziran poslijednjih pet godina U Sjedinjenim Američkim Državama 95% svih opeklina za koje pacijent zatraži liječničku pomoć su liječeni i isti dan pušteni na kućnu njegu, a kod 5% njih potrebno je bolničko liječenje. Kod teških opeklina potrebno je osigurati pravilnu ishranu unesrećenog. Hiperbarična oksigenacija se pokazala korisnom kao dodatak uobičajenoj terapiji.
Pacijenti s lošom perfuzijom tkiva tretiraju se infuzijom izotonične otopine u bolusu. Intravenska rehidratacija izotoničnim tekućinama i pračenje životnih znakova su pravilo kod odraslih pacijenata s više od 15% zahvaćene površine tijela i kod dijece s 10-20% zavaćene površine.  Kod pacijenata s opeklinama koje prekrivaju više od 25% tijela, postupak intravenske rehidratacije bi trebao započeti i prije dolaska u bolnicu. Parklandova formula može poslužiti u određivanju volumena potrebne intravenske tekućine u prva 24 sata.  Formula uzima u obzir pacijentovu tjelesnu težinu i površinu tijela zahvaćenu opeklinama. Polovicu ukupne potrebne tekućine pacijent bi trebao primiti u prvih 8 sati, dok se drugu polovicu raspoređuje u sljedećih 16 sati. Vremenski okvir se računa od trenutka zadobivanja opeklina, a ne od trenutka prve infuzije.  Djeci s opeklinama je potreban dodatni tretman tekućinama koji predviđa i dodatak glukoze, dok se količina potrebne tekućine povećava kod pacjenata koji su zadobili ozljede dišnog sustava izazvane inhalacijom vrućeg zraka i dima. Premala količina intravenske tekućine može biti pogubna za pacijenta, ali isto tako i pretjerana količina primljene tekućine može izazvati ozbiljne probleme. Matematičke formule su samo orijentir, infuzija tekućina bi se morala regulirati na temelju izlučene količine urina. Kod odraslih bi količina morala biti veća od 30 mL/h, a kod djece veća od 1 mL/h po kilogramu tjelesne težine, sa srednjim arterijskim tlakom većim od 60 mmHg.Iako se često koristi laktatirana Ringerova otopina (Ringerov laktat), ne postoje dokazi da je ova otopina učinkovitija od standardne fiziološke otopine. Kristaloidne otopine imaju jednaki učinak kao i koloidne otopine, tako da se koloidne otopine ne proporučuju radi njihove više cijene. Transfuzija krvi je rijetko potrebna i koristi se kad se razine hemoglobina spuste ispod 60-80 g/L (6-8 g/dL) kako bi se izbjegle komplikacije. Intravenozni kateter može biti postavljen i kroz kožu oštećenu opeklinama, a u nemogućnosti primjene istog može biti korišten i intraosealni pristup.
Brzo hlađenje opekline (unutar 30 minuta) umanjuje dubinu opekline i bol, ali mora se obratiti pažnja da ne dođe do pretjeranog hlađenja kako bi se izbjegla hipotermija. Hlađenje se vrši hladnom vodom 10 do 25 °C ali ne ledenom vodom, pošto ova može izazvati dodatna oštećenja. Opekline izazvane kemijskim tvarima zahtjevaju obilno ispiranje ozljeda, obilnije od opeklina izazvanih visokom temperaturom. Čišćenje vodom i sapunom kao i uklanjanje odumrlog tkiva i previjanje vrlo su važni aspekti njege opeklina.Ako su na koži prisutni cijeli mjehuri najbolje ih je ostaviti kakvi jesu, bez pokušaja bušenja. Kod opeklina drugog stupnja potrebna je lječnička kontrola svaka dva dana kako bi se nadgledalo zacjeljivanje ozljede.Kod liječenja opeklina prvog i drugog stupnja ne postoje pouzdani dokazi o vrsti previjanja koji bi se trebao koristiti. Opekline prvog stupnja se u pravilu ne previjaju. Lokalni antibiotici u obliku krema se često koriste, usprkos slabim dokazima o njihovoj djelotvornosti, dok se sulfadiazin srebra (vrsta lokalnog antimikrobika) ne preporučuje, jer može produljiti vrijeme zacjeljenja. Ne postoje valjani dokazi za korištenje zavoja koji sadrže srebro ili za korištenje terapije negativnim tlakom.
Opekline znaju biti vrlo bolne, ali potoji nekoliko učinkovitih načina kontroliranja boli. Mogu se koristiti jednostavni nesteroidni protuupalni lijekovi kao ibuprofen i acetaminofen ili opioidi kao morfin. Benzodiazepini mogu biti korisni kao dodatak analgeticima kao način smanjenja tjeskobe. Tijekom procesa ozdravljenja često se koriste i antihistaminici, masaža tkiva, i transkutana stimulacija živaca kako bi se smanjio osječaj svrbeža.  Antihistaminici su se međutim pokazali učinkovitima u samo 20% pacjenata. Kod pojedinih se pacjenata gabapentin pokazao vrlo učinkovitim, pa se njegova uporaba smatra dobrim odabirom u onim slučajevima u kojima se antihistaminici nisu pokazali djelotvornima.Ponekad se koriste antibiotici intravenoznim putem prije kirurškog zahvata kod pacijenata s vrlo velikom površinom zahvaćenom opeklinama (>60% ukupne površine tijela), iako protokoli ne preporujučuju njihovu široku primjenu zbog bojazni od antibiotske rezistencije i povećanog rizika od gljivičnih oboljenja. Rezultati probnih tretmana ukazuju na povećanje stope preživljavanja kod pacijenata s raširenim i teškim opeklinama tretiranim antibioticima. Eritropoietin se nije pokazao učinkovitim kod smanjenja anemije ljudi s opeklinama. Kod opeklina uzrokovanih fluorovodičnom kiselinom, kalcijev glukonat je specifično protusredstvo i može se koristiti i intravenozno i u lokalnoj primjeni.
Kod opeklina koje zahtijevaju kiruršku rekonstrukciju presađivanjem (najčešće one koje zahvaćaju cijelu debljinu kože), zahvat treba izvršiti što je prije moguće.  Kružne opekline udova i prsišta ponekad zahtjevaju kirurško oslobađanje kože koje nosi naziv eskarotomija.  Eskarotomija ima ulogu prevencije problema s distalnom cirkulacijom i s ventilacijom Nejasno je da li ovaj zahvat može biti od koristi kod opeklina vrata i prstiju. Fasciotomija može biti od koristi kod opeklina električnom strujom.
Med se koristio još u antici kao sredstvo za zacjeljivanje opeklina i može biti blagotvoran kod opeklina prvog i drugog stupnja.  Tretmnan aloe verom se nije pokazao učinkovitim. Iako se pokazao blago učinkovitim u smanjenju boli i iako je jedan rad iz 2007. dokazao privremene rezultate u skraćenju vremena zarastanja, kasnije studije iz 2012. nisu dokazale ikakvu učinkovitost srebro sulfadizina u liječenju opeklina. Ne postoje dokazi da je vitamin E blagotvoran u liječenju ožiljaka i keloida. Nanošenje maslaca na opeklinu se ne preporuća. U nerazvijenim zemljama opekline se u trećini slučajeva liječe tradicionalnim metodama, što podrazumjeva tretman jajima, blatom, lišćem i kravljim izmetom. Kirurško liječenje se rijetko koristi zbog nedostatka fiancijskih sredstava i manjka infrastrukture. Postoji nekoliko alternativnih metoda tretmana boli i anksioznosti kao npr. hipnoza i tehnike preusmjeravanja.
Kod pacijenata s opeklinama, prognoza je teža razmjerno površini zahvaćenog tijela, teža je kod starijih osoba i kod žena. Prognozu pogoršava i prisutnost ozljeda dišnog sustava izazvanog inhalacijom vrućeg dima, drugih ozbiljnih ozljeda kao fraktura dugih kostiju i prisutnost kroničnih bolesti kao kardiovaskularnih bolesti, dijabetesa, psihijatrijskih bolesti i prijašnjih pokušaja samoubojstva. Od svih pacijenata koji su hospitalizirani u odjele za opekline u SAD-u 4% njih umire, a smrtnost je prvenstveno vezana za površinu tijela zahvaćenog opeklinama. Pacijenti s 10% tjela zahvaćenog opeklinama, na primjer, imaju stopu smrtnosti manju od 1%, dok osobe s 90% zahvaćene površine tijela umiru u 85% slučajeva.  Osobe s opeklinama u Afganistanu rijetko kad prežive ako je postotak zahvaćene površine dijela veći od 60%.Bauxovo bodovanje se u prošlosti koristilo za određivanje prognoze kod teških opeklina, ali s napretkom terapijskih tehnika više nije jako pouzdano. Prema ovom bodovanju, postotak smrtnosti se računao tako da se starosti pacijenta u godinama, pribrajao postotak tijela zahvaćenog opeklinama.
Opekline mogu dovesti do različitih komplikacija,  najčešća od kojih je infekcija. Infekcijske komplikacije su po učestalosti: pneumonija, celulitis, infekcija mokraćnog sustava i zatajenje dišnog sustava. U važne faktore rizika za infekciju kod opeklina ubraja se: zahvaćenost tjelesne poveršine veća od 30%, opekline koje zahvaćaju sve slojeve kože i potkožnog tkiva, dobne krajnosti (vrlo mladi ili vrlo stari pacijenti) i opekline koje zahvaćaju noge i perineum. Upala pluća je posebno zastupljena kao komplikacija kod pacijenata koji su zadobili oštećenja dišnog sustava uslijed inhalacije vrućeg zraka ili dima.Kod slučajeva opeklina većih od 10% ukupne tjelesne površine česta je i anemija. Opekline od električne struje mogu dovesti do sindroma mišičnog odjeljka ili rabdomiolize kao posljedicu razgradnje mišića. Procijenjeno je da u 6 do 25% pacijenata dolazi do tromboze dubokih vena donjih udova.  Stanje ubrzanog metabolizma može trajati godinama nakon ozljede, što rezultira smanjenjem gustoće kostiju i gubitkom mišićne mase. Od kožnih komplikacija najćešći su keloidi koji su česti kod mladih ljudi i ljudi tamne kože. Nakon zadobivenih opeklina djeca mogu doživjeti vrlo jaku psihološku traumu i razviti posttraumatski stresni poremećaj,, a vrlo vidljivi ožiljci također mogu imati vrlo negativan psihološki učinak na pacijenta. U zemljama u razvoju, osobe s posljedicama raširenih opeklina ponekad budu izolirana i odbačena od društva, češće pate od krajnjeg siromaštva, a djeca ponekad budu napuštena.
Godine 2004. 11 milijuna ljudi je zatražilo liječničku pomoć zbog opeklina i 300 000 nijh je umrlo. Opekline su stoga 4. uzrok traumatskih ozljeda u svijetu nakon saobraćajnih nesreća, padova i nasilja.  Oko 90% slučajeva opeklina dešava se u zemljama u razvoju, što se djelomično može objasniti prenaseljenošću, ali i manjku sigurnosnih mjera pri kuhanju. Općenito, gotovo 60% smrtonosnih opeklina se desi u Jugoistočnoj Aziji sa stopom od 11.6 slučaja na 100 000 stanovnika . U razvijenom svijetu, muškarci imaju dvostruko veću smrtnost od opeklina od žena. Razlog su vjerojatno zanimanja s povećanim rizikom i češće stupanje u visokorizične aktivnosti. Za razliku od razvijenog svijeta, u zemljama u razvoju žene imaju dvostruko veći rizik od opeklina od muškaraca kao posljedica nesreća u kuhinjama i zbog kućnog nasilja.Smrt od opeklina u djece je deset puta veća u zemljama u razvoju nego u razvijenim zemljama. Opekline su općenito među vodećih petnaest razloga smrti kod djece u svijetu. Od 1980-ih do 2004. većina zemalja svijeta bilježi pad smrtnosti od teških opeklina i pad opeklina općenito.
Procijenjeno je da 500 000 ozljeda od opeklina bivaju tretirane godišnje u SAD-u., što je rezultiralo s 3300 smrtnih slučajeva u 2008. Velika većina opeklina i smrti od opeklina (70%) desi se kod muškaraca. Najveća učestalost opeklina od plamena desi se u životnoj dobi od 18 do 35 godina, dok su opekline od kipuće vode ili pare najčešće kod djece ispod 5 godina ili kod odraslih osoba iznad 65 godina.  Opekline od električne struje su uzrok oko 1000 smrti godišnje, dok munje usmrte oko 60 ljudi godišnje.
U Indiji, oko 700 000 do 800 000 ljudi godišnje zadobije ozbiljne opekline, iako vrlo malo njih budu liječene u specijaliziranim centrima za opekline. Stopa učestalosti je najviša u žena od 16. do 35 godine , djelomično zbog kuhanja u nesigurnim kuhinjama i zbog široke tradicionalne odjeće koja lako dolazi u doticaj s otvorenim plamenom. Procijenjeno je da se trećina svih slučajeva desi zbog zapaljenja odjeće u blizini otvorene vatre. Namjerno izazvane opekline su također česti uzrok u Indiji, posebno među mladim ženama, kao posljedica obiteljskog nasilja ili samospaljivanja u znak prosvjeda.
Spiljski crteži stari 3500 godina prikazuju opekline i njihovo liječenje.  Egipatski tzv. Smithov papirus iz 1500. pr. Kr. opisuje liječenje opeklina medom i oblogama od smola. Tijekom povijesti je zabilježeneno mnoštvo načina liječenja, od obloga lišćem čaja u Kini 600. pr. Kr., svinjske masti i octa kod Hipokrata 400. pr. Kr. i vina izmješanog smirnom kod Celsusa oko 100. godine. Francuski brijač i kirurg Ambroise Paré je prvi opisao različite stupnjeve opeklina već 1500-ih godina., ali je tek Guillaume Dupuytren 1832. godine podrobnije klasificirao opekline podijelivši ih u šest stupnjeva.Prva bolnica specijalizirana za liječenje opeklina otvorena je 1843. u Londonu a suvremeno liječenje opeklina razvijeno je na prijelazu iz 19. u 20. stoljeće. Za vrijeme prvog svjetskog rata Henry D. Dakin i Alexis Carrel razvili su tehniku učinkovitog čišćenja i dezinfekcije opeklina i rana pomoću otopine natrijevog hipoklorita, što je drastično smanjilo smrtnost. U 1940-im godinama prepoznata je važnost ranog odstranjivanja nekrotičnog tkiva kao i presađivanja zdrave kože., dok je 1970-ih dokazana važnost hipermetaboličkog stanja koji slijedi nakon teških i širokih opeklina.

Operacija Gusar, popularno operacija Maslenica, oslobodilačka je operacija Oružanih Snaga Republike Hrvatske i pripadnika Ministarstva unutrašnjih poslova RH, protiv vojnih snaga tzv. "Republike Srpske Krajine" koje su na području Zadra do tada držale okupiranim područje koje je prekidalo kopnenu komunikaciju Dalmacije s područjima pod kontrolom legitimnih vlasti Republike Hrvatske u preostalom dijelu zemlje. Vojna je akcija planirana i izvedena u razdoblju od 6. do 27. siječnja 1993., dok su borbe na terenu počele 22. siječnja 1993. u 6 sati. Tijekom akcije hrvatski vojnici i policajci oslobodili su zadarsko zaleđe, Masleničko ždrilo i zrakoplovnu luku Zemunik, a naknadno je oslobođena i brana Peruća, koju su pobunjeni Srbi neuspješno digli u zrak.
Napredovanje hrvatskih snaga u prvim danima izazvalo je "rasulo" (termin iz srpskog vojnog izvještaja) u postrojbama srpske strane, koje su potom konsolidirane uz pomoć dragovoljaca pristiglih iz Srbije (Arkanovi "Tigrovi", pripadnici Srpske radikalne stranke) i jedinica pridošlih iz sastava vojne sile bosanskih Srba ("Vukovi s Vučjaka" i dr.); protunapadne aktivnosti koje su potom Srbi uspjeli izvesti nisu međutim uspjele potisnuti hrvatske snage natrag prema Zadru. Dragovoljci pristigli iz Bosne i Srbije, koji su odmah bačeni u teške borbe s OS RH, u velikom broju dezertiraju već nakon desetak dana.
Operaciju su planirali i izveli generali Janko Bobetko, Ante Gotovina, Ante Roso, Mirko Norac i Mladen Markač. U izvedbi operacije Maslenica bile su angažirane sve grane oružanih snaga, a sudjelovale su postrojbe tadašnjeg Zbornog područja Split (4. gardijska brigada "Pauci", taktičke grupe 112. i 113., 126. brigada, 7. domobranska pukovnija, 40. inženjerijska bojna, 72. bojna VP), specijalne postrojbe MUP-a, dijelovi 9., 3., 2., i 1. gardijske brigade, dijelovi postrojbi GSHV-a, te Središnjica elektroničkog djelovanja Split, kopnene, diverzantske i pomorske snage HRM-a i eskadrila helikoptera HRZ-a.  Druga strana, kojoj su na čelu bili Mile Novaković (zapovjednik 7. korpusa Srpske Vojske Krajine, Milan Đilas (zapovjednik 7. korpusa SVK), Jovan Dopuđ (zapovjednik 4. lake brigade), Dragan Harambašić (zapovjednik 75. motorizirane brigade), Dragan Tanjga (zapovjednik ad hoc formirane "1. operativne grupe") i Momčilo Bogunović (zapovjednik 92. motorizirane brigade, poginuo 1. veljače 1993.) je uočila grupiranje hrvatskih snaga, ali nije uspjela pravovremeno organizirati obranu koja bi spriječila napredovanje OS RH.
Neprijatelj je u svojim nakanama komadanja Hrvatske 1991. godine gotovo i uspio, te je upravo na području Novskoga ždrila već u početnim silovitim napadima komunikacijski presjekao Hrvatsku na dva dijela ugrozivši čitavo Hrvatsko primorje. Time je zapriječio prometnu i gospodarsku povezanost između sjevera i juga Hrvatske a čitav se promet otežano odvijao preko otoka Paga gdje je uslijed nevremena često bio u prekidu trajektni promet. Hrvatski puk u Dalmaciji, ali i onaj u Herceg Bosni, kojem se u to vrijeme jedino tim putem mogla dostavljati pomoć, bio je doveden u gotovo nemoguću situaciju.
U vremenu pred izvođenje Operacije Maslenica, Hrvatska je nastojala brojnim pregovorima, potpisanim sporazumima i primirjima s pobunjenim Srbima, potaknuti dogovorno rješavanje sukoba; međutim su dogovori između Hrvatske koja je htjela uspostaviti suverenitet na čitavom državnom teritoriju i četnika koji su težili "prisajedinjenju" Srbiji iz očitih razloga bili neuspješni. U razdoblju nakon Sarajevskog primirja 1992. god., srpski pobunjenici su nastavili s ubojstvima, maltretiranjem i protjerivanjem preostalih Hrvata iz zadarskog zaleđa, pljačkajući njihovu imovinu i paleći kuće. U tome ih nije spriječila niti prisutnost međunarodnih snaga UNPROFOR-a, pristiglih osam mjeseci ranije, koje su prema Vanceovom planu trebale pružiti sigurnost i zaštitu preostalim Hrvatima u UNPA zonama, osigurati prekid vatre, povratak prognanika u njihove domove na područje koja nisu bile pod nadzorom hrvatskih vlasti, te povratak tzv. ružičastih zona pod nadzor hrvatskih vlast.
Cilj operacije bio je povezati sjever s jugom Hrvatske pravcem Zadar – Maslenica – Karlobag i odbaciti srpske snage iz Rovanjske, Novskog ždrila, Maslenice i od magistrale Posedarje – Zadar. Akcija je bila ključna za obranu i daljnja vojna djelovanja Hrvatske vojske.
Neposredno prije početka same akcije vojna sila "SAO Krajine" se na svim položajima u Sjevernoj Dalmaciji ojačava, utvrđuje, dovozi streljivo pogonsko gorivo, te provodi djelomičnu mobilizaciju. Bitno pojačava ljudstvo na svim pravcima, te na taj način jasno daje do znanja da se ne odriče ideje o stvaranju Velike Srbije na liniji Virovitica – Karlovac – Karlobag. Dva mjeseca ranije hrvatski i bosanski Srbi u Prijedoru potpisuju "Deklaraciju o suradnji i težnjama za ujedinjenjem Republike Srpske i Republike Srpske Krajine", prema kojima ustanovljavaju carinsku i monetarnu uniju, jedinstveno državljanstvo i naznačuju put prema što skorije potpunom ujedinjenju.Uvidjevši da kršenju sporazuma nema kraja te da pobunjeni Srbi čine sve kako bi izigrali Rezoluciju Vijeća sigurnosti UN-a kako bi ostvarili odcjepljenje dijela hrvatskog teritorija, te procjenjujući inertnost te neučinkovitost snaga UNPROFOR-a, hrvatsko državno vodstvo, predvođeno dr. Franjom Tuđmanom, početkom siječnja 1993. donosi odluku o provedbi akcije ograničenog dometa i cilja sa svrhom ponovnog cestovnog povezivanja sjeverne i južne Hrvatske, koja je u svakom pogledu trpila zbog prometne izoliranosti. 
U odnosu na razdoblje do sarajevskog primirja, HV je u to doba u značajnoj mjeri demobilizirana; neke pričuvne brigade preformirane su u lake pješačke domobranske pukovnije (domobranstvo kao teritorijalna komponenta OS ustanovljuje se u prosincu 1991. godine), te se glavne manevarske snage sastoje od profesionalnih brigada koje su sve bolje opremljene težom tehnikom.
Zadaća oružanih snaga bila je osloboditi zadarsko zaleđe i grad Zadar od neposrednog neprijateljskog djelovanja, odbaciti neprijatelja od hrvatske obale, presjeći osnovne putne pravce Gračac – Obrovac i Benkovac – Knin te osloboditi komunikaciju Zadar – Maslenica – Karlobag radi ponovnog povezivanja sjevera i juga Hrvatske; trebalo je osloboditi zračnu luku Zemunik, te zauzeti ključne objekte na Velebitu koji će služiti kao oslonac izvođenju aktivne obrane i daljnjim napadnim djelovanjima.
Po dobivanju zadaće za pripremu i izvedbu operacije Maslenica, načelnik GS OSRH, general Bobetko osobno vrši obilazak dijela postrojbi i zapovjedništava HV-a izviđajući prostor na Velebitu na kojem su bile raspoređene specijalne postrojbe MUP-a RH. Izdaje zapovijedi za poduzimanje mjera popune postrojbi, izviđanje prostora pod nadzorom neprijatelja, pripremu te pregrupiranje i dovođenje dijela snaga s drugih bojišnica na zadarsko područje. Glavnu zadaću proboja neprijateljskih linija dobiti će 4. gardijska brigada pod zapovijedanjem Mirka Šundova, koja je u to vrijeme dovršavala složene i naporne zadaće na širem području Dubrovnika.Hrvatska vojska s nestrpljenjem je dočekala taj trenutak, prema kojem se krenulo s visokom razinom odlučnosti i pripremljenosti, inicijativom pojedinaca i postrojbi. Cijela operacija pripremljena je u potpunoj tajnosti, a u tu svrhu su neposredno prije napada iskopčani svi telefoni na zadarskom području. Stoga je napad vojno-redarstvenih snaga zatekao i potpuno iznenadio neprijatelja. Započeo je snažnom topničkom pripremom 22. siječnja 1993., najprije u 6:15 sati na području gdje je u proboj kretala IV. gardijska brigada; potom je u 7:05 krenula intenzivna topnička priprema prema srpskim snagama po čitavoj dužini bojišta, koja je trajala je 10-ak minuta.
Suhovare – Veljane .Postrojbe u aktivnoj obrani prešle su u napad na taktičkim smjerovima: 
Postrojbe HV-a napale su istodobno u više smjerova potiskujući neprijateljske snage prema Zemuniku, prometnicom Zadar-Maslenica prema Benkovcu, uz obalu prema Rovanjskoj i dalje prema Obrovcu, ovladavajući dominantnim visovima na Velebitu. HV je zauzela jako neprijateljsko uporište Gradina odakle nastavlja s napredovanjem prema selima Paljuv i Buterina. Tijekom prvog dana neprijatelj nakratko konsolidira svoje snage i uspostavlja obranu u selu Podgradina pokušavajući izvršiti protuudar.
Prvoga dana (22. siječnja) oslobođeni su Rovanjska, Maslenica, Novsko ždrilo, Podgradina, Islam Latinski, Islam Grčki i Kašić, a sljedećih dana Babindub, zračna luka Zemunik, Crno, Murvica, Smoković, Paljuv, dijelovi Škabrnje i Podgradine, a strateški iznimno važno bilo je preuzimanje nadzora nad širim područjem Velike i Male Bobije, Tulovih greda i Malog Alana na Velebitu odakle su hrvatske snage mogle kontrolirati Obrovac i Gračac.
Pobunjeni Srbi pokušavali su spriječiti paniku u svojim redovima pa su putem kninskog radija emitirali smirujuće poruke praćenje borbenim pjesmama i ratnim pokličima. Već drugi dan operacije, 23. siječnja, kninska radio postaja više nije mogla prikriti poruke zapomaganja zbog pretrpljenih neuspjeha, a pokušavajući smanjiti paniku Milan Martić izjavljuje: „Apeliram na svijest i savjest srpskog naroda krajine da više ne podliježe ustaškoj propagandi, jer se ne smije ponoviti jučerašnja situacija kada nam je iz Krajine pobjeglo 10 000 ljudi“. 
Tijekom sljedeća tri dana (23., 24., i 25. siječnja) trajali su daljnji napadi u kojima je oslobođen Novigrad, sela Kašić, Maslenica, Smoković i Reljići, a na Velebitu su Oružane snage RH izbile na crtu Sveti Rok – Mali Alan – Tulove grede – Bobija (planina). 25. siječnja postrojbe HV-a u popodnevnim satima ovladavaju i selom Škabrnja, te jakim neprijateljskim uporištem Ražavljeva glava. Neprijatelj naredna dva dana intenzivno napada jakom topničko-raketnom vatrom, pa su hrvatske snage uz pretrpljene gubitke bile primorane na uzmak s osobito izloženih položaja, organizirajući obranu na crti Ambar - dio Škabrnje - Ivkovići.
Dana 24. siječnja 1993. godine srpske snage na prvoj crti se osipaju, te na dijelovima bojišnice "počinje povlačenje u paničnom bijegu" (citat iz srpskog izvještaja); u bijeg se daje i cjelokupno civilno stanovništvo s područja Obrovca.Glavni ciljevi operacije ostvareni napadima postignuti su već nakon 72 sata, ali zbog pritiska međunarodne zajednice i prijetnji sankcijama 25. siječnja je zaustavljeno napredovanje OS RH nadomak Obrovca i Benkovca. To su srpske snage iskoristile da se priberu, dovuku pojačanja i izvrše protunapad, koji je odbijen uvođenjem svježih snaga od kojih je jedan dio helikopterskim desantom prebačen iz Slavonije i uveden izravno u borbu. Snažnije borbe za dostignute crte i stabilizaciju bojišnice potrajale su još 2-3 dana. 
Posebno teško bilo je pripadnicima specijalne policije na Velebitu koji su napadna djelovanja izvodili u nepovoljnim klimatskim i terenskim uvjetima, po izuzetnoj hladnoći, snijegom i ledom prekrivenim strminama, a sve praćeno hladnim zimskim vjetrovima. Zbog toga su pripadnici ove postrojbe već u prvim danima imali troje poginulih pripadnika. 
Hrvatske snage uspjele su u teškim borbama zauzeti predviđene objekte. Srpske snage odbačene su i iz zadarskog zaleđa i iz Rovanjske, zauzet je Zemunik, otvorena je prometnica Zadar – Maslenica, a na Velebitu hrvatske su snage osvajanjem Tulovih greda 27. siječnja 1993. godine izbile iznad Obrovca s južne i Gračaca sa sjeverne strane.
Dostignuta je crta bojišnice nakon izvedbe operacije Maslenica: Sveti Rok – Šilovići – Vučja draga – M.Bobija tt 520 – Pariževačka glava – kanjonom Zrmanje – Narandžići – Baturi – Sveti Martin – Barabe – Buterini – Mađorija – Pozderi – Kašić – tt 145 – Drage – Vlaka tt 95 – Brdine – Gradina – D. Zemunik – Jabuka tt 90 – Ražovljeva glava tt 165 – Mastelje – M. Blato.
Potpuno neplanirano - nakon što su Srbi detonirali eksploziv postavljen pod branu, u očitoj namjeri da izazovu poplavu u dolini Cetine - odmah iza operacije Maslenica na sinjskoj bojišnici provedena je oslobodilačka akcija HV-a na brani Peruća čime je konačno otklonjena prijetnja srpske vojske koja je rušenjem brane na Peručkom jezeru planirala izazvati katastrofu nesagledivih razmjera.
Četiri dana nakon početka napadaja Vijeće sigurnosti UN donosi rezoluciju 802 kojom traži da Hrvatska vojska i policija prekinu borbena djelovanja i napuste oslobođeni teritorij. Uslijedila je zapovijed za prekid akcije i uspostavljanje aktivne obrane na dostignutoj crti, no ne i povlačenje s oslobođenog područja jer je cilj akcije bio povezati sjever i jug Hrvatske i maknuti neprijatelja iz neposredne blizine Zadra. Tijekom trajanja borbi dio međunarodne zajednice poduzeo je diplomatsku ofenzivu protiv Hrvatske, osobito Velika Britanija i Rusija. Francuska - čiji su se vojnici u sastavu UNPROFOR-a nalazili na području zahvaćenom Operacijom Maslenica  - šalje i nosač zrakoplova u Jadransko more.
Zbog stranih pritisaka OS RH zaustavile su napredovanje nadomak Obrovca i Benkovca - i to na pozicijama koje nisu bile optimalne za obranu - što su lokalni Srbi i srbijanske paravojne postrojbe iskoristili za dovlačenje pojačanja i protunapad,  operaciju Čelik. Po riječima generala Janka Bobetka:
"Operaciju smo izveli u dvije etape, dok treća etapa nije realizirana zbog intervencije iz svijeta, pa čak i ozbiljnih prijetnji... Početni odnos snaga, s kojim smo krenuli u prvu etapu, bio je otprilike po tri i pol tisuće ljudi na objema stranama. U drugoj etapi operacije neprijateljske snage su narasle na gotovo osam tisuća ljudi... Naše su snage na širokoj fronti u tom trenutku bile neukopane i neorganizirane za obranu, s rijetko zaposjednutom linijom. To je bio najopasniji trenutak cijele operacije. Po odnosu snaga, mogli su nas razbiti, ući u Zadar i pretvoriti operaciju "Maslenica" od velike hrvatske pobjede u veliki hrvatski poraz."Hrvatska strana reagira slanjem pojačanja iz sastava ponajboljih postrojbi raspoređenih na drugim ratištima; tako se primjerice već 23. siječnja 1993. godine u akciju šalje ad hoc formirana tzv. "Borbena bojna Vojne policije" od preko 600 vojnih policajaca iz svih zbornih područja (iz redova pripadnika vojne policije s područja Dalmacije od samog početka akcije je sudjelovalo 127 ljudi, u funkciji pještaštva na pravcu proboja Suhovare - Drače), koji stabiliziraju bojišnicu na području Zemunika.Srpskim snagama dolazi značajna pomoć iz Srbije, sastavljena velikim dijelom od tzv. "Arkanovaca", tj. pripadnika paravojnih postrojbi kojima je zapovijedao Željko Ražnatović-Arkan. U naoružavanju tih postrojbi ključnu ulogu je imala pomoć koju je osiguravala Vojska Jugoslavije; koja je također osiguravala časnike za upravljanje postrojbama pobunjenih Srba u Hrvatskoj, te tehničko osoblje za poslove uz vojne snage; niži stožeri su povremeno komunicirali sa zapovjedništvo Vojske Jugoslavije u Beogradu mimo zapovjedništva Vojske RSK. Protunapad srpskih snaga, sastavljenih od lokalnih srpskih postrojbi, Arkanovaca, te dijela vojnih jedinica iz Srbije i Bosne i Hercegovine, kojim je zapovijedao general Ratko Mladić, odbijen je helikopterskim desantom dijela 2. i 3. gardijske brigade. Hrvatska Vojska je potom krenula u novi napad, no taj je zaustavio predsjednik Franjo Tuđman zbog prijetnji sankcijama koje su pokušavali nametnuti već spomenuti krugovi međunarodne zajednice. Napad srpskih snaga imao je za cilj da ponovo uspostavi kontrolu nad Novigradom i time izađe na more u blizini Novskog Ždrila: u teškim borbama za obranu samog Novigrada poginulo je 5 pripadnika 2. gardijske brigade "Gromovi" i čak 9 pripadnika mornaričkog pješaštva "Vange".U ovoj operaciji značajni teret su ponijeli hrvatskih branitelja iz Slavonskog Broda i okolice, koji su na glavnom pravcu djelovanja smijenili 4. gardijsku brigadu koja je nakon proboja neprijateljskih linija povučena na kraći odmor. U samo jednoj noći (1. na 2. veljače) su u području sela Kašića ili njegove okolice poginula 23 pripadnika brodske 3. bojne Kobre iz sastava 3. gardijske brigade Kune. Kašić je trebalo obraniti jer je bio ključnom točkom za obranu Zadra i nikako nije smio pasti neprijatelju u ruke.I hrvatska i srpska strana tijekom akcije Maslenica mobiliziraju snage na svim područjima međusobnog dodira, ali unatoč napete situacija duž bojišnice - s iznimkom akcije u kojoj su hrvatske strane ovladale važnom branom na Peručkom jezeru - sukob ipak nije proširen izvan područja zaleđa Zadra.
Hrvatska strana: Za vrijeme napadnih djelovanja tijekom operacije, od 22. do 25. siječnja, poginulo je 13 hrvatskih branitelja, sljedeća dva dana (26. i 27. siječnja) u obrani dostignutih crta  poginulo je još 6, a 70 pripadnika HV-a je ranjeno. U snažnim topničko-raketnim i tenkovskim, a povremeno i pješačko-diverzantskim, napadima neprijateljima koji su uslijedili odmah nakon "Maslenice", do 31. ožujka 1993. broj poginulih hrvatskih branitelja popeo se na 127. Agresorska strana: "Srpska vojska Krajine je pretrpjela znatno teže gubitke od hrvatskih snaga; samo u jednoj zasjedi na Velebitu poginuo je 21 srpski vojnik, te se procjenjuje da je na srpskoj strani poginulo ukupno 490 vojnika. Broj ranjenika je zacijelo bio i veći od broja poginulih, te su takvi gubici ozbiljno uzdrmali pobunjene Srbe. 
Nakon provedbe operacije "Maslenica" postrojbe HV-a imale su vrlo zahtjevnu zadaću nadziranja i obrane dostignute crte dodira koja je svakodnevno izložena snažnim neprijateljskim oružanim provokacijama i protunapadima kojima su pokušavali povratiti izgubljena područja. Poduzete su mjere uređenja otpornih točaka i ojačanja protuoklopnim sredstvima, zapriječavanja mješovitim minskim poljima i drugim zaprekama, izradi novih paljbenih položaja topništva, uspostavljanju promatračnica i njihovom uvezivanju u sustav zapovijedanja i izvješćivanja.
Glavne aktivnosti neprijatelju bile su konsolidiranje vlastitih snaga i sprječavanje mogućeg daljnjeg djelovanja hrvatskih snaga. Neprijatelj je reorganizirao svoje snage, a nakon izvlačenja oklopnih i topničkih sredstava iz skladišta pod nadzorom snaga UNPROFOR-a planirao je prijeći u protunapad. S manjim izvidničko diverzantskim skupinama te iznenadnim topničkim djelovanjima neprijatelj pokušava destabilizirati hrvatske snage u obrani nastojeći onemogućiti grupiranja i moguća napadna djelovanja. U znak odmazde zbog pretrpljenih poraza neprijateljske snage početkom veljače 1993. vrše silovite topničke napade po postrojbama HV-a i naseljima u zadarskom zaleđu. Bezuspješno pokušavajući izvršiti protunapad 2. veljače prema Zadru su uputili željeznički vagon pun eksploziva u nakani razaranja grada koji je srećom eksplodirao pred tunelom u mjestu Debeljak. Sredinom veljače tzv. SVK postigla je najveći broj vojnih obveznika ikad dostignut, ukupno 71.409 pripadnika, dok je brojno stanje Dalmatinskog korpusa iznosilo gotovo 28.000 pripadnika. Snažni protunapadi neprijatelja bili su učestali sve do svibnja 1993. Težište neprijateljskog djelovanja bilo je upravo na području Novskog ždrila s ciljem onemogućavanja izgradnje, a kasnije i prometovanja pontonskim mostom koji je do kraja godine pogađan izravnim pogocima 36 puta.
Pored dinamičnih aktivnosti na crti bojišnice Hrvatska vojska u tom razdoblju provodi ustrojavanje i preustrojavanje postrojbi, izobrazbu pripadnika, te poseban značaj daje organiziranju samostalnih topničkih i protuoklopnih postrojbi veličine bojne. U svrhu organiziranja što jednostavnijeg sustava vođenja i zapovijedanja postrojbama HV-a ustrojavaju se Operativne grupe. 
Kroz sljedećih nekoliko mjeseci izgrađen je pontonski most na Novskom ždrilu koji je koncem srpnja 1993. pušten u promet, čime je ponovno kopneno povezana Sjeverna i Južna Hrvatska, a kojim se prometovalo do izgradnje novog Masleničkog mosta koji je završen 1997. godine.Činjenica da Hrvatska povodom ove akcije - kojom je hrvatska strana prekinula primirje koje je sklopljeno uz sudjelovanje UN, i tijekom koje su u granatiranju poginula dva i ranjena tri francuska vojnika iz sastava UNPROFOR-a - nije pretrpjela baš nikakve međunarodne sankcije (makar su diplomacije nekih zemalja poput Velike Britanije i Rusije u prvi čas reagirale vrlo negativno prema Hrvatskoj) predstavljala je ohrabrenje za hrvatsku stranu, a izvor zabrinutosti za srpsku.
Operacija Maslenica ostati će trajno zabilježena u hrvatskoj povjesnici po jasno upućenoj poruci neprijatelju kakav ga završetak očekuje na tada okupiranim područjima RH. U svega nekoliko dana Hrvatska vojska je uspješno izvršila planiranu zadaću razbivši dotad samouvjerene neprijateljske snage. Značenje ove operacije očitovalo se i prema međunarodnoj zajednici, koja je dotad izražavala duboku sumnju u osposobljenost i snagu hrvatskih oružanih snaga. Tu sumnju ne samo da su demantirane već se čitavu međunarodnu javnost nakon Operacije Maslenica osvjedočila u potpunu spremnost Hrvatske i njenih oružanih snaga, da osigura ostvarenje potpuno slobodne i samostalne hrvatske države. 
Operacija Maslenica je pobjedničkoj HV donijela niz iskustava koja su joj uvelike pripomogli u daljnjem jačanju, organizaciji, razvoju i uporabi postrojbi, što se očitovalo u kasnijim bitkama u kojima su oslobođena sva hrvatska područja.
Napomena: Ovaj tekst ili jedan njegov dio je preuzet iz internetskog izdanja časopisa  Hrvatski vojnik. Vidi Dopuštenje Hrvatskog vojnika za Wikipediju na hrvatskome jeziku.
 Napomena: Ovaj tekst ili jedan njegov dio preuzet je s mrežnih stranica  Domovinski rat on line. Vidi Dopusnicu Domovinskog rata on line za Wikipediju na hrvatskome jeziku.
"DOKUMENTI VOJNE PROVENIJENCIJE 'REPUBLIKE SRPSKE KRAJINE'(siječanj – lipanj 1993.)", edicija "REPUBLIKA HRVATSKA I DOMOVINSKI RAT 1990.-1995. DOKUMENTI", Knjiga 7.
"DOKUMENTI INSTITUCIJA POBUNJENIH SRBA U REPUBLICI HRVATSKOJ'(siječanj – lipanj 1993.)", edicija "REPUBLIKA HRVATSKA I DOMOVINSKI RAT 1990.-1995. DOKUMENTI", Knjiga 8.
Operacija Oluja (4. kolovoza − 7. kolovoza 1995.) je velika vojno-redarstvena operacija u kojoj su Hrvatska vojska i policija oslobodile okupirana područja Republike Hrvatske pod nadzorom pobunjenih Srba, na kojima je bila uspostavljena paradržava Republika Srpska Krajina bez ikakvog međunarodnog priznanja. Operacijom je vraćen u hrvatski ustavno-pravni poredak cijeli okupirani teritorij osim istočne Slavonije; međutim će ta i nekoliko narednih pobjeda Hrvatske vojske stvoriti uvjete u kojima je od siječnja 1996. godine započeo proces mirne reintegracije Hrvatskog Podunavlja. 
Oluja je, uz operaciju Bljesak, ključna akcija koja je dovela do kraja Domovinskog rata. U operaciji je oslobođeno 10.400 četvornih kilometara ili 18,4 posto ukupne površine Hrvatske.
U objektivnoj pripremi za Operaciju Oluja, snage HV su - uz suglasnost vlasti BiH - izvele u mjesecima koji su prethodili "Oluji" više uzastopnih operacija na područjima te susjedne države, koje su dovodile područje Knina u poluokruženje: akcije “Zima '94.”, “Skok-1”,  “Skok-2” i  “Ljeto '95.”,
Sa svoje strane, srpske snage su tijekom 1994. godine bile pokrenule aktivnosti radi ovladavanja prostorom Bihaćke krajine - ovećeg, ali izoliranog područja pod kontrolom Armije BiH, koji je u velikoj mjeri sprječavao izravni kontakt između područja pod kontrolom Srba u Hrvatskoj i BiH. Izuzev što bi ostvarivanjem takvog cilja nastala humanitarna katastrofa koja bi zacijelo nadmašivala pokolj u Srebrenici izvršen krajem srpnja 1995., njime bi se zaokružio i učinio vojno održivim prostor planirane "Ujedinjene Republike Srpske" sa središtem u Banjoj Luci; istodobno bi područja Republike Hrvatske koja spajaju sjeverne i južne dijelove zemlje - primjerice je kod Karlovca bio pod kontrolom hrvatskih snaga pojas širine svega 10 kilometara - bila izložena topničkoj vatri sa srpskih položaja.Operacija Oluja je za svega jedan dan preduhitrila opsežnu operaciju vojski hrvatskih i bosanskih Srba pripremanu pod imenom Operacija Vaganj. Planirana srpska akcija trebala je angažirati glavne srpske snage - uključivo one iz istočnog dijela BiH popunjavane dragovoljcima iz Srbije - koje su u cijelosti bile spremne izvesti opsežni napad protiv postrojbi HV i HVO u pravcu Kupresa i Livna (iz pravca Banje Luke), te u pravcu doline Neretve i Metkovića (iz pravca istočne Hercegovine i Podrinja), kao i protiv postrojbi Armije BiH na području Zapadne Bosne. Operacija Oluja je posve omela te planove, a postrojbe bosanskih Srba pripremljene za Operaciju Vaganj - koje su se naposljetku pokazale znatno inferiornima Hrvatskoj vojsci - nisu uspjele zaustaviti ni napredovanje hrvatsko-bosanskih snaga na području BiH u kasnijoj Operaciji Maestral. Topništvo bosanskih Srba je raketiralo više hrvatskih gradova - od Županje do Dubrovnika.
Vojne snage Srpske Vojske Krajine su do kraja Operacije Oluja također odstupile na obližnje područje BiH pod srpskom kontrolom, a 5.000 vojnika iz sastava opkoljenog 21. kordunskog korpusa SVK pod zapovjedništvom pukovnika Čede Bulata položio je oružje pred HV.
Neposredno nakon "Oluje" nastavljaju snage HV u suradnji s HVO i Armijom BiH napadne akcije protiv snaga bosanskih Srba u BiH (Operacija Maestral i potom Operacija Južni potez) i dolaze nadomak Banje Luke, te u situaciji kada prijeti potpuni poraz srpskih projekata zapadno od Drine biva, uz međunarodno posredovanje, sklopljeno trajnije primirje. Potom, u studenome 1995. godine, rat dobiva epilog u Daytonskom sporazumu koji uspostavlja trajniji mir.
Odmah po početku Operacije Oluja vodstvo RSK je, prema Odluci Predsjednika RSK Milana Martića br. 2-3113-1/96 od 4. kolovoza 1995. god., provelo "plansku evakuaciju sveg za borbu nesposobnog stanovništva", u skladu s ranije izrađenim i uvježbavanim planovima. Povratak evakuiranih civila i pripadnika vojnih snaga bio je vrlo postupan, a mnogi se nisu ni vratili u Hrvatsku. Vodstvo Republike Srbije do danas ponavlja naraciju o protjeranom stanovništvu RSK - posve zanemarujući okolnost da su vlasti te paradržave same organizirale, uvježbale i provele evakuaciju; također se zanemaruje okolnost da su se etnički Srbi kasnijih godina mogli vratiti na to područje,  što je mnogo tisuća njih i iskoristilo.Pukovnik Andrew Leslie, zapovjednik UNCRO-a u Kninu za vrijeme Oluje procjenjuje da je "Operacija Oluja operacija kao iz vojnog priručnika koja bi dobila ocjenu A+ prema NATO standardima". Prilikom posjete ministra obrane Krstičevića Pentagonu u srpnju 2017. godine američki ministar obrane i bivši general američkih marinaca Mattis je izjavio povodom obilježavanja obljetnice Operacije Oluja: "Oluja je operacija koja se ovdje u Americi proučava i pokazuje što dobro predvođena, što dobro opremljena i dobro istrenirana snaga, politički dobro predvođena, može napraviti i preokrenuti tijek povijesti. Iznimno poštujemo vas, našeg saveznika, jednu malu zemlju, koja se bori znatno iznad svoje kategorije".
Sukobljene su strane bile Hrvatska vojska (HV) i Srpska vojska Krajine (SVK). Hrvatskoj je vojsci pomagalo HVO te 5. korpus Armije BiH. Vojska Jugoslavije nije nikako reagirala na hrvatski napad, možda i zbog iznimne brzine kojom se operacija odvijala, te je već drugog dana akcije pao Knin, glavni grad srpske paradržave, a čitava RSK razbijena je u svega tri dana. Vojska Republike Srpske iz susjedne BiH ozbiljnije je djelovala samo 7. kolovoza, kad je zrakoplovstvom napala hrvatske postrojbe na Savi i gradove Kutinu, Viroviticu, Požegu i Županju. Posljednji preostali korpus SVK, 11. slavonsko-baranjski korpus, ostao je u Baranji i nije se borio.
Hrvatska vojska je u trenutku napada bila ustrojena u tri grane: Kopnenu vojsku, Hrvatsku ratnu mornaricu i Hrvatsko ratno zrakoplovstvo i protuzračnu obranu. Najbrojnija je bila Kopnena vojska, koja se sastojala od šest zbornih područja i vrlo jakog postroja izravno podređenog Glavnom stožeru Hrvatske vojske. Dalje se dijelila na gardijske (profesionalne), pričuvne i ročne brigade i domobranske pukovnije. Zborno područje se načelno sastojalo od 1-2 gardijske postrojbe, nekoliko pričuvnih brigada i domobranskih pukovnija i postrojba za potporu. Policijske su specijalne snage bile velike kao jača pješačka brigada bez potpore karakteristične za vojsku. 
Topništvo: oko 350 topova, neodređen broj minobacačaU Operaciji Oluja HV je koristila  snagu:
dijelovi 16. topničko raketne brigade, dijelovi 15.POtrbr Križevci, samostalni topnički i protuoklopni divizijuni, 33. inženjerijske brigade, 40. pukovnija veze,
3.100 specijalaca ministarstva unutarnjih poslovaOstale snage HV osiguravale su Zapovjedno područje Osijek i Južno bojište od mogućih protunapada.
HV je bio organiziran uz dosta improvizacija i sa zapovjednim kadrom koji je samo malim dijelom imao sustavno vojno obrazovanje. Naoružanje je uglavnom osvojeno od bivše JNA, uz dosta lakog naoružanja i opreme istočnoeuropskog podrijetla kupljene iz vojnih viškova nakon raspada Varšavskog ugovora početkom 1990.-ih godina. Obzirom da je izvoz oružja na ratom zahvaćeno područje bivše Jugoslavije bio zabranjen, nabavke oružja i vojne opreme su osiguravane u tajnim operacijama. Zahvaljujući takvim akvizicijama uspjelo se formirati dovoljno respektabilno Hrvatsko ratno zrakoplovstvo. Hrvatska ratna mornarica, opremljena uglavnom plovilima oduzetima neprijatelju (na početku rata 1991. zaplijenile su hrvatske snage u Šibeniku približno četvrtinu jugoslavenskih plovila, te je u žestokim borbama taj plijen obranjen) i oslonjena na dovoljno snažne hrvatske brodograđevne i druge industrijske kapacitete, bila je dovoljno snažna da odvrati Jugoslavensku ratnu mornaricu od ugrožavanja hrvatskih voda. Domaća industrija je za potrebe HV također proizvodila znatne količine oružja i vojne opreme. U proteklom razdoblju je u praksi bilo dokazano da su postrojbe HV sposobne organizirati i izvesti opsežne operacije, a gardijske i postrojbe specijalne policije - kojima su bile namijenjene najsloženije zadaće - bile su samopouzdane i već dosta iskusne.
Vojna sila pobunjenih hrvatskih Srba - Srpska vojska Krajine (SVK) - bila je organizirana u šest korpusa kopnene vojske i Ratno zrakoplovstvo s protuzračnom obranom. Korpusi su bili slični zbornim područjima Hrvatske vojske, sastojali su se od nekoliko brigada i sredstava potpore, uglavnom divizijuna topništva. Mirnodopska Srpska vojska Krajine imala je oko 14.000 ljudi. Pored vojske, bojni dio je imalo i Ministarstvo unutarnjih poslova Krajine koje je imalo jednu specijalnu brigadu milicije.
40.000 vojnika u zapadnom (napadnutom) dijelu; još je oko 20.000 bilo u 11. slavonsko-baranjskom korpusu (sa 124 tenka, 18 oklopnih transportera i 195 topničkih oružja), koji nije bojno djelovao. Oko trećine tih snaga činile su lokalne straže, često sastavljene od vojnih obveznika starijih godišta.
Topništvo: 250 topova i neodređen broj minobacačaMeđu ljudstvom SVK vladala je općeraširena apatija i nevjerica u budućnost paradržave koju su branili. Osobito je Operacija Bljesak u svibnju 1995. godine potaknula rešpekt prema snagama HV i nepouzdanje u vlastite snage. Na području Sjeverne Dalmacije je bila raširena spoznaja da su akcijama HV i HVO na obližnjem području BiH tijekom 1994. i 1995. godine dovedeni u poluokruženje i da se iz svojih zapuštenih gradića pritisnutih nestašicama (čak i električne energije) objektivno ne mogu braniti pred mnogobrojnijim i dobro organiziranim hrvatskim snagama koje nastupaju osloncem na veća hrvatska urbana središta poput Zadra, Šibenika i Splita.
Kao strateška rezerva SVK služila je Vojska Republike Srpske - snage srpskih pobunjenika u BiH, koje su (s teritorijalnim postrojbama) imale oko 180.000 vojnika. Te su snage - koje su u sklopu pripreme opsežne i vrlo ambiciozne Operacije Vaganj imale u borbenom rasporedu na terenu raspoređene znatne postrojbe - doista prihvatile postrojbe SVK u njihovom povlačenju iz Hrvatske i pružile otpor napredovanju snaga HV, ABiH i HVO na teritorij BiH, koje je uslijedilo nakon potpunog uspjeha Operacije Oluja.
Topništvo :   5 / 4Očita je nadmoć Hrvatske vojske u ljudstvu, te manja prednost u broju tenkova. Zbog podjednakog broja tenkova stvarni odnos snaga tenkovskih jedinica moguće je odrediti jedino utvrđivanjem broja suvremenih tenkova (T-72, M-84). SVK je bila nadmoćnija jedino po broju topničkih oruđa, ali ne bitno. Tome treba dodati i jaku želju Hrvatske vojske za pobjedom, te veliko iskustvo, uvježbanost, motiviranost i opremljenost profesionalnih vojnih jedinica (8 gardijskih brigada). Po broju vojnika i vojnih oruđa na bojnom polju kao i u pogledu morala, SVK objektivno nije imala nikakvih izgleda u sukobu s Hrvatskom vojskom. Međutim je osloncem na znatno snažnije snage bosanskih Srba i možda snage iz Srbije mogla pružiti značajan otpor i nadati se - uz dosta uvjerenosti - da bi napad hrvatskih snaga u konačnici mogao biti odbijen.
Ukupni hrvatski vojni gubici bili su 174 poginulih, 1.100 ranjenih (teže 572 i lakše 528) vojnika, 3 zarobljena, 15 nestalih, ukupno 1.314. 
Nepovratni gubici Srpske vojske Krajine bili su znatno veći od hrvatskih. Po hrvatskim podacima, do 21. kolovoza 1995. asanirano je i uredno pokopano 560 poginulih pripadnika SVK.
Ratni plijen koji je zaplijenila Hrvatska: 4.112 komada pješačkog oružja, 159 ručnih bacača, 120 raznih minobacača, 98 topničkih oruđa (kalibra 76-152 mm), 6 višecjevnih lansera raketa 128 mm, 59 protuzrakoplovnih topova, 54 oklopna vozila, 22 inženjerijska stroja, 497 vojnih motornih vozila, 6 zrakoplova lovačko bombarderske avijacije i dr.
Nakon teških okršaja, Domovinski je rat početkom 1992. ušao u "mirnu" fazu, u kojoj se s jedne strane našla tzv. Republika Srpska Krajina, srpska tvorevina u okupiranim područjima Hrvatske, a s druge strane legitimna hrvatska vlast, dok su ih razdvajale mirovne snage UN-a (UNPROFOR i kasnije UNCRO). Velika je većina Hrvata na okupiranom području protjerana ili ubijena. 
U toj fazi, koja je trajala do jeseni 1994., Hrvatska je vojska djelovala uglavnom u pograničnim područjima Bosne i Hercegovine, a na području Hrvatske je 1993. izvršila dvije operacije ograničenih razmjera protiv pobunjenih Srba: u siječnju 1993. na širem području Zadra (Operacija Maslenica), a u rujnu 1993. u okolici Gospića (Operacija Medački džep).
Nakon akcija provođenih 1994. i 1995. na području BiH, u svibnju 1995. god. izvršena je iznimno uspješna Operacija Bljesak na području Zapadne Slavonije, koja je u znatnoj mjeri skratila bojište i osigurala dominaciju HV na području sjeverno od Save.
Neposredno prije Oluje, pod okriljem međunarodne zajednice provedeni su u Ženevi pregovori između Hrvatske i RSK, u kojima su predstavnici RSK rezolutno odbili prijedlog da se - u novim okolnostima koje je naznačila Operacija Bljesak - pristupi mirnoj reintegraciji njihove paradržave u RH. Ni vodstvo RSK, ni međunarodna zajednica nisu vjerovali da Hrvatska doista može na bojnom polju izvojevati pobjedu i završiti epizodu s paradržavom na svojem teritoriju.
Oluji je prethodila akcija “Zima '94.”, poduzeta na području BiH u vremenu od 29. studenoga do 24. prosinca 1994. kako bi se zaustavila srpska ofenziva na Bihać te za stvaranje povoljna strategijskog prostora za oslobađanje okupiranih dijelova Hrvatske i BiH. Srbi su poraženi na Dinari i oslobođen je teritorij od 200 četvornih kilometara. Veći dio Livanjskog polja našao se pod nadzorom HV-a i HVO-a. 
Uslijedila je jednodnevna akcija “Skok-1” 7. travnja 1995., kada su Srbi ponovno poraženi na Dinari. Oslobođeno je dodatnih 75 četvornih kilometara. Hrvatske su se snage proširile bočno, prema zapadnoj strani, pa je time sigurnost postrojbi na Dinari postala stabilnija, a posebice sigurnost Livanjskog polja. 
Najveća akcija Hrvatske vojske prije Oluje, operacija Bljesak, uspješno je izvedena u svibnju. Oslobodila je okupirani džep u zapadnoj Slavoniji i pokazala da se stanje na terenu promijenilo. 
Od 4. do 11. lipnja 1995. na Dinari je izvedena nova akcija, “Skok-2” . Njome je oslobođen dodatni prostor od 450 četvornih kilometara te je pod nadzor stavljeno cijelo Livanjsko polje. Otad se mogla nadzirati i Cetinska dolina te Vrličko polje, kao i dio Glamočkog polja te put Glamoč-Bosansko Grahovo. 
Akcijom “Ljeto '95.”, opet na području BiH od 25. do 30. srpnja 1995. oslobođeni su Bosansko Grahovo i Glamoč te šira područja, ukupno oko 1600 četvornih kilometara. Srbi su u sjevernoj Dalmaciji dovedeni u poluokruženje, sa samo dva moguća izlaska prema BiH. Stvoreni su preduvjeti za oslobađanje Knina, sjeverne Dalmacije i Like.
Početkom kolovoza 1995., nakon problema što su Srbi imali u BiH oko Bosanskog Grahova, gdje su u srazu s Hrvatima pretrpjeli ozbiljne gubitke, dobar dio njihovih jedinica nije bio spreman na odlučnu akciju Hrvatske vojske u Hrvatskoj, što nije očekivano jer se Hrvatskoj stalno iz Washingtona prijetilo sankcijama ako se krene sama oslobađati. Presudno je bilo akciju završiti u manje od tjedan dana: Bljesak je vojno trajao manje od 48 sati, i reakcije iz svijeta su bile pozitivne. 
S velikim hrvatskim napadom Srbi su računali od početka srpnja, a krajem mjeseca je očekivanje bilo na najvišoj razini. Ratno stanje na cjelokupnom području Krajine proglašeno je već 28. srpnja. Postrojbe za elektroničko izviđanje Hrvatske vojske - koje su intenzivno pratile radio-promet u "Krajini" - na kraju srpnja su zaključile da svi civilni razgovori na području Like odaju strah i paniku među civilima u RSK, te da su ljudi fizički i psihički iscrpljeni stalnom psihozom i očekivanjem napada, te su na rubu snaga. Pripreme za evakuaciju unutar RSK počele su više dana prije samog napada.
265. izvidničko – diverzantska satnija (Bjelovar) – natporučnik Jadranko Petran
13. Protuoklopni topničko – raketni divizijun - (Koprivnica) – bojnik Damir Vuković
57. brigada Marijan Celjak (Sisak) – brigadir Stjepan Grgac (poginuo prvog dana operacije) zamijenio ga je brigadir Matija Pavlović
502. mehanizirana satnija ABKO, bojna 33. inženjerijske brigade, 31. inženjerijska bojna, 36. inženjerijska pontonska bojna i 1. riječni zdrug Sisak.
118. domobranska pukovnija HV (Gospić) – brigadir Ivan Čanić (poginuo) zamijenio ga bojnik Nikola Zdunić
15. domobranska pukovnija HV (Šibenik) – pukovnik Tihomir Bandalo i bojnik Selimir Vukušić
204. topničko-raketna brigada protuzračne obrane (Split) – brigadir Milan Perković
Središte gardijsko za specijalističku obuku dočasnika „Damir Tomljanović - Gavran“ iz Šepurina – pukovnik Werner Ilić
Borbena skupina dragovoljaca iz Zrakoplovnog vojnog učilišta u Zemuniku – bojnik Darko Banić
Odred brodova Hrvatske ratne mornarice (za prevoženje morem u Velebitskom kanalu na ruti Ražanac-Starigrad) – poručnik bojnog broda Dževad Kajan
Izvidničko-diverzantska satnija Glavnog stožera Hrvatske vojske – satnik Ivica Dekalić
ostale podstožerne postrojbe i postrojbe logistikeNapomena: U ZP Split su se nalazile i postrojbe na teritoriju Bosne i Hercegovine na liniji od Grahova do Kupreških vrata:
Specijalne postrojbe Ministarstva unutarnjih poslova Bosne i Hercegovine – brigadir Mijo Jelić
Mirovne snage UN-a koje su bile razmještene uz bojišnicu (UNCRO) unaprijed su obaviještene da će operacija početi. Oluja je počela 4. kolovoza u 5 sati ujutro, kada je najveći dio Hrvatske vojske zajedno s policijskim specijalcima krenuo u napad na bojišnici od Jasenovca na istoku do Bosanskog Grahova na jugu, koja je bila duga 630 kilometara. Za obranu su se brinuli Zborno područje Osijek i Južno bojište. Prije samog napada, Hrvatsko ratno zrakoplovstvo je napalo neprijateljske centre veze i zapovjedna mjesta (Jelavac, Petrova gora, Banski Grabovac i Bunić). Istovremeno se topovima i raketama jako tuklo po prednjoj crti i dubini srpskih snaga. 
Hrvatski predsjednik Tuđman javno je pozvao vojnike Srpske vojske krajine (SVK) da se predaju i zajamčio im da će dobiti amnestiju prema hrvatskim zakonima. Svi koji nisu djelatno sudjelovali u pobuni pozvani su da ostanu kod kuće i dočekaju hrvatsku vlast.
Snage ZP Bjelovar su 4. kolovoza prešle Savu na području Jasenovac-Drenov Bok i probile srpske snage dva kilometra prema Hrvatskoj Dubici, koja je i oslobođena ujutro 5. kolovoza, a onda su krenule do Hrvatske Kostajnice i oslobodile je navečer 6. kolovoza, čime je Zborno područje Bjelovar osiguralo granicu i ostvarilo svoj cilj. 
Treba istaknuti da je prvi dan Oluje za Hrvatsku vojsku najkrvaviji dan čitavog Domovinskog rata: toga dana u žestokim borbama za probijanje prvih srpskih linija život je izgubio 121 hrvatski vojnik. 
Snage ZP Zagreb su 6. kolovoza ujutro - suočene sa snažnim srpskim otporom - oslobodile Petrinju i okolicu, a u Banovinu je ušao i dio snaga ZP Karlovac, koje su već riješile pravac Ogulin-Slunj, a ovdje su štitile zaleđe i lijevi bok 1. gardijske brigade, koja se spojila sa snagama 5. korpusa Armije BiH i krenula iz Rakovice prema Vojniću.
Na zahtjev UNCRO-a, ujutro 7. kolovoza Hrvatska je vojska prekinula paljbu na potezu Vojnić-Vrginmost-Glina-Kostajnica-Dvor na Uni jer su srpske snage 21. kordunskog korpusa najavile da će predati oružje i otići. Međutim, Srbi nisu dolazili, pa se pokazalo da time žele dobiti na vremenu. Stipetić je zapovjedio da se napad nastavi, pa je tijekom dana oslobođeno područje između Gline, Petrinje i Dvora na Uni. Hrvatske se snage tada nisu spojile s 5. korpusom Armije BiH jer su odlučile propustiti kolonu srpskih izbjeglica na cesti od Gline do Dvora na Uni. U Dvoru na Uni srpske su snage do večeri 8. kolovoza uspjele izvući 39. banijski korpus i glavninu Korpusa specijalnih jedinica u Republiku Srpsku.
Sjeverno od Dvora nije bilo otpora, a 21. kordunski korpus predao se 8. kolovoza. Tako je u sektoru Banovine Hrvatska vojska osigurala cijelu granicu do kraja 10. kolovoza 1995. Na Petrovoj gori su policijski specijalci i snage ZP Zagreb i Karlovac do 14. kolovoza savladali preostale snage SVK.
Na ogulinskom dijelu bojišta, snage ZP Karlovac su 4. kolovoza okružile Plaški i zauzele cestu Slunj-Primišlje-Perjasica. Na karlovačkom dijelu prvi napad nije uspio, ali plan je tada promijenjen, pa je vojska poslana u međuriječje Mrežnice i Korane prema selu Krnjku i dalje prema Vojniću. Plaški, Primišlje te međuriječje Korane i Mrežnice oslobođeni su 5. kolovoza, dok su snage 5. korpusa Armije BiH i Hrvatskog vijeća obrane iz bihaćkog džepa presjekle cestu Slunj-Korenica i tako spriječile 21. kordunski korpus da krene prema Lici. 
Nakon što je zauzela Plitvice, 1. gardijska brigada se poslijepodne 6. kolovoza kod sela Tržička Raštela spojila sa snagama 5. korpusa Armije BiH. Nakon toga je krenula na sjever i ušla u Slunj  zajedno sa snagama ZP Karlovac s ogulinskog dijela bojišta. Dan kasnije oslobođeni su Kamensko, Tušilović, Krnjak, Veljun i Vojnić. Vojska Fikreta Abdića pobjegla je zajedno s izbjeglicama iz Cazina prema Vojniću, gdje su je blokirale snage ZP Karlovac.
Nakon četverodnevne obrane, 21. korpus SVK je na Kordunu bio opkoljen i prisiljen na predaju. Predaja je izvršena 8. kolovoza u 19.00 sati, kad je u Viduševcu srpski zapovjednik hrvatskom generalu Stipetiću podnio prijavak pred strojem, čestitao na pobjedi i predao korpus. Potom su snage ZP Karlovac potpuno su oslobodile šire područje Vojnića i Vrginmosta, te osigurale granicu i Petrovu goru.
Snage ZP Gospić odbacile su snage 15. korpusa SVK, osvojile važne kote i presjekle ceste, da bi prvog dana osvojile Dabar i veći dio važnog prijevoja Ljubova na putu Gospić-Korenica. 
Zatim su 5. kolovoza hrvatske snage oslobodile Ljubovo i okolicu, Ličku Jasenicu, Saborsko, novi Lički Osik i Ostrovicu, prekinule cestu Plitvička Jezera-Slunj i opkolile Vrhovine. Policijski su specijalci zauzeli čvor Gračac. 
Hrvatske su se snage spojile s 5. korpusom Armije BiH 6. kolovoza kod Grabovca i Prijeboja. Oslobođeni su Malovan, Bruvno, Korenica, Vrhovine, Plitvička Jezera, Cetingrad, Krbava i Udbina, Barlete, Vrebac, Mogorić, Ploča i Pločanski Klanac. 1. gardijska brigada je izašla iz ZP Gospić i krenula prema Slunju. 
Hrvatske su snage 7. kolovoza i dalje napredovale prema granici. Oko 18 sati postrojbe ZP Gospić i policijski specijalci oslobodili su Donji Lapac i došli do granice, te oslobodili Mazin, Dobroselo i Gornji Lapac. Tako je ZP Gospić oslobodilo cijeli zadani prostor i ostvarilo cilj. Specijalna policija zauzela je Kulen Vakuf i okolicu.
Operacija ZP Split nije se zvala "Oluja" nego "Kozjak-95", a imala je četiri operativne skupine: Zadar, Šibenik, Sinj i Sjever. Napad je išao u tri glavna pravca: Bosansko Grahovo-Knin (4. i 7. gardijska brigada), Jasenice-Miškovci i Uniški Doci-Uništa-Kijevo. Bilo je i osam pomoćnih pravaca, gdje je djelovala glavnina vojske. Dan prije početka operacije, 3. kolovoza, napravljena je diverzija: snage Hrvatskog vijeća obrane napale su Srbe na pravcu Glamoč-Vitorog. 
Kad je 4. kolovoza operacija krenula, snage ZP Split probile su crtu obrane Kninskog korpusa SVK i probile se do 4 km od polaznih položaja. Snage specijalne policije na Velebitu sa snagama 2. bojne 9. gardijske brigade zauzele su dominantne kote Tulove grede i Mali Alan gdje su već prvog dana akcije srpske snage pretrpjele teške gubitke u ljudstvu. Na kraju prvog dana operacije stvoreni su povoljni uvjeti za oslobađanje Knina i odsijecanje 7. sjevernodalmatinskog korpusa SVK. 
S izuzetkom Benkovačke brigade, snage 7. i 15. korpusa SVK, razbijene već prvim udarima, povlačile su se u neredu prema Banji Luci. Jedna domobranska pukovnija izvršila je u tom sektoru obuhvat s Dinare prema Kijevu. Postrojbe specijalne policije iskoristile su još 1993. godine zauzete položaje na Velebitu i brzo su nadirale prema Gračacu, zauzele ga i zaustavile se da propuste neprijatelja koji se iz Kninske krajine, šibenskog zaleđa i iz Ravnih Kotara preko Otrića povlačio prema Srbu i Lapcu i dalje u Bosnu. 
Sa svojih položaja kod Grahova hrvatske su snage 4. kolovoza snažno tukle Knin i ispalile oko 2000 projektila u nekoliko sati. Ujutro 5. kolovoza, oko 9.30 sati, postignut je najveći uspjeh operacije: 7. gardijska brigada je sa snagama 4. gardijske brigade ušla u napušteni Knin, što je simbolički značilo kraj Krajine. 
Prema Vrlici i Drnišu probijale su se jedna pješačka brigada i jedna domobranska pukovnija, koja je kod Drniša naišla na kratkotrajan otpor. Ubrzo su oslobođeni Vrlika, Drniš i Benkovac. Razbijene srpske snage povukle su se prema Lici i Bosni. Do kraja dana ZP Split je praktično provelo u djelo glavninu svojih zadaća. Sljedeća dva dana zborno područje Split je više-manje bilo neaktivno, što su pobunjeni Srbi iskoristili da preko Otrića izvuku glavninu bojne tehnike 7. Dalmatinskog i 15. Ličkog korpusa. Crta selo Otrić-Strmica dostignuta je 7. kolovoza, a dan kasnije na pravcima Otrić-Srb i Knin-Srb snage Hrvatske vojske izbile su na državnu granicu.
Hrvatsko ratno zrakoplovstvo djelovalo je na glavnim pravcima napada, davalo potporu, izviđalo i prevozilo radi manevara i spašavanja ranjenika. Osim toga, štitilo je prostor Zagreb-Karlovac-Sisak-Kutina. U okviru priprema, letačke posade su se posebno pripremale za letenje na malim visinama i u brišućem letu.
Zrakoplovstvo je imalo 17 borbenih zrakoplova, 5 borbenih helikoptera, 9 transportnih helikoptera, 3 transportna zrakoplova, jedan zrakoplov za elektroničko izviđanje i jedan helikopter za elektroničko-termovizijsko izviđanje. 
Tijekom operacije uspješno su gađani planirani objekti (centri veze i zapovjedna mjesta srpskih postrojba), što je isprva pogrešno pripisivano NATO-ovom zrakoplovstvu. U nastavku operacije Zrakoplovstvo je izvršilo 67 borbenih letova i uništilo 26 raznih objekata. Bilo je i 50 letova za protuzračnu obranu, 7 izvidničkih letova, te 11 helikopterskih letova za prijevoz oko 480 osoba i oko 85 tona tereta. 
Najslabiji dio uporabe zrakoplovstva bila je zastarjela oprema sustava zračnog motrenja i navođenja, jer nije bilo moguće osigurati motrenje zračnog prostora ispod visine 500 m, niti navođenje zrakoplova ispod visine 1000 m. Tijekom operacije oštećeno je 11 zrakoplova MiG-21, ali bez gubitaka.
Premda su preko radija i televizije opetovano prenošeni pozivi Predsjednika RH Franje Tuđmana građanima srpske nacionalnosti da ostanu u Hrvatskoj, koja im jamči sva građanska prava, najveći je broj Srba iz RSK na zahtjev svoga vojnog i političkog vodstva napustio Hrvatsku. Stanovnici mjesta najbližih bojišnici dijelom su evakuirani autobusima, ali je većina koristila vlastite automobile i traktore.
U obavještajnom izvješću procjenjuju tajne službe RSK raspoloženje među stanovništvom: "Dana 3.8.1995. godine u kontaktima sa građanima stekao se utisak da postoji element panike, ali još uvek kontrolisane. Građani najviše optužuju vlast odnosno politički vrh RSK, te smatraju da je njihovom nebrigom i javašlukom došlo do teških posledica. Postoji nada da nismo ostavljeni i cene kao zadnja mogućnost da će pomoć dobiti od SRJ. Građani cene da nismo u mogućnosti da se sami odbrane te ako nisu u mogućnosti dobiti značajniju pomoć SRJ da je bolje da se narod preseli na druga područja nego da dođe u okruženje i izgine."
Zapovijed o evakuaciji Srba iz RSK br. 2-3113-1/96 potpisao predsjednik RSK Milan Martić 4. kolovoza 1995. god. u 16,45 sati, da bi 17,20 sati istog dana bila ovjeren njen primitak u vojnom zapovjedništvu. Zapovjed je komunicirana vodstvu Civilne zaštite, predstavnicima snaga UNCRO prisutnima u Kninu, te je pročitana na radiju. U prvoj fazi bila je predviđena evakuacija svog neborbenog stanovništva s područja Sjeverne Dalmacije i Gračaca (Lika), prema Srbu, Lapcu i drugim mjestima na sjeveru. Telefonske veze nisu funkcionirale, te je bilo dosta straha i konfuzije, pa su na nekim mjestima nastajale gužve i dezorganizacija.Evakuacija je provedena u skladu s unaprijed pripremljenim planovima, koji su postojali za svaku općinu u RSK.Broj izbjeglih (evakuiranih) Srba različito se procjenjuje. Na području zahvaćenom "Olujom" živjelo je prije rata 168 tisuća Srba, te hrvatski izvori govore o brojci od 90.000 ljudi (zacijelo ti podatci ne obuhvaćaju vojni personal SVK, koji je imao oko 40.000 ljudi), UN o 150.000, a srpski izvori učestalo govore o 200.000-250.000 izbjeglih Srba (dakle, bitno više od broja Srba koji je tamo živio prije rata, tijekom kojega je bilo dosta poginulih i pomrlih, te je bilo dezerterstva i drugog iseljavanja).
O toj organiziranoj evakuaciji posvjedočio je jedan od čelnika pobunjenih hrvatskih Srba Milan Babić 9. kolovoza 1995. u izjavi za Tanjug, a koji je prenijela Naša borba: 
Tijekom Oluje hrvatske snage nisu srušile niti jedan vjerski (pravoslavni) objekt. No, u razdoblju nakon završetka akcije zabilježena su kriminalna djela ubojstva iz osvete ili koristoljublja nad većim brojem preostalih Srbima, kao i znatno paljenje napuštenih kuća i drugih objekata. Prema hrvatskim izvorima nakon Oluje nestalo je nekoliko stotina građana srpske narodnosti, dok srpski često iznose broj o 2.500 nestalih Srba: dr. Andrija Hebrang, koji je u vrijeme "Oluje" bio ministar zdravstva i socijalne skrbi u Vladi RH, ocjenjuje tako visok broj kao očitu manipulaciju. Na hrvatskim je sudovima optuženo 1.949 počinitelja raznih kaznenih djela prema Srbima i njihovoj imovini, dok su osuđene 1.492 osobe, od toga za ubojstvo 27 osoba (13 osoba na izdržavanje zatvorske kazne od 1 do 15 godina).
4. kolovozaPobunjeni hrvatski Srbi napali su civilne ciljeve u Sisku, Šibeniku, Otočcu, Gospiću, Ogulinu.
5. kolovozaSrbi iz Bosne raketirali su Županju. Srbi iz istočne Hercegovine granatirali su dubrovačko područje. Pobunjeni hrvatski Srbi iz okupiranog hrvatskog Podunavlja raketirali su Osijek, Vinkovce i Nuštar. Pobunjeni hrvatski Srbi s Korduna gađali su Karlovac. 
6. kolovozaIz višecijevnih bacača raketa gađano je središte grada Karlovca; u napadu je nanesena velika šteta na civilnim ciljevima, ali nije bilo ljudskih žrtava.
7. kolovozaNakon što su Srbi iz BiH zrakoplovima raketirali Sisak, Županju, Požegu, Daruvar, Novsku, Orahovicu, Slatinu, te sela Mačkovac i Savski Bok, uz znatnu materijalnu štetu i pogibiju dvije i ranjavanje 11 osoba, hrvatska protuzračna obrana srušila im je nad Slavonijom dva zrakoplova tipa "Orao". Iz zrakoplova su bila gađana i kemijska postrojenja u Slavonskom brodu.
SZUP i druge hrvatske obavještajne službe su kvalitetno obavile pripremu Oluje. Nakon Oluje akcijom Zenit hrvatske sigurnosne službe na temelju dokumentacije razbile su srpsku obavještajnu mrežu obavještajaca tzv. Republike Srpske Krajine na slobodnome hrvatskome teritoriju, koji su prikupljali obavještajne podatke za vojsku Jugoslavije. Neprijateljske obavještajne točke u inozemstvu bile su Kopar, Trst i Innsbruck. Nakon Oluje počele su privoditi aktere te mreže, koja je djelovala barem dvije godine.
Operacija Oluja je najpoznatija i najveća operacija Hrvatske vojske i jedan od simbola Domovinskog rata. Iako njome nije oslobođena cijela zemlja, Oluja se računa kao kraj rata u Hrvatskoj, dok je u Bosni i Hercegovini odigrala ključnu ulogu deblokiranjem dugo opkoljenog "bihaćkog džepa". Njome se promijenio strateški odnos snaga na cjelokupnom zaraćenom području i u kojoj se Hrvatska vojska pokazala kao vojnički nadmoćna sila. Vjerojatno najvažniji rezultat je zoran poraz koncepta Velike Srbije na tlu Hrvatske i stvaranje uvjeta za svršetak rata u Bosni i Hercegovini.
Nakon operacije "Oluja" Hrvatski crveni križ, Međunarodni crveni križ i Crveni polumjesec proveli su akciju pomoći i zbrinjavanja za oko 10.000 starijih ljudi koji su u okolici Knina ostali u svojim kućama, od kojih su oko 7.000 bili Srbi i oko 3.000 Hrvati. I tom je prilikom naglašeno da je Republika Hrvatska poštivala međunarodne konvencije.Kao spomen na pobjedu u Domovinskom ratu i dan kada je Hrvatska vojska oslobodila okupirani grad Knin u vojno-redarstvenoj operaciji Oluja u Hrvatskoj se svake godine 5. kolovoza slavi Dan pobjede i domovinske zahvalnosti i Dan hrvatskih branitelja.
5. kolovozaKnin, Vrlika, Kijevo, Drniš, Žitnić, Benkovac, Gračac, Lovinac, Ljubovo, Saborsko, Plaški, Hrvatska Dubica...
6. kolovozaPetrinja, Slunj, Kostajnica, Plitvička jezera, Korenica, Obrovac, Glina...
Vojne snage RSK su se povukle s područja oslobođenog Olujom, te su predale svoje naoružanje i opremu Vojsci Republike Srpske. Njene postrojbe su se raspale a ljudstvo se pridružilo svojim obiteljima koje su se nastojale dokopati Srbije.
Ubrzo nakon uspješnog okončanja Operacije Oluja 7. kolovoza 1995., krenula je 8. rujna 1995. god. Operacija Maestral, protiv srpskih snaga u BiH; potom je uslijedila Operacija Južni potez. Hrvatsko vodstvo nije htjelo čekati mogući protunapad Vojske Republike Srpske, nego je akcijama na čijem su težištu djelovale 7. i 4. gardijska brigada HV angažirala snage VRS i potisnula ih duboko prema sjedištu srpske pobune u BiH Banjoj Luci, kojoj su se hrvatske snage približile na svega 23 km. Takvim napredovanjem hrvatskih snaga, te snaga ABiH i HVO bitno je promijenjena ratna situacija, što je pridonijelo pregovorima koji su rezultirali završetkom rata iste godine: u studenom 1995. godine sklopljen je Daytonski sporazum, nakon kojega je uspostavljen trajniji mir.
Na sjednici Vrhovnog savjeta obrane SR Jugoslavije održanoj 14. kolovoza 1995. godine, u prisutnosti Slobodana Miloševića i drugih najviših civilnih i vojnih dužnosnika SRJ, general Blagoje Kovačević, zamjenik načelnika taba Vojske Jugoslavije, iznosi ocjenu da "stanje u zemlji, Vojsci Jugoslavije, Republici Srpskoj i Republici Srpskoj Krajini, imperativno zahteva rešenje situacije mirnim putem, jer u postojećem odnosu snaga i resursima za vođenje rata, Vojska Jugoslavije nema realnih uslova za pobedu... zbog toga, smatramo da je optimalni pravac rešenja krize - uspostava mira." General Kovačević, očito iznoseći stajališta Generalštaba, predlaže 7 mjera koje bi što prije trebalo poduzeti, među kojima na 5. mjestu predlaže "koordiniranim merama državnih organa i Vojske Jugoslavije podići sposobnost 11. korpusa (op.: Srpske vojske Krajine, na preostalom području te RSK u hrvatskom Podunavlju) u Zapadnom Sremu, Istočnoj Slavoniji i Baranji za samostalnu uspešnu odbranu i nanošenje hrvatskoj vojsci neprihvatljivih gubitaka", a na 7. mjestu se predlaže "reorganizovati Srpsku vojsku Krajine i težišno je pripremiti i angažovati za gerilsko delovanje na izgubljenim prostorima RSK". Slobodan Milošević, kao osoba s uvjerljivo najviše autoriteta, odmah nakon tog izlaganja u cijelosti pristaje uz netom iznijeta mišljenja i prijedloge prezentirane po generalu B. Kovačeviću. Zoran Lilić, tadašnji predsjednik SR Jugoslavije, konstatira na kraju sjednice da Vrhovni savjet odbrane prihvaća prijedloge iznijete po generalu Blagoju Kovačeviću "ispred Kolegijuma Generalštaba".
Rukovodstvo RSK je odlučno i dosljedno vodilo politiku koja je isključivala bilo kakvu mogućnost da hrvatski Srbi žive kao dio Hrvatske. Njihov glavni vođa Milan Babić je već 1991. godine poručio: „S obzirom na naše opredeljenje i odlučnost za obranu Krajine koji su apsolutni, uvjeravam vas da ćemo mi u Krajini prije izginuti ili se iseliti iz Krajine u Evropu nego što ćemo pristati na bilo kakav život u bilo kojoj državi Hrvatskoj."Za slučaj da hrvatske snage ovladaju područjem "Krajine", planirano je potpuno iseljavanje stanovništva, uz nadu da bi to moglo naštetiti ugledu Hrvatske države, rukovodstva, vojske, da se Hrvate oboji kao okrutne i netolerantne. Isto tako je organiziranjem masovnog iseljavanja stanovništva rukovodstvo RSK htjelo zadržati svoj legitimitet kroz kasnije stvaranje vlade u progonstvu.Evakuacija civilnog stanovništva je bila detaljno planirana, dobro organizirana i uvježbavana u razdoblju prije Operacije Oluja, uz važnu ulogu Civilne zaštite RSK. Svaki lokalni ogranak civilne zaštite imao je svoj plan za evakuaciju. Dne 29. srpnja 1995. godine Štab Civilne zašite RSK izdao je naredbu za aktiviranje svih regionalnih Štabove Civilne zaštite. Dne 2. kolovoza 1995. Duško Babić izdao je naredbu Civilnoj zaštiti RSK da se izvrše pripreme za evakuaciju naroda iz RSK tako da se prvo evakuira arhivska građa, matične knjige, pokretna dobra, umjetnička djela i slično.. Dva dana poslije masovna evakuacija je započela sukladno Odluci Predsjednika RSK Milana Martića br. 2-3113-1/96 od 4. kolovoza 1995. Na području oslobođenom Operacijom Oluja ostao je tek mali broj od 168 tisuća etničkih Srba koji su na tom području živjeli prije početka rata 1991. godine. Znatan dio se poslije ipak vratio, i živi manje-više kao i svi drugi građani RH.Po podatku koji se nalazi na službenoj stranici MKSJ-a, etnički raspored uoči rata je bio sljedeći:
Prema ovim je podatcima 1991. u četiri UNPA sektora živjelo 168.026 Hrvata, 244.090 Srba i 55.895 hrvatskih državljana drugih etničkih pripadnosti.
Ovi se podatci razlikuju od brojki koje su objavljene u službenim hrvatskim glasilima - a koje su u pogledu UNPA sektora Zapad obuhvaćala i područje Pakraca i Daruvara na kojem su se nalazile snage UN, ali koje je bilo pod kontrolom hrvatskih civilnih vlasti - a koje iznose:
Po hrvatskim je podatcima na području sva četiri UNPA sektora prije rata živjelo 205.107 Hrvata, 258.320 Srba i 72.944 hrvatska državljana drugih nacionalnosti. 
Uzmu li se u obzir svi mogući elementi demografskih promjena kod srpskoga pučanstva: iseljavanje iz UNPA sektora, useljavanje iz krajeva RH pod legitimnom vlašću, useljavanje iz Srbije i BiH (nelegalno, zbog drugog državljanstva), broj popisanih srpskih izbjeglica u Srbiji i Crnoj Gori u prvoj polovici 1990-ih, broj popisanih iseljenika u zapadnoj Europi - potpuno je nemoguće da je broj stanovnika «RSK» bio takav kakvim su ga prikazivali provizorni «krajinski» popisi, a koji govore o preko 400.000 stanovnika «RSK» (katkad i preko 450.000), mahom Srba. 
Službena srbijanska politika do danas (2016.) smatra da odlazak etničkih Srba s teritorija bivše srpske paradržave - općenito se ponavlja broj od 200.000 Srba, koji je preko 30 tisuća veći od populacije Srba na tom teritoriju prema popisu stanovništva provedenom neposredno prije početka rata 1991., a koja je populacija tijekom ratnih godina smanjivana uslijed ratnih gubitaka, znatnog dezerterstva i drugog iseljavanja (vrijedi napomenuti da se oko 10.000 Srba nije priključilo evakuaciji, nego je ostalo na području zahvaćenom akcijom "Oluja") - predstavlja genocid nad Srbima, za koje je odgovorna Republika Hrvatska: takav prikaz Operacije Oluje nastoji se prezentirati međunarodnoj javnosti.Makar postoji nesigurnost o broju Srba koji su izbjegli iz Hrvatske, registriran je povratak njih 133 tisuće (tu je uključeno područje Zapadne Slavonije i neka druga područja koja nisu bila obuhvaćena "Olujom"), u godinama koje su uslijedile.Valja opaziti da su u tzv. Egzodusu preko Save kod Davora vlasti srpske paradržave u BiH u kolovozu i rujnu 1995. godine bile protjerale oko 25.000 civila s područja Republike Srpske (granična policija RH je kod Davora evidentirala njih 20.836, smatra se da je još oko 4.000 njih prešlo granicu kod Slavonskog Broda i Stare Gradiške), s očitom namjerom da u njihove kuće i imanja nasele etničke Srbe koji su onamo upravo izbjegli tijekom "Oluje". U poraću će mnogi od tih Hrvata iz BiH prodati svoju imovinu u zavičaju i kupovati kuće u Hrvatskoj, a mnogi od Srba radi čijega se naseljavanja u Republiku Srpsku te civile 1995. godine protjerivalo preko Save, također će  prodavati svoju imovinu u Hrvatskoj da bi nastavili život u BiH.
Hrvatski povjesničar Nikica Barić u svojem znanstvenom radu iz 2004. godine upozorava da je srpsko stanovništvo u RSK bilo u velikoj mjeri odlučno da ode u izbjeglištvo ukoliko bi RSK pala, te da je među njima bilo općerašireno stajalište da ne vrijedi živjeti pod hrvatskom vlašću. Stav koji je među tim pučanstvom bio raširen, kojega su promovirali lokalni političari i kojega je širio tisak, može se sažeti parolom: "Nikad više zajedno s Hrvatima". Srpski političari su čak širili stav da su etnički Srbi koji su ostali živjeti na područjima RH pod kontrolom vlasti u Zagrebu - "Srbi fašisti", izdajice srpstva. Zbog iznimno teške gospodarske situacije, istovremeno, kod Srba u RSK je vladala sveopća apatija i općerašireno razmišljanje da se ode i normalnu egzistenciju ostvari negdje drugdje. U takvom stanju, stanovništvo se spremno uključilo u evakuaciju na koju su vlasti RSK organizirano pokretale čitava naselja. Slična spremnost etničkih Srba na odlazak s teritorija koji nije pod srpskom vlašću (i gdje se među Srbima širila analogna politička propaganda) viđena je - posve izvan ratnih operacija - u odluci približno 100.000 etničkih Srba da krajem iste 1995. godine napuste dijelove Sarajeva koji su prema Daytonskom sporazumu pripali Federaciji BiH.
S obzirom da je tzv. "RSK" bilo od Hrvata i drugih građana Hrvatske etnički očišćena, oko 255.000 Hrvata iz okupiranih područja i duž crte razdvajanja čekali su povratak u svoja mjesta boravka. Brojna naseljena mjesta s obje strane linije bojišta razoreno je, uglavnom djelovanjem srpskih snaga. Prema podacima iz svibnja 1995. godine uoči povratka prognanika i izbjeglica, na tada slobodnim područjima Hrvatske na skrbi je bilo 210.592 prognanika: s područja oslobođenih "Bljesak" i "Olujom" 126.909, a iz hrvatskog Podunavlja 83.683 osoba.
Međunarodna zajednica nije pohvalama dočekala "Oluju", ali je u principu nije osudila, te je s olakšanjem moglo konstatirati da je velika operacija provedena brzo i bez osobito velikih žrtava i razaranja.
U Rezoluciji 1009. od 10. kolovoza 1995. god je Vijeće sigurnosti Ujedinjenih naroda osudilo jedino granatiranje civilnih ciljeva i one aktivnosti hrvatskih snaga gdje su na nekim mjestima pogođene same mirovne snage UN na terenu (poginuli su jedan danski i dva češka vojnika), ali ne i samu akciju. Vijeće sigurnosti je u rezoluciji postavilo Republici Hrvatskoj samo tri zahtjeva - da hrvatske snage prekinu daljnje vojne akcije (u Vijeću sigurnosti su, očito, znali da su operaciju hrvatske snage već okončale); da surađuju s vojnim i civilnim osobljem UN-a na tom području; te da poštuju ljudska prava lokalnog srpskog stanovništva.
2001. godine je na Međunarodnom sudu za ratne zločine počinjene na području bivše Jugoslavije u Haagu podignuta optužnica protiv generala Ante Gotovine, Ivana Čermaka i Mladena Markača, koji da su navodno u sklopu organiziranog zločinačkog poduhvata kojemu je na čelu bio tadašnji predsjednik Republike Hrvatske Franjo Tuđman (koji nije obuhvaćen optužnicom, jer je već bio umro) poduzeli Operaciju Oluja s namjerom da protjeraju etničke Srbe s tog područja. Nakon što je prvostupanjskom presudom iz 2011. godine bio prihvaćen jedan dio optužbi koje su se stavljali na teret generalima Anti Gotovini i Mladenu Markaču, drugostupanjskom presudom iz 2012. godine je presuđeno da generali nisu sudjelovali u nikakvom zločinačkom poduhvatu i da nisu počinili zločine koje im je tužiteljstvo stavljalo na teret.Tijekom suđenja se pokazala potpuna nevjerodostojnost popisa ubijenih civila kojega je nakon Operacije Oluja bio sačinio Hrvatski helsinški odbor. U Izvještaju "Vojna operacija Oluja i poslije" (urednik Žarko Puhovski) nabraja se 410 navodno ubijenih civila u bivšem "sektoru Jug", te 267 u bivšem "sektoru Sjever", dakle sveukupno 677 civila. Način rada HHO-a i taj izvještaj kao njegov ishod označen je tijekom suđenja generalima Gotovini, Markaču i Čermaku nepouzdanim, jer su u postupku pred MKSJ dokazani brojni propusti poput pribrajanja poginulih pripadnika vojnih postrojbi među civilne žrtve, prikazivanja osoba umrlih prirodnom smrću kao ubijenih, dvostrukim popisivanjem istih događaja i dr. DORH iskazuje da prema svojim službenim evidencijama raspolaže podatkom o 214 osoba ubijenih u zločinima počinjenima tijekom i nakon operacije "Oluja".Tijekom suđenja koje je završilo oslobađajućim presudama, Ante Gotovina je u pritvoru Haaškog suda proveo 7 godina, Mladen Markač 5 i pol, a Ivan Čermak 4 godine.Republika Srbija je 2010. godine tužila Republiku Hrvatsku Međunarodnom sudu pravde u Haagu zbog zločina genocida koja je navodno Hrvatska na svojoj teritoriju počinila protiv etničkih Srba u Domovinskom ratu 1991. - 1995. U presudi od 3. veljače 2015. godine, taj sud je odbio navode Srbije - gdje se osobito Operacija Oluja označuje kao genocidna - kao neutemeljene.
Nakon završetka vojnih operacije Oluja i vojnih operacija Maestral i Južni potez američka obavještajna služba CIA je u službenom izvještaju Balkanska bojišta (eng. Balkan Battlegrounds) dala svoju ocjenu Hrvatske vojske: 
"Hrvatska vojska se još jednom dokazala kao najbolja vojna organizacija na Balkanu. Snage HV-a su: odlično planiranje na razini stožera, djelovanje profesionalnih udarnih brigada te sposobnost davanja potpore elitnim pješačkim postrojbama jakom topničkom vatrom i zračnom podrškom. HV je razvio istinsko združeno djelovanje u kojem su odabrane pješačke postrojbe poduprte oklopom i topništvom mogle probiti jaku obranu te brzo iskoristiti svoj proboj do konačnog cilja. Te osobine su učinile da je HV gotovo nemoguće zaustaviti." Pukovnik Andrew Leslie, zapovjednik UNCRO-a u Kninu za vrijeme Oluje procjenjuje da je "Operacija Oluja operacija kao iz vojnog priručnika koja bi dobila ocjenu A+ prema NATO standardima".Prilikom posjete ministra obrane Damira Krstičevića Pentagonu 2017. godine američki ministar obrane i bivši general američkih marinaca James Mattis je izjavio povodom obilježavanja obljetnice Operacije Oluja: 
"Oluja je operacija koja se ovdje u Americi proučava i pokazuje što dobro predvođena, što dobro opremljena i dobro istrenirana snaga, politički dobro predvođena, može napraviti i preokrenuti tijek povijesti. Iznimno poštujemo vas, našeg saveznika, jednu malu zemlju, koja se bori znatno iznad svoje kategorije", rekao je Mattis Krstičeviću koji je tijekom Oluje bio zapovjednik 4. gardijske brigade.
Davor Marijan, Oluja, Hrvatski memorijalno-dokumentacijski centar Domovinskog rata, Zagreb, 2007., ISBN 9789537439088, www.centardomovinskograta.hr
Oluja 95, vodič stalnog postava "Oluja 95", Kninski muzej, Knin, 2015., www.kninski muzej.hr
Ante Nazor, Presuda Međunarodnoga suda pravde u Haagu 3. veljače 2015. i povijesne činjenice, Časopis za suvremenu povijest, Vol.47 No.3, prosinac 2015., Hrčak, hrcak.srce.hr
Mihovil Bogoslav Matković, Brijunski transkript - Jezik, semantičke i socio-semantičke odrednice, metaforika sintagma i pojmova – povijesni kontekst, Nova prisutnost: časopis za intelektualna i duhovna pitanja, Vol.XII No.1, ožujak 2014., Hrčak, hrcak.srce.hr
Andrijana Perković Paloš, Operacija „Oluja” u radovima američkih i britanskih autora, Časopis za suvremenu povijest, Vol.47 No.3, prosinac 2015., Hrčak, hrcak.srce.hr
Ivan Radoš, Operacija “Oluja” i srbijanski dnevni tisak (Večernje novosti i Politika), Časopis za suvremenu povijest, Vol.43 No.1, svibanj 2011., Hrčak, hrcak.srce.hr
Josipa Pleša, Oluja - bitka svih bitaka, Essehist: časopis studenata povijesti i drugih društveno-humanističkih znanosti, No.7, prosinac 2015., Hrčak, hrcak.srce.hr
"Kako smo promijenili tijek rata: U zadnji trenutak smo spasili Bihać i time spriječili novu Srebrenicu", general Krešimir Ćosić, "Jutarnji list", 4. kolovoza 2015.
(engl.) Hrvati AMAC An invited report about the Operation Storm, prepared by Hrvoje Kačić in 2005, and presented in Dubrovnik, Karlovac and Zagreb
Bljesak i Oluja – Hrvatske vojne akcije u Domovinskom ratu (diplomski rad, 42 stranice), Zvonimir Zvonar (mentor prof.dr.sc. Ivan Balta), Sveučilište J.J. Strossmayera, 2012.
Operacija Uran (rus. Операция «Уран») je kodni naziv za sovjetsku stratešku operaciju u Drugom svjetskom ratu. Izvedena je u razdoblju od 19. do 23. studenog 1942., a cilj operacije je bio okružiti njemačku Šestu armiju, dio njemačke Četvrte tenkovske armije i rumunjsku Treću i Četvrtu armiju koje su sudjelovale u opsadi Staljingrada. Operacija je izvedena za vrijeme bitke za Staljingrad i trebala je razbiti njemačke vojne snage te vratiti Sovjetima kontrolu nad gradom. Planiranje operacije je započeto u rujnu 1942. i razvijano je usporedno s planovima za okruživanje i uništenje njemačke "Armijske grupe Centar" (njem. Heeresgruppe Mitte) i njemačkih snaga na Kavkazu. Crvena armija je iskoristila slabu pripremljenost njemačke vojske za zimu i veliku raširenost njemačkih snaga u okolici Staljingrada, kojima su slabije rumunjske jedinice branile bokove. Glavni smjerovi napada su bili usmjereni izravno na rumunjske snage koje se nisu mogle nositi sa sovjetskim oklopom zbog nedostatka teškog naoružanja.
Zbog velike duljine fronta koju je napravila njemačka ljetne ofenzive koja je za cilj imala zauzimanje naftnih polja na Kavkazu i Staljingrad, njemačke i ostale vojne jedinice Sila Osovine su bile prisiljene braniti vrlo velika područja. Situacija je bila dodatno pogoršana njemačkom odlukom da premjesti nekoliko mehaniziranih divizija s istočnog bojišta u Zapadnu Europu. Nadalje, jedinice u tim područjima su bile iscrpljene nakon mjeseci borbi, osobito one koje su se borile u samom Staljingradu. Nijemci su mogli samo računati na 48. tenkovski korpus, koji je imao snagu jedne tenkovske divizije i na 29. pješačku diviziju u rezervi kako bi pojačali rumunjske armije na bokovima njemačke 6. armije. Na suprotnoj strani, Crvena armija je dopremila više od milijun vojnika za početak ofenzive u i oko Staljingrada. Sovjetska strana je imala poteškoće u dopremanju svojih jedinica do bojišta zbog pokušaja što boljeg prikrivanja njihovog dolaska, pa su iz logističkih razloga kasnile. Početak operacija je bio zakazan za 8. studenog, ali je zbog kašnjenja premješten na 17. studenog i onda konačno na 19. studenog kada je operacija i službeno počela.
Operacija je krenula ujutro u 07:20 po moskovskom vremenu i prve su u napad krenule snage smještene na sjevernom boku sila Osovine. Snage na jugu su krenule dan kasnije, 20. studenog. Iako su rumunjske jedinice bile u mogućnosti odbiti prve napade, do kraja 20. studenog su Treća i Četvrta rumunjska armija bile u povlačenju, a Crvena armija je zaobišla nekoliko njemačkih pješačkih divizija. Njemačke mobilne rezerve nisu bile dovoljno snažne da pariraju sovjetskom oklopu i teškom naoružanju, dok Šesta armija nije reagirala na vrijeme kako bi oslobodila njemačke oklopne snage u Staljingradu i orijentirala ih prema nadolazećoj prijetnji. Do kraja 22. studenog sovjetske su se snage uspjele spojiti kod grada Kalača na Donu, okruživši oko 290.000 vojnika koji su bili istočno od rijeke Don. Umjesto da njemačke snage naprave pokušaj proboja sovjetskog obruča, njemački diktator Adolf Hitler je odlučio zadržati njemačke snage u Staljingradu i opskrbljivati ih iz zraka. U međuvremenu, sovjetski i njemački zapovjednici počeli su planiranje svojih sljedećih poteza.
Dana 28. lipnja 1942., Wehrmacht je započeo svoju ofenzivu protiv sovjetskih snaga koje su se nalazile ispred Armijske grupe "Jug" (njem: Heeresgruppe Süd) kodnog imena "Fall Blau". Nakon proboja sovjetske obrane do 13. srpnja, njemačke snage su okružile i zaposjele grad Rostov. Nakon pada grada, Hitler je podijelio njemačke snage koje su bile u južnom djelu istočnog bojišta s ciljem istovremenog zaposjedanja Staljingrada i naftnih polja na Kavkazu. Zadaća da osvoji Staljingrad je dana Šestoj armiji, koja je odmah krenula prema rijeci Volgi i nastavila napredovati prema gradu uz jaku zračnu potporu Luftwaffeove "Luftflotte 4". Dva njemačka tenkovska korpusa su 7. kolovoza napala s boka i okružila sovjetske snage među kojima je bilo oko 50.000 vojnika i približno 1000 tenkova, a 22. kolovoza njemačke snage su počele prelaziti rijeku Don i nastavile napredovanje prema Volgi. Sljedećeg dana, ulaskom dijelova Šeste armije u predgrađa grada, počela je bitka za Staljingrad.
Do studenoga, Šesta armija je okupirala veći dio grada, potiskujući obranu Crvene armije do obale Volge. Od ove faze, zbog povećane aktivnosti sovjetskih snaga na bokovima Šeste armije i informacija koje su dobijane ispitivanjima sovjetskih zarobljenika, postojale su naznake o nadolazećoj sovjetskoj protuofenzivi čiji će glavni smjerovi napada biti usmjereni na Wehrmachtove snage u okolici grada. No unatoč tomu, njemačko zapovjedništvo je i dalje namjeravalo završiti zaposjedanje Staljingrada. Ustvari, zapovjednik Glavnog stožera vojske general Franz Halder je u rujnu bio smijenjen s dužnosti nakon pokušaja da upozori na moguću opasnost kojoj bi zbog prevelike raširenosti bojišta mogla biti izložena Šesta armija i 4. tenkovska armija. Već u rujnu sovjetska "Stavka" (rus. Ставка, visoko zapovjedništvo) je počela planiranje serije protuofenzivnih operacija koje bi uništile njemačke snage na jugu i okrenule tijek ratovanja. Zapovjedništvo sovjetskih snaga za oslobođenje Staljingrada je dano generalu Aleksandru Vasilijevskom."Stavka" je osmislila dvije glavne operacije koje će biti poduzete protiv vojnih snaga Sila Osovine u blizini Staljingrada, "Uran" i "Saturn", a u planu je bila i operacija "Mars" namijenjena napadu na Armijsku grupu "Centar" s ciljem ometanja brzog dolaska pojačanja i izazivanju što većih gubitaka. Operacija "Uran" je uključivala korištenje velikih sovjetskih mehaniziranih i pješačkih snaga kako bi okružili njemačke snage i snage njenih saveznika smještenih oko Staljingrada. Polazne točke napada su postavljene na rastegnutim mjestima na frontu, iza leđa Šeste armije, smanjujući mogućnost pojačavanja tog sektora, jer su na tim mjestima njemačke snage bile previše rastegnute da bi ga kvalitetno okupirale. Ofenziva je bila izvedena u obuhvatnoj taktici; sovjetske mehanizirane snage bi prodrle duboko u njemačku pozadinu, dok bi drugi napad bio napravljen bliže njemačkoj Šestoj armiji s ciljem napada njemačkih jedinica izravno s leđa. Dok se Crvena armija pripremala, njemački vojni vrh je bio uvjeren da Crvena armija, ojačavajući se nasuprot njemačke Armijske grupe "Centar" na sjeveru, nije u mogućnosti izvesti istovremenu ofenzivu na jugu i nastavio je negirati mogućnost takve ofenzive.
Operacija Fall Blau je uključivala njemačke i ostale snage Sila Osovine raštrkanih na frontu širine oko 480 km i dubine od nekoliko tisuća kilometara, a odlukom da se osvoji Staljingrad razvučene snage su postale još raštrkanije. Na primjer, početkom srpnja Šesta armija je branila 160 km prve crte, dok je istovremeno sudjelovala u ofenzivi koja je uključivala pomak prve linije za 400 km. Armijska grupa "B", koja je izdvojena iz Armijske grupe "Jug" (snage koje su djelovale oko Kavkaza su nazvane Armijska grupa "A") je na papiru djelovala snažno; uključivala je Drugu i Šestu armiju, Četvrtu tenkovsku, Četvrtu i Treću rumunjsku armiju, Osmu talijansku i Drugu mađarsku armiju. Armijska grupa B je imala 48. tenkovski korpus, koji je bio snage oslabljene tenkovske divizije i jednu pješačku diviziju kao rezervu. Veći dio njemačkih bokova su držale nadolazeće ne njemačke armije, dok su njemačke snage korištene za nastavak ofenzivne operacije u Staljingradu i na Kavkazu.
Iako je Adolf Hitler imao povjerenja u mogućnosti i snagu ne njemačkih vojnih jedinica koje su štitile njemačke bokove, u stvarnosti te jedinice su bile opremljene zastarjelom vojnom tehnikom i s topništvom koje su vukle konjske zaprege i bile su nemotivirane za borbu za tuđe ciljeve. Prva rumunjska oklopna divizija je bila opremljena s oko 100 čeških tenkova Panzera 35(t), naoružanih 37 mm topom koji je bio neučinkovit protiv oklopa sovjetskih T-34. Isto kao i tenkovi, njihovi 3,7 cm PaK 36 protutenkovski topovi su bili zastarjeli i često u nedostatku streljiva. Nakon mnogo ponovljenih zahtjeva Nijemci su poslali rumunjskim jedinicama 7.5 cm PaK 40 topove; šest topova po diviziji. Jedinice s ovim topovima su bile raštrkane u velike sektore na bojištu. Na primjer, Treća rumunjska armija je okupirala liniju dugu 140 km, dok je Četvrta rumunjska armija štitila liniju duljine 270 km. Talijani i Mađari su bili smješteni na rijeci Don, zapadnije od Treće rumunjske armije, ali njemački zapovjednici nisu previše vjerovali u borbene sposobnosti tih jedinica. Talijanske vojnike nisu osobito poštovali njihovi saveznici, ali njihova neučinkovitost u borbi je bila izražena zbog zastarjelog naoružanja i slabe opremljenosti. Oružje talijanskih vojnika je bilo vrlo loše kvalitete: gotovo nisu imali protutenkovsko naoružanje, ručne granate bi rijetko detonirale, hvaljene visokokvalitetne talijanske jurišne puške su bile iznimno rijetke, a minobacači i poljsko topništvo nije bilo prikladno. Puške i strojnice su trebale biti zagrijane kako bi pravilno radile u ekstremnim klimatskim uvjetima i često su bile neupotrebljive usred bitke.
Općenito, njemačke snage nisu bile u mnogo boljem stanju. Bile su iscrpljene zbog višemjesečnih borbi s Crvenom armijom i dok je Stavka dovodila nove, svježe armije, njemački vojni vrh je odlučio zadržati i obnavljati postojeće mehanizirane jedinice. Štoviše, tijekom odvijanja njemačke ofenzive između svibnja i studenog 1942., dvije motorizirane divizije, elitne Leibstandarte i Großdeutschland su premještene iz Armijske grupe "A" na zapad, kako bi sudjelovali kao mehanizirane rezerve u slučaju savezničke invazije u Francuskoj. Šesta armija je pretrpila velike gubitke tijekom borbi u Staljingradu. U nekim slučajevima oprema njemačkih jedinica, kao što je 22. tenkovska divizija, nije bila ništa bolja od one koju je imala Prva rumunjska oklopna divizija. Njemačke formacije su također bile preraširene na bojištu; na primjer, IX. armijski korpus je trebao braniti oko 100 km dug front.
Crvena armija je za nadolazeću ofenzivu osigurala oko 1.100.000 vojnika, 804 tenka, 13.400 topničkog naoružanja i više od 1000 zrakoplova. Nasuprot Trećoj rumunjskoj armiji, Sovjeti su smjestili 5. tenkovsku armiju i 21. i 65. armiju kako bi probili i razbili njemačke bokove. Njemački južni bok su trebale probiti Staljingradska 51. i 57. armija, vođena 13. i 4. mehaniziranim korpusom; trebali su se probiti kroz sektor koji je držala Četvrta rumunjska armija i spojiti se s 5. tenkovskom armijom u blizini grada Kalača. Ukupno, Sovjeti su skupili 11 armija i mnogo različitih nezavisnih tenkovskih brigada i korpusa. No, pripreme za ofenzivu su bile daleko od savršenih; na dan 8. studenoga, Stavka je izdala naredbu za odgodu početka operacije zato što su kašnjenja u transportu spriječile mnoge jedinice da budu pomaknute na planirana polazišna mjesta napada. U međuvremenu, jedinice na prvoj crti su prošle kroz brojne "ratne igre" kako bi izvježbale odbijanje neprijateljskih kontranapada i zaštitu od proboja mehaniziranih jedinica. Ova kretanja jedinica su bila maskirana kroz razne lažne kampanje, uključujući smanjivanje radijskog prometa, kamuflaža, držanjem operacije u tajnosti koristeći kurire za komunikaciju umjesto radija kojeg je moguće prisluškivati i raznim prevarama kao npr. povećanje aktivnosti jedinica oko Moskve kako bi se odvratila neprijateljeva pozornost. Jedinicama je naređeno da izgrade obrambene fortifikacije, kako bi ostavili lažan dojam na Nijemce, a postavljani su i lažni mostovi kako bi odvratili pozornost od pravih koji su sagrađeni preko rijeke Don. Crvena armija je i zaustavila napade na Armijsku Grupu "Centar" i postavila lažne fortifikacije kako bi navela na ideju da će glavne ofenzivne operacije protiv njemačkih snaga biti usmjereni na središte Sovjetskog Saveza, tj. iz smjera Moskve.Sovjetske jedinice u Staljingradu si bile predmet teškog bombardiranja, što je dodatno otežalo mobilizaciju. Oko 38 inženjerskih bojni razmještenih po prvoj liniji je bilo zaduženo za opskrbljivanje jedinica streljivom, osobljem i tenkovima preko rijeke Volge istovremeno preuzevši djelomičnu ulogu izviđanja duž dijelova fronta na kojem su bile planirane prodorne točke nadolazeće ofenzive. U tri tjedna Crvena armija je transportirala oko 111.000 vojnika, 420 tenkova i 556 komada topništva preko rijeke Volge.Na dan 17. studenoga Vasilijevski je pozvan u Moskvu, gdje mu je pokazano pismo koje je General Volsky, zapovjednik 4. mehaniziranog korpusa napisao Staljinu u kojem traži odgodu početka ofenzive. Volsky je vjerovao da je ofenziva osuđena na neuspjeh zbog stanja jedinica koje su zadužene za izvedbu operacije; predložio je odustajanje od operacije i njeno cjelovito redizajniranje. Mnogo sovjetskih vojnika nije imalo zimske odjeće i mnogi su umrli na ruskoj zimi, "zbog neodgovarajućeg stava njihovih zapovjednika". Iako su sovjetski obavještajci pokušali prikupiti što više informacija o stanju i brojnosti njemačkih snaga i njezinih saveznika, nije bilo mnogo informacija o stanju njemačke Šeste armije. Sovjetski zapovjednici predvođeni Vasilijevskim su se složili da ofenziva neće biti otkazna, a Staljin je osobno "ušutkao" Volskya koji je odlučio sudjelovati u operaciji ako mu tako bude naređeno.
Operacija Uran, odgođena za 17. studeni, je ponovo pomaknuta za dva dana kada je generalu Georgiju Žukovu rečeno da zračne snage koje bi trebale sudjelovati u operaciji nisu spremne. Operacije je konačno započela 19. studenog. Poručnik Gerhard Stöck je zaprimio poziv tog jutra s informacijom o nadolazećem napadu koji će krenuti nakon 5:00 satu tog jutra. No, zato što je poziv zaprimio poslije 5, nije želio proslijediti informaciju o "lažnom alarmu" generalu Arthuru Schmidtu zbog čega rumunjske jedinice nisu bile obaviještene. Iako su sovjetski zapovjednici predložili preskakanje bombardiranja zbog loše vidljivosti izazvane gustom maglom, ono je ipak izvedeno prema planu. U 07:20 prema moskovskom vremenu (05:20 prema njemačkom vremenu) zapovjednici topništva su primili kodnu riječ "sirena" započevši 80-minutno bombardiranje usmjereno gotovo u cijelosti na ne njemačke postrojbe koje su štitile njemačke bokove. Oko 3500 topova otvorilo je vatru na Treću rumunjsku armiju, na sjevernom boku njemačke Šeste armije. Iako je gusta magla onemogućila sovjetskom topništvu ispravke svojih ciljeva, tjedni priprema su im omogućili da učinkovito gađaju neprijateljske ciljeve duž fronta. Sovjetsko teško topništvo je ciljalo rumunjske topničke položaje. Efekt je bio razarajuć, presječene su komunikacijske linije, a deponiji streljiva uništeni. Mnogo rumunjskih vojnika koji su preživjeli bombardiranje su krenuli bježati u pozadinu.
Napad na Treću rumunjsku armiju je započeo u 08:50, predvođen 21. i 65. sovjetskom armijom i 5. tenkovskom armijom. Prva dva napada su odbije od strane rumunjskih branitelja. Teško bombardiranje je sovjetskom oklopu ustvari otežalo kretanje kroz minska polja i razrovan teren. Međutim, manjak teškog protutenkovskog naoružanja je uzrokovao raspad rumunjske obrane; 4. tenkovski korpus i 3. korpus stražarske konjice su do podneva probili liniju. Ubrzo nakon toga je i 5. tenkovska armija osigurala proboj kroz Drugi rumunjski korpus, a pratio ju je 8. konjički korpus. Kako je sovjetski oklop uz pomoć kompasa nastavio napredovati kroz maglu, osvajajući rumunjske i njemačke topničke položaje, tri rumunjske divizije su krenule u povlačenje. Nakon primitka vijesti o sovjetskom napadu, stožer Šeste armije nije uspio narediti 16. i 24. tenkovskoj diviziji, od prije angažiranim u Staljingradu, da se okrene i podupre rumunjsku obranu; umjesto njima, zadatak je dan oslabljenom i loše opremljenom 48. tenkovskom korpusu.48. tenkovski korpus je imao manje od 100 spremnih modernih tenkova za borbu protiv ruskog oklopa. Bili su i u nestašici goriva, pa je manjak tenkova natjerao zapovjednike da organiziraju tenkovske posade u pješačke jedinice. Dio korpusa, 22. tenkovska divizija, je u borbama koje su uslijedile gotovo u potpunosti uništena. Ušla je u borbu s 30 ispravnih tenkova, a iz nje izašla s nekoliko preživjelih tenkovskih posada. Rumunjska 1. oklopna divizija, pripojena 48. tenkovskom korpusu je vodila bitku s sovjetskom 26. tenkovskim korpusom nakon što je izgubila komunikacijsku vezu sa svojim zapovjedništvom korpusa i pobijeđena je do 20. studenog. Kako su Sovjeti nastavili napredovati prema jugu, mnogo sovjetskih tenkovskih posada je počelo osjećati posljedice jačanja mećave, koja je djelovala na ljude i opremu, blokirajući vizore. No, mećava je isto tako dodatno otežala koordinaciju  i njemačkim snagama.Treća rumunjska armija je do kraja 19. studenog bila okružena. Sovjetska 21. armija i 5. tenkovska armija su zarobile oko 27.000 rumunjskih vojnika, glavne tri divizije i nastavile svoje napredovanje na jug. Sovjetske motorizirane jedinice su korištene za iniciranje proboja, prekidanjem komunikacije između Rumunja i talijanske 8. armije, blokirajući moguće kontranapade na sovjetske bokove. Dok su Crvene zračne snage strojničkom vatrom zasule rumunjske vojnike u povlačenju, Luftwaffe je pružala zanemariv otpor. Povlačenje 1. rumunjske motorizirane divizije, originalno pozicionirane na boku njemačke 376. pješačke divizije je omogućilo 65. armiji da zaobiđe njemačku obranu. I dok su njemačke snage započele s otporom pri kraju dana, s juga je krenuo još jedan napad na bok Šeste armije.
Rano ujutro 20. studenog Stavka je telefonom kontaktirala zapovjednika Staljingradskog fronta Andreja Jermenka s upitom dali će započeti svoj dio ofenzive na vrijeme, u 8:00 kako je planirano. Odgovorio je da će to učiniti samo ako se magla podigne. Iako je 51. armija otvorila topničku baražnu vatru na vrijeme, zato što stožer nije mogao kontaktirati diviziju, ostatak snaga pripremljenih za operaciju zaprimile su naredbu da odgode napad za 10:00 sati. Sovjetska 51. armija krenula je u napad na rumunjski 6. korpus, zarobivši mnogo rumunjskih vojnika. Kako se 57. armija pridružila napadu u 10:00, daljnji razvoj napada omogućio je Staljingradskom frontu da u borbu ubaci svoje oklopne korpuse. Njemačka 297. pješačka divizija promatrala je kako se njezina rumunjska potpora ne uspijeva oduprijeti napadu Crvene armije.Nijemci su reagirali brzo, dopremajući svoju jedinu rezervu na tom području, 29. protutenkovsku diviziju. Unatoč početnim pobjedama nad sovjetskim oklopnim snagama, raspad rumunjske obrane natjerao je diviziju da se ponovo premjesti u nastojanju da pripomogne obrani na jugu. Protunapad 29. protutenkovske divizije koštao je Crvenu armiju oko 50 tenkova i zabrinuo sovjetske zapovjednike za sigurnost njihovog lijevog boka. Međutim, premještaj njemačke divizije je značio da do kraja dana samo 6. rumunjska konjička pukovnija stajala između sovjetskih snaga i rijeke Don.
Dok je Staljingradski front pokretao svoj napad 20. studenog, 65. sovjetska armija je nastavila pritisak na njemački 11. korpus duž sjevernog boka njemačke Šeste armije. Četvrti tenkovski korpus Crvene armije napredovao je iza leđa njemačkog 11. korpusa, dok je 3. stražarski konjički korpus napao zadnje redove njemačkog korpusa. Njemačka 376. pješačka i austrijska 44. pješačka divizija su započele razmještaj svojih snaga duž sovjetskih bokova, ali su bile u nestašici goriva što ih je znatno usporilo. Ostatak tenkovske pukovnije 14. tenkovske divizije uništio je pukovniju sovjetskog 3. stražarskog konjičkog korpusa koja je napala s boka, ali je njihovo protutenkovsko topništvo pretrpilo velike gubitke prilikom sovjetskog prodora. Do kraja dana sovjetski 1. tenkovski korpus je natjerao 48. tenkovski korpus na povlačenje, dok je sovjetski 26. tenkovski korpus zauzeo grad Perelazovski, gotovo 130 km sjeverozapadno od Staljingrada.
Ofenziva Crvene armije je nastavljena i 21. studenog, sa snagama Staljingradskog fronta koje su penetrirale u dubini od gotovo 50 kilometara. Do tada ostatak rumunjskih jedinica na sjeveru je bio uništen u izoliranim borbama, dok je Crvena armija počela napade na bokove njemačke 4. tenkovske i 6. armije. Njemačka 22. tenkovska divizija, unatoč pokušajima kratkog kontranapada smanjena na veličinu malo veće od tenkovske satnije i natjerana na povlačenje prema jugozapadu. Sovjetski 26. tenkovski korpus, uništivši velik dio rumunjske 1. oklopne divizije je nastavio svoje napredovanje prema jugoistoku, izbjegavajući borbe s neprijateljima koji su ostali u njihovoj pozadini, iako su se ostaci rumunjskog 5. korpusa mogli reorganizirati i braniti uz nadu da će dobiti pomoć 48. tenkovskog korpusa. Tog dana je general Friedrich Paulus, zapovjednik Šeste armije, dobio izvještaje da su Sovjeti na udaljenosti manjoj od 40 km od njegovog stožera, osim toga, više nije bilo jedinica koje su mogle suprotstaviti sovjetskom napredovanju. Na jugu je nakon kraćeg zastoja sovjetski 4. mehanizirani korpus nastavio svoje napredovanje prema sjeveru, oslobodivši pritom nekoliko gradova u tom području od njemačke okupacije. Kako su se njemačke snage u okolici Staljingrada našle pod okruženjem, umjesto da dopusti Šestoj armiji da pokuša napraviti proboj obruča, Hitler je naredio jedinicama u tom području da uspostave "obranu iz svih smjerova" i organiziraju snage između rijeke Volge i Dona kao "utvrdu Staljingrada". Šesta armija i druge jedinice Sila Osovine, veći dio 4. tenkovske armije našli su se u okruženju Crvene armije. Samo je 16. protutenkovska divizija započela s borbama za izlazak iz obruča. Zbog manjka koordinacije između sovjetskih tenkova i pješaštva velik dio Četvrte rumunjske armije se uspio spasiti od uništenja.Na dan 22. studenog sovjetske su snage započele s prelaskom rijeke Don i nastavile napredovanje prema gradu Kalachu. Njemačke snage koje su branile grad, većinom sastavljene od osoblja za održavanje i opskrbu opreme, nije bilo svjesno sovjetske ofenzive sve do 21. studenog, a niti tada nisu znali kolika je jačina Crvene armije koja se približava gradu. Zadatak zaposjedanja mosta u gradu je dodijeljen sovjetskom 26. tenkovskom korpusu, koji je rabio dva zarobljena njemačka tenka i vozilo za izviđanje kako bi se približio gradu i savladao nespremne čuvare. Sovjetske snage ušle su u grad do sredine prijepodneva i istjerale njemačke branitelje, što je njima i 4. tenkovskom korpusu omogućilo spajanje s 4. mehaniziranim korpusom koji se približavao s juga. Okruženje njemačkih snaga u Staljingradu je bilo gotovo 22. studenoga 1942. Toga dana sovjetske formacije su također nastavile borbu s džepovima rumunjskog otpora, kao što je bio otpor rumunjskog 5. korpusa.Borbe su nastavljene i 23. studenog kako su Nijemci pokušali s uzaludnim lokalnim kontranapadom kako bi probili obruč. Od tog dana snage Sila Osovine koje su se našle u okruženju pomiću se na istok prema Staljingradu kako bi izbjegle sovjetske tenkova, dok su snage koje su uspjele pobjeći iz obruča nastavile s napredovanjem na zapad, prema njemačkim snagama.
Operacija Uran  je zarobila između 250.000 i 300.000 vojnika Sila Osovine unutar prostora koji se proteže 50 km od istoka do zapada i 40 km od sjevera do juga. Džep je sadržavao četiri pješačka korpusa, tenkovski korpus koji pripada Četvrtoj tenkovskoj i Šestoj armiji i dijelove dvije rumunjske divizije, hrvatsku pješačka pukovnija i ostale stručne postrojbe. Zarobljena oprema je uključivala oko 100 tenkova, 2000 komada topničkog naoružanja i minobacača i 10.000 kamiona. Prilikom povlačenje prema Staljingradu je ostavljeno mnogo opreme, a teško naoružanje je uništeno i ostavljeno uz cestu. Mostovi koji premošćuju rijeku Don su bili u prometnom zastoju zbog vojnika koji su se užurbano kretali prema istoku po vrlo hladnom vremenu, nastojeći pobjeći sovjetskom oklopu i pješaštvu koje bi im moglo presjeći put prema gradu. Mnogo ozlijeđenih vojnika je pregaženo u toj zbrci, a mnogi koji su pokušali prijeći na drugu stranu rijeke hodajući po zaleđenoj površini bi propali kroz led i utopili se. Gladni vojnici su popunili ruska sela u potrazi za hranom, a mnoga skladišta i kuće su bila opljačkana u potrazi za limenkama hrane. Zadnji borci su prešli preko rijeke Don do 24. studenog i uništili most kako bi zapečatili napredovanje Sovjeta prema Staljingradu.
Šesta armija, u središtu kaosa je započela s izgradnjom obrambenih linija, otežanom zbog nedostatka goriva, streljiva i namirnica i opterećeni nadolazećom ruskom zimom. Također je trebala popuniti rupe u liniji prouzrokovanih raspadom rumunjskih snaga. Na dan 23. studenog, neke njemačke jedinice su uništile ili zapalile sve što nije potrebno za pokušaje proboja i započele su svoje povlačenje prema sjevernom dijelu Staljingrada. Međutim, nakon što su Nijemci napustili svoje zimske bunkere, sovjetska 62. armija je bila u mogućnosti uništiti njemačku 94. pješačku diviziju na otvorenom bojištu; preživjeli pripadnici te divizije su pripojeni 16. i 24. tenkovskoj diviziji. Iako su njemački vojni zapovjednici imali mišljenje da bi opkoljene snage Wehrmachta trebale probiti obruč, između 23. i 24. studenog Hitler je odlučio umjesto toga držati sadašnje pozicije i pokušati opskrbljivati Šestu armiju iz zraka. Jedinicama zatočenima u Staljingradu bi trebalo najmanje 680 tona zaliha po danu, količinu koju oslabljeni Luftwaffe nije bio u mogućnosti dopremiti. Osim toga, oživljeno zrakoplovstvo Crvene armije je bilo velika prijetnja njemačkim zrakoplovima u pokušajima prelijetanja obruča. Iako je do prosinca Luftwaffe pojačan s flotom od oko 500 zrakoplova, taj broj je i dalje bio nedovoljan da kvalitetno opskrbi Šestu armiju i dijelove Četvrte tenkovske armije s potrebnim zalihama. Tijekom prve polovice prosinca Šesta armija je dobila manje od 20% svojih dnevnih potreba.U međuvremenu, Crvena armija je ojačala svoj vanjski obruč s namjerom da uništi okružene njemačke jedinice. Sovjetske armije bi napale njemačke jedinice na istoku i zapadu, s ciljem da razbije njemačke jedinice u manje grupe. Te zapovjedi su se počele izvršavati 24. studenog i trebale su biti izvršene bez velikih regrupiranja ili pokretanja rezervi. Vanjski obruč je bio debljine oko 320 km, iako je samo tri četvrtine te udaljenosti zbilja bilo pokriveno sovjetskim jedinicama; udaljenost između unutarnjeg i vanjskog obruča je bila oko 16 km. Sovjetski vojni vrh je započeo planiranje za Operaciju Saturn, kojoj je cilj bio uništavanje talijanske Osme armije i odsijecanje njemačkih snaga na Kavkazu. Sovjetska Stavka je planirala početak operacije Saturn oko 10. prosinca.Njemačke snage u tom području su od tada bile odvojene u novo stvorenu Armijsku grupu "Don", a zapovjedništvo nad novom formacijom je dana generalu Erichu von Mansteinu. Armijska grupa "Don" sastojala se od okružene Četvrte tenkovske armije, Šeste armije i Treće i Četvrte rumunjske armije. Iako je situacija izgledala turobno za Nijemce, nakon kraja Operacije Uran je uslijedio trenutak relativnog zatišja. Njemačke i sovjetske snage su krenule u planiranje svojih sljedećih poteza.
Beevor, Antony (1998). Stalingrad: The Fateful Siege: 1942 - 1943, Harmondsworth, United Kingdom: Penguin Putnam Inc ISBN 0-670-87095-1
Bell, Kelly (Fall 2006).  "Struggle for Stalin's Skies". WWII History: Russian Front Issue. 1539-5456
Bergström, Christer (2007). Stalingrad - The Air Battle: 1942 through January 1943, Harmondsworth, United Kingdom: Chevron Publishing Limited ISBN 978-1-85780-276-4
Clark, Alan (1965). Barbarossa: The Russian-German Conflict, 1941-1945, New York City, New York: William Morrow ISBN 0-688-04268-6
Cooper, Matthew (1978). The German Army 1933-1945, Lanham, Maryland: Scarborough House ISBN 0-8128-8519-8
Erickson, John (1983). The Road to Berlin: Stalin's War with Germany, Yale University Press ISBN 0-300-07813-7
Erickson, John (1975). The Road to Stalingrad: Stalin's War With Germany, Yale University Press ISBN 0-300-07812-9
Glantz, David M. (siječnja 1996).  "Soviet Military Strategy During the Second Period of War (November 1942–December 1943): A Reappraisal". The Journal of Military History 60 (1): 35
Glantz, David M.; Jonathan House (1995). When Titans Clashed: How the Red Army Stopped Hitler, Lawrence, Kansas: Kansas University Press ISBN 0-7006-0717-X
Glantz, David M. (1999). Zhukov's Greatest Defeat: The Red Army's Epic Disaster in Operation Mars, 1942, Lawrence, Kansas: Kansas University Press ISBN 0-7006-0944-X
McCarthy, Peter; Mike Syron (2002). Panzerkrieg: The Rise and Fall of Hitler's Tank Divisions, New York City, New York: Carroll & Graf ISBN 0-7867-1009-8
McTaggart, Pat (Fall 2006).  "Soviet Circle of Iron". WWII History: Russian Front Issue. 1539-5456
Perrett, Bryan (1998). German Light Panzers 1932-42, Oxford, United Kingdom: Osprey ISBN 1-85532-844-5
von Manstein, Erich (1982). Lost Victories, St. Paul, MN: Zenith Press ISBN 0-603-2054-3

Operacija Valkira (eng. Valkyrie) povijesni je triler iz 2008. radnjom smješten u nacističku Njemačku tijekom Drugog svjetskog rata. Film prikazuje Srpanjsku urotu njemačkih vojnih časnika čiji je cilj bilo ubojstvo Adolfa Hitlera i pokretanje Operacije Valkira za izvršenje nacionalnog plana za preuzimanje vlasti. Film je režirao Bryan Singer u produkciji United Artistsa, a u glavnoj se ulozi pojavljuje Tom Cruise kao pukovnik Claus von Stauffenberg, jedan od glavnih urotnika. U ulogama ostalih zavjerenika pojavljuju se Bill Nighy, Eddie Izzard, Terence Stamp i Tom Wilkinson.
Cruiseov angažman izazvao je kontroverze među njemačkim političarima i članovima von Stauffenbergove obitelji jer glumac prakticira scijentologiju, koja se u Njemačkoj smatra totalitarnom organizacijom. Njemačke novine i filmaši su poduprli film kako bi se u svijetu raširila svijest o von Stauffenbergovoj zavjeri. Producenti isprva nisu uspijevali izgraditi filmske lokacije u Njemačkoj zbog kontroverzi, ali im je poslije dopušteno snimanje na pripadajućim lokacijama, kao što je berlinski povijesni Bendlerblock.
Film je nekoliko puta mijenjao datume premijere, od 27. lipnja 2008. do 14. veljače 2009. Izmjena kalendara i slabi odaziv na prvotnu marketinšku kampanju United Artistsa izazvali su kritike o stručnosti studija. Nakon pozitivnog testnog prikazivanja, premijera Operacije Valkira u Sjevernoj Americi konačno je zakazana za 25. prosinca 2008. United Artists je izmijenio svoju marketinšku kampanju kako bi reducirao njen fokus na Cruisea i naglasio pristunost redatelja Singera. Film je u Sjedinjenim Državama popraćen podijeljenim kritikama. 22. siječnja 2009. počeo se prikazivati u Njemačkoj, gdje su izvještaji o reakcijama Nijemaca podijeljeni. Operacija Valkira do danas je zaradila 80 milijuna dolara u Sjedinjenim Državama i Kanadi, a ukupno 175 milijuna dolara.
Tijekom Drugog svjetskog rata pukovnik Wermachta Claus von Stauffenberg biva teško ranjen u Tunisu pa ga prebacuju kući u nacističku Njemačku. U međuvremenu, general bojnik Henning von Tresckow pokušava ubiti Adolfa Hitlera prokrijumčarivši bombu u Führerov privatni avion. No, bomba ne eksplodira, a Tresckow je uspijeva izvući i sakriti svoje namjere. Nakon što je saznao da je Gestapo uhitio bojnika Hansa Ostera, naređuje generalu Olbrichtu da pronađe zamjenu. Nakon što je regrutirao von Stauffenberga u njemački pokret otpora, Olbricht ga dovodi na sastanak tajnog odbora koji je prije pokušavao ubiti Hitlera. Članovi uključuju generala Ludwiga Becka, Dr. Carla Goerdelera i Erwina von Witzlebena. Pukovnik se iznenadi nakon saznanja kako ne postoje planovi za Hitlerovo ubojstvo.
Nakon bombardiranja Berlina, on predloži Operaciju Valkira, koja uključuje pregrupiranje rezervne vojske u stanje pripravnosti u slučaju nacionalne krize. Zavjerenici oprezno sastavljaju plan kako onesposobiti nacistički režim nakon ubojstva Hitlera. Shvativši kako samo general Fromm, zapovjednik rezervne vojske može pokrenuti Valkiru, ponude mu poziciju zapovjednika Wermachta u post-nacističkoj Njemačkoj i regrutiraju ga u pokret. Kako prepravljeni plan treba potpisati i sam Hitler, von Stauffenberg posjećuje Führera na njegovu imanju u Berghofu u Bavarskoj. U prisutnosti njegova najbližeg kruga suradnika, Hitler pohvali von Stauffenbergovo herojstvo u Sjevernoj Africi i potpiše plan bez pregledavanja promjena.
Na Goerdelerovo inzistiranje, von Stauffenbergu biva zapovjeđeno da ubije i Hitlera i zapovjednika SS-a Himmlera u bunkeru Vučja jazbina. Na posljednjem brifingu, pukovnik Mertz von Quirnheim daje upute članovima odbora kako upotrijebiti detonatore. Von Stauffenberg kontaktira i generala Fellgiebela, koji kontrolira sve komunikacije u Vučjoj jazbini, kako bi prekinuo sve komunikacija nakon što bomba eksplodira. 15. srpnja 1944., von Stauffenberg dolazi na strateški sastanak u Vučju jazbinu s bombom u aktovci, ali kako Himmler nije prisutan na sastanku, von Stauffenberg odluči ne poslušati dopuštenje vođa odbora da ipak detonira bombu nego pričeka završetak sastanka. U međuvremenu, Olbricht mobilizira rezervnu vojsku, što nije poznato Frommu. Bez poduzetih poteza, von Stauffenberg se oprezno izvuče sa sastanka s bombom iz bunkera, a rezervna vojska dobiva zapovijed da se povuče uz objašnjenje kako se radilo o vježbi. Razjareni von Stauffenberg ode do odbora kako bi protestirao zbog neodlučnosti i optuži Goerdelera, koji je izabran za kancelara nakon puča, za šeprtljavost. Nakon što Goerdeler zatraži da se von Stauffenberga makne sa zadatka, Beck ga obavijesti kako ga traži SS i zamoli ga da smjesta napusti zemlju.
20. srpnja 1944., von Stauffenberg i njegov ađutant poručnik Haeften vraćaju se u Vučju jazbinu. Von Stauffenberg na svoje zaprepaštenje shvati da se sastanak održava u ljetnoj vojarni s otvorenim prozorima, iako su zavjerenici namjeravali detonirati bombu u bunkeru bez otvora kako bi se nanijela maksimalna šteta. Dok ađutant čeka u autu za bijeg, von Stauffenberg ostavlja aktovku na sastanku. S namještenom bombom, von Stauffenberg napušta vojarnu i odlazi prema autu. Nakon što bomba eksplodira, von Stauffenberg biva uvjeren kako je Hitler mrtav i napusti Vučju jazbinu. Prije prekida komunikacija, Fellgiebel nazove Mertza kako bi mu rekao za eksploziju, ali mu ne uspijeva jasno reći je li Hitler mrtav ili ne.
Dok se von Stauffenberg vraća u Berlin, Olbricht odbija mobilizirati rezervnu vojsku dok bez dvojbe ne sazna da je Hitler mrtav. Iza Olbrihctovih leđa, Mertz krivotvori njegov potpis i izda zapovijedi. S pokrenutom Operacijom Valkira, von Stauffenberg i ostali zavjerenici naređuju uhićenje vođa nacističke stranke i SS časnika te počnu preuzimati kontrolu nad glavnim institucijama u Berlinu što će im omogućiti preuizmanje kontrole nad cijelim Reichom. Do Berlina počnu dopirati glasine kako je Hitler preživio eksploziju, ali ih von Stauffenberg odbaci kao propagandu SS-a. U međuvremenu, Fromm saznaje od feldmaršala Keitela da je Hitler živ. General se odbije pridružiti zavjeri, nakon čega ga uhite. Nakon što Hitler telefonski naziva rezervnu vojsku, časnici SS-a bivaju pušteni, a zavjerenici zarobljeni unutar Bendlerblocka. Osoblje sjedišta počne bježati, ali vođe bivaju uhićeni. Većini im se sudi nakon čega ih pogubljuju, dok neki izvršavaju samoubojstvo. Von Stauffenberg vikne "Neka dugo živi sveta Njemačka!" nakon čega ga ubija streljački vod.
Tom Cruise se pojavljuje u ulozi pukovnika Clausa von Stauffenberga, pukovnika Wehrmachta koji je odigrao instrumentalnu ulogu u zavjeri protiv Adolfa Hitlera. Bryan Singer smatrao je von Stauffenberga "velikim humanistom", rekavši: "Shvaćao je svoju ulogu pukovnika, ali je isto tako shvaćao da nacisti rade užasne, užasne, užasne stvari." Nakon što je režirao Superman: Povratak, Singer je usporedio Stauffenbergov dvojni identitet kao odanog pukovnika i zavjerenika sa Supermanom i njegovim civilnim identitetom u obliku Clarka Kenta. Cruise je htio raditi sa Singerom još otkad su se upoznali na premijeri Nemoguće misije, a glumca je privukla i pozadina scenarija, istina koja ga je iznenadila. Glumac je opisao von Stauffenbergovo junaštvo: "Na to mislim u smislu onoga što [von] Stauffenberg predstavlja. On je bio netko tko je shvatio da mora poduzeti korake koji će ga na kraju koštati života... Shvatio je što je na kocki." Cruise je smatrao kako se von Stauffenberg nije zamišljao junakom. Glumac se pripremao za ulogu osam mjeseci unajmivši istraživača, proučavajući povijesne knjige i razgovarajući s nekim članovima von Stauffenbergove obitelji. Kako je von Stauffenberg izgubio lijevo oko, desnu ruku i dva prsta na svojoj lijevoj ruci u napadu Saveznika u Tunisu, Cruise je glumio iste nedostatke kako bi vježbao odijevanje, pomicanje stvari i pisanje. Isprva mu je bilo teško nositi povez za oko, ali je uvidio kako je von Stauffenberg morao živjeti s tim.Ostatak glumačke postave čine:
Kenneth Branagh kao general bojnik Henning von Tresckow. Branagh se fizički razlikovao od pravog Tresckowa, koji je ćelavio, ali je Singer rekao, "Ako gledate Tresckowljevu energiju, nije imao iskrenost koju ima Branagh."
Bill Nighy kao general Friedrich Olbricht. Nighy je angažiran zbog simpatične kvalitete, tako da Olbricht ne bi bio "žrtveni jarac". Nighy je htio dočarati Olbrichta podijeljenog između prigovaranja Hitlerovu režimu i stvarnog poduzimanja nečega po tom pitanju. Glumac je opisao svoj portret: "Jedna od najneugodnijih zamislivih stvari je obući nacističku uniformu. Tako je povezana sa zlom da mi je bilo potrebno nekoliko dana kako bih se naviknuo na kostim."
Terrence Stamp kao general pukovnik Ludwig Beck. Singer se sastao sa Stampom kako bi razgovarali o ulozi u X-Men, jer mu se divio zbog uloge Generala Zoda u Supermanu II. Stamp je kao dijete osjetio bombardiranje Britanije pa je pomogao Singeru da postavi scenu gdje se von Stauffenberg skriva od Savezničkog bombardiranja. Glumac je opisao svoj pristup portretiranju Becka: "Mora postojati neka vrst rasuđivanja, pa zato kad igram zlikovce, oni zapravo ne misle da su zlikovci."
Tom Wilkinson kao general pukovnik Friedrich Fromm, zapovjednik njemačke rezervne vojske. Wilkinson je angažiran kako bi učinio perfidnog Fromma sućutnijom.
Carice van Houten kao von Stauffenbergova žena, Nina Schenk Gräfin von Stauffenberg. Producenti su bili impresionirani njenom izvedbom u Crnoj knjizi i tvrdili kako može odigrati snažnu ulogu s minimalnim dijalogom. Scenarist Nathan Alexander razgovarao je sa von Stauffenbergovim rođacima i istaknuo da, iako Nina i Claus nikad izravno nisu razgovarali o zavjeri, "bilo je to na neki način sve o čemu su razgovarali."
Kevin McNally kao Dr. Carl Friedrich Goerdeler, njemački političar koji namjerava postati kancelar Njemačke nakon uspješnog puča.
David Schofield kao Erwin von Witzleben, umirovljeni feldmaršal i jedan od zavjerenika.
Christian Berkel kao pukovnik Albrecht Ritter Mertz von Quirnheim, zavjerenik stručnjak za eksplozive.
Jamie Parker kao poručnik Werner von Haeften, von Stauffenbergov ađutant koji pomaže pukovniku izvršiti plan.
Eddie Izzard kao general Erich Fellgiebel, njemački časnik odgovoran za komunikacije u Hitlerovoj Vučjoj jazbini.
Thomas Kretschmann kao bojnik Otto Ernst Remer, zapovjednik bojne rezervne vojske. Kretschmann je bio originalni izbor za ulogu von Stauffenberga prije nego što se Singer pridružio produkciji, kad je McQuarrie namjeravao režirati film.
Kenneth Cranham kao feldmaršal Wilhelm Keitel, zapovjednik OKW-a i član Hitlerova užeg kruga.
Matthias Freihof kao Heinrich Himmler, zapovjednik Schutzstaffela i član Hitlerova užeg kruga.Gerhard Haase-Hindenberg pojavljuje se kao Hermann Göring, Anton Algrang kao Albert Speer, Werner Daehn kao bojnik Ernst John von Freyend, Waldemar Kobus kao Wolf-Heinrich Graf von Helldorf, Tom Hollander kao pukovnik Heinz Brandt, Helmut Stauss kao Dr. Roland Freisler, a Matthew Burton kao general potpukovnik Adolf Heusinger. Patrick Wilson originalno je angažiran za film, ali je odustao zbog preklapanja u rasporedu i drugih neodređenih razloga. Stephenu Fryu je ponuđena uloga u filmu, ali nije bio u mogućnosti sudjelovati.Neki od nenjemačkih glumaca isprva su eksperimentirali s njemačkim naglascima, ali je Singer odbacio tu ideju, uputivši ih da vježbaju neutralne naglaske koji "neće odvlačiti pozornost od priče".
Christopher McQuarrie posjetio je Berlin 2002. dok je istraživao za drugi projekt i posjetio spomenik von Stauffenbergu u Bendlerblocku. Istražujući Srpanjsku urotu, bio je dirnut i fasciniran činjenicom da su zavjerenici bili potpuno svjesni onoga što će se dogoditi ako ne uspiju u svom naumu, pa je htio da priča postaje još poznatija. Kontaktirao je Nathana Alexandera za pisanje scenarija, a Alexander je počeo istraživati za projekt. McQuarrie je pokušao oblikovati priču prema TV filmu iz 2001. Zavjera, koji je opisivao Konferenciju u Wanseeu na kojoj su nacisti planirali Konačno rješenje. Htio je i režirati film, sve dok nije shvatio kako će se financije oigurati jedino u slučaju ako Bryan Singer preuzme redateljsku palicu.Nakon što je Singer dovršio tri velike produkcije X-Men (2000.), X2 (2003.) i Superman: Povratak (2006.), tražio je manji projekt prije preuzimanja s vremenom otakazanog nastavka filma Superman: Povratak. Singer i McQuarrie često su snimali filmove o Drugom svjetskom ratu u svojim dvorištima dok su odrastali u New Jerseyju, a Singer se kasnije bavio nacistima u filmovima Savršeni učenik i X-Men. Singer je čuo za urotu početkom osamdesetih kad je njegova majka u Bonnu upoznala Freyu von Moltke, udovicu Helmutha von Moltkea, osnivača pokreta otpora Kreisovski krug. Nakon saznanja za McQuarriejev i Alexanderov scenarij i preuzimanja režije, Singer je pročitao Uspon i pad Trećeg Reicha Williama L. Shirera kako bi bolje shvatio nacistički politički establišment, te se susreo s jednim od Hitlerovih tjelesnih čuvara, Rochusom Mischom, koji je bio posljednja osoba koja je napustila bunker gdje je Hitler počinio samoubojstvo. Kreativni tim shvatio je dvoznačnost istinske von Stauffenbergove motivacije, ali Singer i McQuarrie prosudili su kako se radi o časnom čovjeku samo po tome što je učinio. Iako je McQuarrie tražio da Operacija Valkira bude slična Zavjeri, Singer je imao veće ambicije za film, tražeći da bude više od "staraca u sobama koji nešto pričaju". Singer se prisjetio svoje odluke: "Prava priča imala je sve elemente za triler o atentatu... Znao sam ako budem u stanju zadržati koncentraciju publike na von Stauffenberga, na njegovu misiju, sve će teći glatko te će biti manje opterećeni povijesnim stvarima."McQuarrie je predložio da odnesu projekt partnerima u United Artistsu Pauli Wagner i Tomu Cruiseu, koji su smjesta u ožujku 2007. pristali financirati film. Singer je ponudio Tomu Cruiseu glavnu ulogu, što je ovaj prihvatio. Cruiseu je dana slika von Stauffenberga na kojoj je glumac primijetio sličnosti u svojem profilu s njemačkim pukovnikom, što ga je privuklo ulozi. Redatelj i scenarist isprva su zamišljali Operaciju Valkira kao "mali" film s budžetom ispod 20 milijuna dolara te da će biti dovršen u roku od nekoliko mjeseci, ali je Cruiseov interes za ulogu von Stauffenberga pokazao Singeru kako bi mogao povećati zanimanje publike za film, a samim time i podignuti budžet. Budžet filma tada je povećan na 60 milijuna dolara. Redatelj ga je namjeravao nazvati Operation Valkyrie, ne želeći koristiti akcijski naslov. Naslov filma na engleskom na kraju je postao Valkyrie jer je Singer smatrao da je film više od operacije, a svidjela mu se povezanost s Wagnerovom glazbom.
Njemačko Ministarstvo obrane isprva je odbilo producentima dati pravo na snimanje u Bendlerblocku, objasnivši kako se mjesto mora smatrati "mjestom sjećanja i oplakivanja" koje bi "izgubilo dignitet ako se iskoristi kao filmski set". Policijska uprava odbila je i zahtjev za snimanjem u berlinskoj policijskoj postaji, navevši kao razlog kontraefekt koji bi bio nanešen ustanovi. Njemačka vlada s vremenom je promijenila odluku i dopustila snimanje u Bendlerblocku. Glasnogovornik United Artistsa rekao je kako su "veoma zahvalni" na odluci, rekavši "lokacija nam je uvijek bila važna simbolički, kreativno i zbog povijesne autentičnosti" te da je kompanija održavala intenzivne kontakte s njemačkom vladom kako bi raščistili svaki nesporazum oko prirode filma. Spomenik njemačkom pokretu otpora također je pomogao producentima dopustivši im da pristupe njihovim materijalima i dokumentima. Njemačka vojna raskoš oblikovana je prema uzoru na snimljeni materijal i savjete vojnih savjetnika.
McQuarrie i Alexander istraživali su račune, fotografije, izvatke iz novina i tekstove iz prve ruke. Istraživali su i arhiv Gestapa i SS-a, kao i organizacija koje su bile veoma točne u rekonstruiranju događaja urote. Stvorena je kronologija događaja, prema kojoj su McQuarrie i Alexander osmislili scenarij. Nakon što je produkcija počela u Berlinu, scenaristi su bili u mogućnosti posjetiti lokacije i upoznati rođake urotnika; ovi sastanci bili su izvor informacija prema kojima je izmjenjivan scenarij tijekom snimanja.Prvotne scene von Stauffenberga u Tunisu napisane su kako bi se omogućio povijesni kontekst za ostatak filma. Scene su napisane s namjerom komuniciranja kompleksnosti situacije - uključujući reference na holokaust - bez da bude preočito. Scenaristi su htjeli i evocirati duh pokreta otpora i izraziti neodobravanje njemačkih časnika. McQuarrie i Alexander pokušali su uključiti scene von Stauffenbergova svjedočenja užasima, ali kako je on bio časnik za nabavu bio je jako malo izložen onome što se događalo. Imali su i problema s portretiranjem Hitlera, a tijekom istraživanja njegovih govora mučili su se kako bi našli onaj u kojem govori najužasnije stvari.
Snimanje je započelo 18. srpnja 2007. u Berlinu. Produkcija filma procijenjena je budžetom od 80 milijuna dolara, s tim da su dvije trećine trebale biti utrošene u Njemačkoj. Njemački federalni filmski fond pridodao je 4.8 milijuna eura (6.64 milijuna dolara) United Artistsu za pomoć pri produkciji. Producenti su dobili dopuštenje za snimanje u Columbia Hausu Zračne luke Tempelhof, bivšem nacističkom zatvoru za političke zatvorenike. Produkcija je uključivala i planove iz Drugog svjetskog rata sa naslikanim svastikama sa strane što je bila redovna praksa u zračnom prostoru iznad Brandenburga. Za film je izgrađeno oko 70 setova. Producenti su snimali i na lokaciji bivšeg Ministarstva zrakoplovstva Reicha i ispred kuće u kojoj je von Srauffenberg boravio s bratom.Replika Hitlerove Vučje jazbine izgrađena je 60 kilometara južno od Berlina, iako je stvarna lokacija sjedišta bila u današnjoj Poljskoj. Gradila se 12 tjedana. Snimanje se odvijalo i u nekim kućama koje su korištene kako bi se 1944. sakrile bombe. Interijer Hitlerove bavarske rezidencije Berghof također je repliciran u filmu korištenjem filmskog materijala Eve Braun i dizajniranjem modela namještaja koje su posjedovali kolekcionari. Produkcija je koristila i nacističke ostatke, uključujući namještaj korišten u Ministarstvu zrakoplovstva i predmete koji su nekad ukrašavali Hitlerov stol. Nacistički simboli, koji su strogo zabranjeni u Njemačkoj, također su korišteni na nekoliko lokacija, a iako su producenti upozoravali lokalno stanovništvo, prolaznik koji je svjedočio korištenju svastika tijekom snimanja u Berlinu podnio je službenu pritužbu gradu. Slične tužbe stigle su i na adrese vlasnika lokacija koje su trebale prikazivati nacistička obilježja u svrhe produkcije filma. Snimanje se odvijalo i u Babelsberg Studios. Tijekom snimanja 19. kolovoza 2007. jedanaest ljudi je ozlijeđeno kad se stara bočna oplata s kamiona slomila tijekom vožnje, s tim da je jedna osoba hospitalizirana. Tražili su 11 milijuna dolara kompenzacije, odbivši nagodbu koju je ponudio studio.Prije snimanja von Stauffenbergova pogubljenja u Bendlerblocku, prema riječima glumca Christiana Berkela, Tom Cruise je predvodio glumce i ekipu u minuti šutnje "iz poštovanja prema mjestu i životnom postignuću ovih ljudi koji su pogubljeni ovdje". Nakon što je snimanje scene dovršeno, snimka je poslana na doradu u post-produkcijski proces u Njemačkoj. U razvoju je slučajno korištena pogrešna kemikalija pa je film oštećen, a ekipa je morala tražiti dozvolu od vlade da ponovno snima scene. Dopuštenje je dobiveno, a glasnogovornik filma je rekao kako raspored i budžet nisu poremećeni.Singer i snimatelj Newton Thomas Sigel izabrali su različite stilove za odvojene dijelove filma. Elegantni pokreti kamerom kao što je kran korišteni su dok se sprema plan za atentat na Hitlera, a druga polovica je odrađena na manje smireniji način dok se prikazuje kako se hvataju urotnici. Boje u filmu također postaju intenzivnije kako priča napreduje. Sigel se fokusirao na crvenu, boju nacističke zastave, za koju je smatrao kako predstavlja nasilje njihove ideologije. Singer se u potrazi za inspiracijom okrenuo trilerima četrdesetih i kućnim filmovima koje je snimala Eva Braun. Snimanje noćnih scena bilo je teško jer je prikazivanje povijesne točnosti zahtijevalo pomračenja. Sigel je istaknuo kako su u stvarnom životu automobilska svjetla služila streljačkom vodu za ciljanje i pogubljenje urotnika u Bendlerblocku. Singer je odlučio snimati omjerom 1:85, a kako se snimanje odvijalo u Njemačkoj, redatelj je koristio Arriflex kamere sa Zeiss lećama.Scena bitke u Tunisu koja otvara film bila je posljednja veća snimljena sekvenca. Producenti su htjeli izbjeći eventualnu von Stauffenbergovu motivaciju da želi ubiti Hitlera zbog svojih ozljeda koje je pretrpio u bitki. U listopadu 2007. su dobili grubu verziju, a između toga i lipnja 2008., održano je nekoliko testnih prikazivanja bez sekvence bitke. U lipnju 2008., producenti su shvatili kako bez scene bitke neće biti moguće uokviriti likove. Singer je tražio lokacije po Jordanu i Španjolskoj, ali kandidati nisu ispunjavali estetske i ekonomske kriterije. Pustinja Cougar Buttles u Kaliforniji na kraju je izabrana kao zamjena za Tunis. Kako su budžetom osigurani vizualni efekti koji bi omogućili da von Stauffenbergove ozljede izgledaju realno, nije ostalo dovoljno sredstava za kompjuterski generirane snimke aviona lovaca. Singer je umjesto toga u ratnoj sekvenci koristio dva [[Curtiss P-40
|P-40 Warhawka]]. Budžet se povećao zbog snimanja u Njemačkoj, ponovne gradnje setova i izgubljenih dana za snimanje, ali njemačke porezne olakšice su spasile situaciju. Studio je izvijestio da konačni budžet produkcije iznosi 75 milijuna dolara, ali rivalski studiji su smatrali kako se radi o iznosu bližem 90 milijuna dolara.
Vizualne efekte za film kreirao je Sony Pictures Imageworks, koji je surađivao s Bryanom Singerom na Superman: Povratak. Dva glavna cilja bila su točno prikazati von Stauffenbergove ozljede i kreirati izgled Berlina iz 1943. Uz mnoge eksplozije i kaskaderske scene izvedene praktično, većina od 800 kompjuterski generiranih efekata korišteno je kako bi se prikazale von Stauffenbergove ozljede. Dizajnirana je digitalna verzija Cruiseove ruke, a stručnjaci za digitalne efekte rotoskopirali su ruku u svakom potrebnom trenutku kako bi se izbrisali prsti koji nedostaju. Uz mnoge krupne planove von Stauffenbergove ruke s nestalim prstima, ozljede su tako strukturirane da izgledaju kao stvarni ožiljci, djelomično temeljeni na kirurškim operacijama iz 1943. Cruise je pitao za savjet kako najbolje kretati svoje ruke da bi se vizualni efekti mogli lakše primijeniti, ali neki izazovi, kao što je von Stauffenbergovo odijevanje, bili su nezamjenjivi. Prema nadzorniku specijalnih efekata Richu Hooveru, "Iz povijesnih zapisa smo znali da von Stauffenberg nije zabijao ruke u džepove kako bi pokušao prikriti svoje ozljede."Za sekvencu bitke u Sjevernoj Africi, korištena su dva prava P-40 Warhawka uz njihova dva digitalno stvorena klona. U scenama koje prikazuju eskadrone vojnika, nisu korišteni digitalni statisti; umjesto toga je klonirana fotografija pravog eskadrona. Sony Pictures Imageworks je digitalno proširio detalje na virtualnim i pravim lokacijama. Eksterijer Hitlerove bavarske rezidencije Berghof je digitalno stvoren budući da je od originalne građevine ostalo jako malo, a kreacija je postavljena u kadar skijaškog  područja u Austriji. U samom Berlinu, gradski su službenici pomogli smanjiti potrebu za vizualnim efektima uklanjanjem električnih stupova i moderne rasvjete preko vikenda kad se odvijalo snimanje i ponovnim postavljanjem iste početkom sljedećeg tjedna.
Kao što je to bio slučaj s prijašnjim suradnjama s Bryanom Singerom na Privedite osumnjičene, Superman: Povratak i X2, montažer i skladatelj John Ottman je montirao film bez popratne pjesme, naglasivši kako film dobro funkcionira bez glazbe. Kako Operacija Valkira vuče svoju inspiraciju iz filmova o Drugom svjetskom ratu kao što su Veliki bijeg (1963.), U orlovu gnijezdu (1968.), Patton (1970.) i Midway (1976.), producenti su isprva imali verziju gdje su naslovne kartice predstavljale likove i njihove uloge. Kad je verzija testno prikazana američkoj publici, naslovne kartice maknute su zbog prigovora da postoji previše likova koje treba pratiti.Ottman je rekao kako je izazov bio stvoriti tenziju iz scena dijaloga pa je često preoblikovao scene kako bi to postigao: neki su trenuci izrezani iz filma. Povijesna točnost bila je ograničavajući element za Ottmana u reorganiziranju scena, ali je izabrao na koje će se rečenice i krupne planove fokusirati. Ottman je rekao kako mu je najteže bilo izrezati scenu gdje von Stauffenberg pleše sa svojom ženom jer se veselio prilici da je uglazbi.Originalno je planirao skladati mininalnu količinu glazbe za film, ali je shvatio kako unatoč teškoj naravi dijaloga u filmu, film treba glazbu da stvori atmosferu trilera. Ottman je opisao novi pristup: "Vrlo je sličan onom iz filma Privedite osumnjičene - kako bi se zadržala tenzija na sceni s puno dijaloga, morali smo se osloniti na mnogo glazbe. Ali glazba je odrađena na pulsirajući, subliminalni način. To nije objašnjavajuća glazba, više je kao puls koji otkucava tokom cijelog filma." Singer je dodao imaginarni metronom, "koji je počinjao otkucavati samo" kad smo gledali scene gdje je tempo postajao brži. Imao je određenu temu koju je htio za film, koja je bila modernija od "The Winds of War" za koju je očekivao da će je Ottman skladati. Dovršena glazba imala je neke perkusijske elemente i nekoliko puhačkih instrumenata, ali ne i doboš ili trube, što su bile konvencije koje su Singer i Ottman htjeli izbjeći.Ottman je morao skladati glazbu za sjevernoafričku bitku prije nego što je scena snimljena, jer je rezervacija za snimanje filmske glazbe teška. Iako je shvatio kako skladanje glazbe prema scenariju rezultira predugim skladbama, smatrao je kako je glazba za sekvencu ispala dobro. Skladba za odjavnu špicu filma, "They'll Remember You", je originalna kompozicija, ali su stihovi temeljeni na poemi "Noćna pjesma lutalice" njemačkoj pjesnika Johanna Wolfganga von Goethea. Završna pjesma nazvana "Long Live Sacred Germany" inspirirana je Stavkom za gudače Samuela Barbera, u smislu kako neće zvučati kao filmska glazba načinjena za svaki trenutak u sceni, ali da će i dalje pristajati uz ono što se događa. Ottman je opisao originalnu verziju skladbe kao "tromiunutno zujanje koje sam usporio s dva tuvanska harmonična pjevača, a cijela stvar je užasno mračna, morbidna skladba koja vas ostavlja hladnima." Ottman je skladao metalski motiv za Hitlera, koji je stvoren niskim gudačkim tonovima i klavirskim klasterom.
U lipnju 2007., prije produkcije, glasnogovornik njemačkog Ministarstva obrane rekao je kako snimanje Operacije Valkira neće biti dopušteno na vojnim lokacijama u zemlji ako će protagonista pukovnika Clausa von Stauffenberga glumiti Tom Cruise, zbog glumčeve privrženosti scijentologiji, koju njemačke vlasti smatraju opsanim kultom. Glasnogovornik je indicirao kako ministarstvo do tog trenutka nije primilo službene zahtjeve za snimanje od producenata Operacije Valkira. Sin pukovnika von Stauffenberga također je izrazio zabrinutost zbog Cruiseove uloge njegova oca, rekavši kako se neće protiviti produkciji filma, ali se nadao kako će Cruise odustati od uloge. "Bojim se da će od projekta ispasti samo užasan kič. Suđeno mu je da bude smeće", rekao je Berthold Maria Schenk Graf von Stauffenberg. "Cruise bi se trebao okaniti mog oca." Kasnije tog mjeseca, ministarstvo je promijenilo mišljenje i poželjelo dobrodošlicu produkciji filma. Prvotne kontroverze navodno su potekle od njemačke članice parlamenta Antje Blumenthal, stručnjakinje za kultove Kršćanske demokratske unije (CDU) i poznate oponentice scijentologije, koja je tvrdila kako ju ju njemački ministar obrane uvjerio da film neće biti sniman u zemlji. Osim toga, Cruisea su napadali mlađi političari kao što je Rudolf Köberle, državni tajnik za unutarnje poslove u državi Baden-Württemberg, koji je također naveo Cruiseovu povezanost sa scijentologijom. Thomas Gandow, glasnogovornik Evangeličke crkve u Njemačkoj, rekao je kako će Cruiseova uključenost u film "imati neke propagandne prednosti za scijentologiju kao što je to bio slučaj s Olimpijadom 1936. za naciste" te usporedio glumca s nacističkim ministrom propagande Josephom Goebbelsom.
Film je naišao na lokalnu potporu u Njemačkoj. Redatelj Florian Henckel von Donnersmack smatrao je kako će Cruiseova uključenost promovirati zaboravljenu priču, a stari njemački glumac Armin Mueller-Stahl također je izrazio potporu produkciji. Unuk pukovnika von Stauffenberga, koji se pojavio u filmu kao asistent, hvalio je Cruiseov profesionalizam i indicirao da je većina njegove obitelji znatiželjna vidjeti dovršeni proizvod. U rujnu 2007., kad je Ministarstvo obrane prvotno odbilo dopuštenje za snimanje u Bendlerblocku, podrška filmu došla je od njemačkih novinskih kolumnista i filmaša, uključujući redatelja Wolfganga Petersena i Franka Schirrmachera, novinara i suizdavača Frankfurter Allgemeine Zeitunga. Schirrmacher je posjetio set i složio se kako će film pomoći promoviranju svijesti o njemačkom pokretu otpora. Nakon konačnog izdavanja dozvole za pristup Bendlerblocku nakon pregledavanja scenarija, Ministarstvo obrane je reklo kako je pokazalo da "barbarizam nije trijumfirao nego je doveo do osnivanja demokratske Njemačke." Ursula Caberta, čelnica ureda njemačke vlade za nadzor scijentologije, bila je razočarana odlukom ministarstva, rekavši: "Tom Cruise je čelna figura anti-ustavne organizacije i prema njemu bi se tako trebalo i odnositi."Glasnogovornica scijentološkog pokreta u Berlinu, Sabine Weber, rekla je u kolovozu 2007. da je bila "šokirana" kritikama njemačkih političara dodavši da je to bio "poziv na diskriminaciju" protiv nekoga koji se temelji na religijskim uvjerenjima. Istog mjeseca, Cruise je poručio svojim kritičarima da pogledaju film prije nego što ga denunciraju. U listopadu 2007., glumac Kenneth Branagh je rekao kako je stvar "velikim dijelom preuveličana" te da njemački dužnosnik koji je pokrenuo prigovore kontaktirao produkciju tjedan dana nakon snimanja kako bi se ispričao nakon što je pročitao scenarij i shvatio kako je pogrešno interpretirao radnju filma.U studenom 2007., čelnik Memorijalnog centra njemačkog pokreta otpora usprotivio se potencijalnim "mitskim informacijama" u vezi von Stauffenberga koje bi se mogle pojaviti kao rezultat filma, tvrdeći kako svako shavaćanje pukovnika polazi od činjenice da je bio odan nacistima većim dijelom svoje vojne karijere. Istog mjeseca Cruiseu je dodijeljena nagrada za hrabrost Bambi njemačke medijske kompanije Hubert Burda Media, "za obradu priče koje se Hollywood nikad prije nije dotaknuo".
Operacija Valkira zamišljen je kao veliki film koji će omogućiti dobar početak United Artistsa, studija čiji su vlasnici Tom Cruise i Paula Wagner. Pritisak na Valkiru bio je i u tome da se pokaže uspješnijim od ranijeg filma United Artistsa s Cruiseom, Jaganjci i lavovi koji nije ostvario značajniji komercijalni uspjeh, a planirana produkcija Pinkivillea Olivera Stonea je otkazana. Film je nekoliko puta mijenjao datum premijere. Originalno je zakazan za 8. kolovoza 2008., a zatim je pomaknut na 27. lipnja 2008. Nakon toga je zadržan za 3. listopada 2008. kako bi izbjegao konkurenciju WALL-E-a i Tražen, te kako bi se omogućilo kasno snimanje borbene sekvence smještene u Sjevernu Afriku. Datum iz listopada originalno je izabran i kako bi povećao šanse filma za osvajanje nagrada. U travnju 2008., premijera je pomaknuta na 19. veljače 2009., uz navod studija kako je ranojesenski kalendar pretrpan kandidatima za Oscare. Operacija Valkira trebala je iskoristiti unosni vikend u kojem pada Predsjednički dan, nakon što su Vukodlak i Pink Panther 2 pomaknuti na taj datum.U srpnju 2008., predsjednik inozemnog marketinga United Artistsa Dennis Rice je zamijenjen Michaelom Vollmanom, koji je dobio zadatak da razvije marketinšku strategiju za "problematičnu" Operaciju Valkira, koja je bila "pod stalnom paljbom medija". Vollman je u kolovozu 2008. promijenio datum premijere s veljače 2009. na 26. prosinca 2008. uz navođenje komercijalnih razloga nakon uspješnog testnog prikazivanja. (Film je na kraju objavljen 25. prosinca 2008.). Datum premijere bio je prije kraja prosinca, što je bio "ključni" razlog za sporazum za domaću distribuciju s kabelskim programom Showtime. U kolovozu Paula Wagner je dala ostavku na svoju poziciju u studiju tijekom post-produkcije filma. Mijenjanje datuma premijere filma izazvalo je kritike o sposobnosti United Artistsa, a studio se borio s kritikama sve do same premijere. Osim toga, prvi foršpan, objavljen početkom 2008., dočekan je s "podijeljenim očekivanjima" zbog Cruiseova portretiranja von Stauffenberga s američkim naglaskom. Variety je opisao foršpan kao "ozbiljan i ... kao da prodaje govorni kazališni komad s postavom britanskih glumaca". Slike Toma Cruisea kao pukovnika Clausa von Stauffenberga koje su se pojavile tijekom snimanja bile su naširoko ismijavane. Terry Press, marketinški konzultant studija, rekao je kako je Operacija Valkira pogrešno etiketiran kao "film s Tomom Cruiseom koji nosi povez za oko".Kako se prosinačka premijera približavala, United Artists je lansirao kampanju kojom se trebala izmijeniti javna percepcija filma, uz manje naglaska na ulogu Toma Cruisea kao njemačkog ratnog junaka, a više na Valkiru kao "napeti triler s naglaskom na junaka". Nova kampanja oslonila se i na reputaciju redatelja Bryana Singera, koji je režirao trilere Privedite osumnjičene (1995.) i Savršeni učenik (1998.). Terry Press je predložio da se izbjegne kampanja za nagrade; Cruise se složio s konzultantom, dok je Singer bio razočaran tom odlukom. Umjesto toga, studio se fokusirao na privlačenje publike u oštroj konkurenciji na kraju prosinca. United Artists je u listopadu 2008. otkrio novi foršpan i poster kako bi obnovio zanimanje za Valkiru među publikom. Poster je dizajniran kako bi imao raskošnu grafiku i oponašao postere ratnih filmova kao što su Veliki bijeg (1963.) i Dvanaestorica žigosanih (1967.) u smislu prikaza ekipe kao središnjeg vizualnog motiva. Element ekipe temeljen je na tržišnom istraživanju studijske fokus grupe koja je indicirala kako bi joj se svidjela ideja o Cruiseu kao "liku koji predvodi grupu ljudi prema rješavanju problema". Novi foršpan istaknuo je akciju, a mnogi ga smatraju poboljšanjem u odnosu na prvi foršpan. Interni dopis iz MGM-a izvijestio je kako je novi foršpan dočekan "puno povoljnije" od strane internetskih zajednica nego prethodni. Studio je tražio dvije demografske skupine: muškarce preko 35 godina kao i one mlađe. Kako je United Artists izvijestio kako je film stajao 75 milijuna dolara za snimanje i da je 60 milijuna dolara potrešno na marketing, studio se sučio s financijskim rizicima. Film je i testirao odlučnost svog distributera Metro-Goldwyn-Mayera i status Cruisea kao superzvijezde.
Prije premijere Operacije Valkira u prosincu 2008., rasla je zabrinutost o tome kako će film biti dočekan u sezoni praznika zbog nacističke tematike, zajedno s povezanim filmovima Dječak u pidžami na pruge, Žena kojoj sam čitao, Prkos i Good. Advertising Age je napisao tijekom ekonomske krize 2008., "Depresivno stanje ekonomije i alarmantno niska razina shvaćanja holokausta među američkom mladeži upućuju na težak put takvog ozbiljnog ostvarenja".Operacija Valkira počela se prikazivati na Božić 2008. u 2711 kina u Sjedinjenim Državama i Kanadi. Film je prvog dana prikazivanja zaradio 8,5 milijuna dolara. U četverdodnevnom blagdanskom vikendu, film je ostvario prihod od 30 milijuna dolara, čime se smjestio na četvrtu poziciju po zaradi uz prosjek od 7,942 dolara po kinu. Pamela McClintock iz Varietyja je opisala vikend profit kao "trijumf United Artistsa i MGM-a". Istraživanje studija je pokazalo kako su 55 posto publike činili muškarci, dok je njih 66 posto bilo starije od 25 godina. Paul Dergarabedian, predsjednik box office istraživača Media By Numbers, rekao je kako je vikend zarada "potpuno pobila zle glasine", vjerujući kako je Cruiseova komična izvedba u Tropskoj grmljavini pomogla da publika ponovno prigrli zvijezdu. Dergarabedian je zaradu bolju od očekivanja pripisao i studijskoj marketinškoj kampanji filma kao trilera.Europska premijera održana je na Potsdamer Platzu u Berlinu 20. siječnja 2009. Operacija Valkira počela se komercijalno prikazivati na inozemnim područjima za vikend 23. siječnja 2009., uključujući premijeru u Njemačkoj 22. siječnja. Film je zauzeo prvu poziciju na inozemnim kino blagajnama, zaradivši preko 13 milijuna dolara. Bio je prvi u Njemačkoj, Australiji i Nizozemskoj, te drugi u Ujedinjenom Kraljevstvu, Austriji i Južnoj Koreji. Operacija Valkira najveću je zaradu ostvarila na teritoriju Njemačke, gdje je zaradila 3,7 milijuna dolara na 689 lokacija, u prosjeku 5311 dolara po prikazivanju. Njemačko prikazivanje smatralo se "najboljim, ali ipak nespektakularnim", a jedva je nadmašilo Sumrak, koji se počeo prikazivati tri tjedna ranije. BBC News je izvijestio da je premijera filma obnovila temu njemačkog pokreta otpora među njemačkim stanovništvom.Film se počeo prikazivati na još 13 teritorija na vikend 30. siječnja, uključujući Rusiju i Španjolsku. S 3600 prikazivanja na 26 tržišta, film je zaradio 18,6 milijuna dolara i tako zadržao prvu poziciju na međunarodnim kino blagajnama drugi tjedan za redom. Španjolska se pokazala najuspješnijim teritorijem s 2,8 milijuna dolara, a pratile su je Njemačka s 2,3 milijuna, Ujedinjeno Kraljevstvo s 2 milijuna, te Italija s 1,9 milijuna dolara. Prema podacima od 3. veljače 2009., film je zaradio 82,631,416 dolara u Sjedinjenim Državama i Kanadu te 93,200,000 dolara na drugim teritorijima uz ukupnu svjetsku zaradu od 175,831,416 dolara.
Kad je Operacija Valkira 15. prosinca 2008. premijerno prikazana u New Yorku, prikazana je u privatnoj projekcijskoj dvorani u Time Warner Centeru, a ne u Lincoln Square kazalištu. Dvorana je izabrana djelomično zato kako bi se na minimum sveli prosvjednici protiv scijentologije okupljeni ispred Time Warner Centera. Prosvjednici su se okupili i 18. prosinca na premijeri u Los Angelesu, gdje je Cruise ušao kroz tunel. Dok je u SAD-u crveni tepih održan u privatnosti, Cruise je u Europi i Južnoj Koreji bio u kontaktu s obožavateljima. Na premijeri u Berlinu je održan mali anti-scijentološki prosvjed, gdje je Cruise potpisao masku O za osvetu jednog od prosvjednika. Anti-scijentološki prosvjedi održani su i u Londonu i Amsterdamu gdje su scijentolozi izazivali prosvjednike. U izvještaju NTV-a o moskovskoj premijeri 26. siječnja naglašava se kako su novinari morali potpisati dokument kojim obećavaju kako neće postavljati pitanja o scijentlogiji te da će njihova pitanja biti cenzurirana; novinar je primijetio, "Ne možete a da se ne podsjetite na ona povijesna vremena prikazana u Operaciji Valkira."U Njemačkoj, dužnosnici i političari su izrazili zabrinutost da bi uspjeh filma mogao potaknuti popularnost scijentologije u zemlji. Njemački političar Michael Brand ohrabrio je svoje zastupnike da bojkotiraju film, rekavši kako scijentologija ostvaruje "totalitarne ciljeve". Njemačka Agencija za zaštitu ustava (BfV), koja nadzire prisutnost scijentologije u zemlji, izrazila je zabrinutost o utjecaju filma. Anonimnmi dužnosnik BfV-a je rekao, "Ovi scijentolozi u Njemačkoj imaju dva cilja... prenijeti svoju poruku djeci i učiniti svoju organizaciju respektabilnom. Film čini oboje: stavio je scijentologije u središte nacionalne debate oko njemačke povijesti."
Rotten Tomatoes je izvijestio kako je 59 posto kritičara ocijenilo film pozitivno na temelju uzorka od 170 recenzija, uz prosječnu ocjenu 6.0/10. Na Metacriticu je rezultat 56 od 100 na osnovi 36 recenzija najpoznatijih kritičara. U Sjedinjenim Državama, film je naišao na podijeljene reakcije kritičara. U Njemačkoj su se javili različiti izvještaji o tome kako je Operacija Valkira dočekana. The New York Times je napisao, "U Njemačkoj, gdje je gledan sa sumnjom, dočekan je gostoljubivim reakcijama." Variety je izvijestio da unatoč kontroverzama oko Cruiseovih veza sa scijentologijom, "Prvotne recenzije su bile pozitivne, s tim da su mnogi gledatelji sada hvalili Cruisea i predviđali da će film poboljšati imidž zemlje u inozemstvu." Der Spiegel je rekao kako su film i njegovi sporedni glumci hvaljeni, ali da je Cruise pokopan od strane njemačkih kritičara zbog "iznenađujuće slabe izvedbe koja ne uspijeva prenijeti karizmu kojom je von Stauffenberg inspirirao ostale urotnike". AFP je također napisao kako su njemački kritičari "sasjekli portret Toma Cruisea" von Stauffenberga, ali se ipak "oduševili činjenicom da je nacionalni junak postao tema u Hollywoodu".
Manohla Dargis iz The New York Timesa bila je mišljenja kako je Cruise odigrao "dobru, tipično energetičnu izvedbu u filmu koji od njega zahtijeva ništa više od profila i vitalnosti", ali da je von Stauffenberg bio prekompleksan lik da bi ga se adekvatno portretiralo u filmu dizajniranom u obliku trilera. Dargis je komentirala i redateljevu neumjerenost: "Iako staromodne filmske navike g. Singera, njegova naklonjenost ispoliranosti, svjetlucavosti i glamuru slike mogu biti ugodne, on teži tome da pozlati svaki ljiljan", navevši kao primjer "jezovitu glazbu" i "niske kuteve kamere" na sastanku između Hitlera i von Stauffenberga. Roger Ebert iz Chicago Sun-Timesa također je smatrao Cruisea "savršeno zadovoljavajućim, ako ne naelektriziranim u glavnoj ulozi" uz komentar kako portret odgovara "veteranu časniku" koji ne bi paničario pod paljbom; Ebert kaže kako "Singer... junački radi kako bi nas upoznao s glavnim figurama urote, kako bi ih odvojio, objasnio njihove uloge i sugerirao njihove razlike."Ty Burr iz Boston Globea opisao je film ovako: "To je glatki, zaokruženi, gotovo napeti... i djelomice šupalj hollywoodski povijesni uradak - akcijska drama o Drugom svjetskom ratu u kojoj je intrigantna (ali ne naelektrizirana) glavna izvedba poduprta zvjezdanom podrškom." Burr je analizirao Cruiseovu izvedbu: "... njegov Claus von Stauffenberg je časna koncepcija koja je na kraju previše tanka kako bi se uzdignula sa stranica povijesti. Ova priča zaslužuje da bude ispričana, ali zbog razloga najbolje poznatih njemu samom, zvijezdi koja se oslonila na čisto ničeansku interpretaciju koju goni ravno na dno." Claudia Puig iz USA Today smatrala je Cruisea "neuvjerljivim i ukočenim kao razočaravajući" von Stauffenberg. Smatrala je da film počinje sporo te da "čak tijekom scena intenzivne akcije, vizualno glatka produkcija je jako nezanimljiva". Zaključila je opisom općeg tempa filma: "Akcija postaje zanimljivija tijekom druge polovice filma, ali čovjek očekuje više dubine i iznijansiranosti s obzirom na pozadinu priče. Anthony Lane iz The New Yorkera je napisao: "Cruise nosi film, iako jednom kad zagrebete ispod uniforme, nema puno toga na što se možete osloniti, fascinacija von Stauffenbergom dominira u onom što je napravio, ne u onom što je bio." Lane je smatrao kako je bilo "previše" karakterne glume britanskih glumaca veterana: "Ovi ljudi trebali bi biti čvrsti nacistički časnici, ali ono što mi dobivamo je niz diskretno ugodnih studija blagih neuroza."Todd McCarthy iz Varietyja napisao je da Operacija Valkira "posjeduje vizualnu raskoš, ali da je hladan uradak kojem nedostaje nužne tenzije i napetosti". McCarthy je Cruisea ocijenio "pomalo ukočenim, ali ipak zadovoljavajućim" u ulozi von Stauffenberga. Kritičar je smatrao da je McQuarriejev scenarij dobro istesan, ali i kako je zbijanje i nizanje događaja kronološkim redom kako bi se propaloj uroti dodalo napetosti rezultiralo manjkom "jačine dijaloga i individualnosti likova". McCarthyju nedostaju "mnoge zanimljive osobne i političke nijanse koje se odnose na te ljude" koji nisu detaljizirani. Napisao je kako se produkcijski dizajn Lilly Kilvert i Patricka Lumba istaknuo, da je fotografija Newtona Thomasa Sigela "zadržala eleganciju", te da se John Ottman dobro snašao u svojoj dvostrukoj ulozi montažera i skladatelja.
Unatoč razlikama u mišljenju o kvaliteti filma, kritičari su se složili da je film privukao pozornost na von Stauffenbergovo djelo. Zato su padale pohvale u stilu "kao povijesna lekcija i film". Tobias Kriebe iz Sueddeutsche Zeitunga opisao je film kao "možda ne remek-djelo o kojem smo možda sanjali ... ali ne puno manje", što je ocjena koju su dijelili mnogi njemački kritičari. Njemačka javna televizija ZDF nazvala je Operaciju Valkira "ni skandalozno lošom niti događajem stoljeća... Ne radi se o akcijskom trileru kojeg smo se bojali, ali je dobro snimljen i ozbiljan film". Novine Kölner Stadt-Anzeiger izvijestile su kako se svaki strah da bi "mit o njemačkom otporu mogao proći kroz hollywoodski filter rasplinuo kao predrasuda."Drugi kritičari zamjerili su što Tom Cruise nije "bio na razini" u ulozi njemačkog ratnog junaka. Filmski kritičar Der Tagespiegela je napisao: "Cruiseova slika kao glumca konačno je uništena Operacijom Valkira... film se ne usuđuje biti zabava za mase, a u isto vrijeme mu nedostaje bilo kakve konceptualne briljantnosti." Hans-Georg Rodek iz Die Welta komentirao je Cruiseovu izvedbu riječima, "Dođe ovamo kao američki junak, netko tko se bori za poštovanje s agresijom i energijom. Ali von Stauffenberg je bio njemački junak, s aristokratskim držanjem, a Cruise to ne može iznijeti." Frankfurter Allgemeine Sonntagszeitung kaže kako je Cruiseova izvedba bila "vjerodostojna", a zaslužuje pohvalu za autentičnost sinkronizirane verzije na njemačkom jeziku.
Gestapo je detaljno istraživao Srpanjsku urotu pa su producenti imali pristup većini dokumentacije dok su pri produkciji Valkire povezivali povijesne podatke s "hollywoodskim faktorima". Peter Hoffman, profesor povijesti na Sveučilištu McGill i vodeći autoritet po pitanju njemačkog pokreta otpora, konzultirao se s producentima. Hoffman je komentirao točnost filma: "Operacija Valkira daje fundamentalno točan portret von Stauffenberga i ostalih urotnika. Postoji nekoliko detalja za koje se može reći kako se radi o slobodama. Ali, gledajući u cjelini, film je pristojan, respektabilan i predstavlja duh urote." I The Scotsman se osvrnuo na povijesnu utemeljenost filma: "Operacija Valkira... se drži priče o propaloj uroti protiv nacističkog režima... Implicira da je urota došla bliže uspjehu nego što doista jest. Ali osnovne činjenice su prisutne i točne."Iako von Stauffenberg u filmu sluša "Ride of the Valkyries" Richarda Wagnera, u stvarnosti pukovnik je mrzio Wagnera. Osim toga, i von Stauffenbergov stariji brat Berthold je izostavljen iz filma. Bryan Singer je namjerno izostavio neke von Stauffenbergove "mačo" trenutke dok je pisao lik, kao što je pukovnikovo odbijanje morfija kako bi izbjegao ovisnost. Redatelj je objasnio taj potez: "Bilo je stvari koje sam izostavio jer sam znao kako će ljudi pomisliti da ih izmišljamo... zamislite Toma Cruisea kako kaže 'Bez morfija!' Ljudi bi pomislili kako se radi o izmišljotini." U filmu, von Haeften istupa pred von Stauffenberga ispred streljačkog voda, ali kad su producenti pokušali rekonstruirati scenu temeljenu na svjedočenjima i fotografijama, otkrili su kako bi pucnji koji su ubili von Haeftena ubili i von Stauffenberga, koji je zapravo ubijen ubrzo nakon toga. Još jedna promjena bila je uloga Carla Friedricha Goerdelera, kojeg je u filmu utjelovio Kevin McNally. Goerdeler je prema scenariju negativac, a u dramskom smislu je predstavljao poteškoće i sukobe unutar urote, iako su producenti smatrali kako je u stvarnom životu bio "puno moralnija ličnost".Britanski romanopisac Justin Cartwright, autor knjige The Song Before It Is Sung o jednom od urotnika, napisao je: "Film se drži većine činjenica urote, ali ne uspijeva prenijeti katastrofalni moral i politički vihor u koje su Nijemci bili uvučeni." Iako to nije prikazano u filmu, von Stauffenberga je u urotu nagovorio njegov ujak, Niklaus Graf von Üxküll, koji se razočarao nacistima. Film nije ni istražio von Stauffenbergovu filozofiju i pozadinu, za koje Cartwright smatra kako se uklapaju u njemačku tradiciju Dichter und Helden ("pjesnici i junaci"). Cartwright je opisao kako von Stauffenberg nije bio adekvatan vođa urote. "On je bio čovjek koji je nepogrešivo nosio pokrov gotovo mistične njemačke prošlosti, ratničke Njemačke, plemenite Njemačke, pjesničke Njemačke, Njemačke iz mita i čežnje." Romanopisac je ocijenio Cruiseovu izvedbu kao bližu "izmučenom policajcu". Cartwright je dodao kako film nije postavio pitanje kakvu je Njemačku von Stauffenberg zamislio da je urota uspjela.
