
Kobe Bryant (Philadelphia, SAD, 23. kolovoza 1978.) američki je umirovljeni profesionalni košarkaš. Igrao je na poziciji bek šutera i bio je član NBA momčadi Los Angeles Lakersa kroz svoju cijelu 20-godisnju karijeru. Charlotte Hornetsi izabrali su ga u 1. krugu (13. ukupno) NBA drafta 1996 i ušao je u NBA direktno iz srednje škole i tako postao najmlađi igrač sa 17 godina. Bryant je s tadašnjim suigračem Shaquilleom O'Nealom odveo Lakerse do tri uzastopna naslova NBA prvaka (2000., 2001. i 2002.). Nakon što je u sezoni 2003./04.  O'Neal napustio momčad, Bryant je postao superzvijezda franšize Lakersa. Dvije sezone uzastopno (2005./06. i 2006./07.) bio je najbolji strijelac NBA lige. U utakmici protiv Toronto Raptorsa, 22. siječnja 2006. Kobe je zabio 81 poen, što je drugi najviši učinak jednog igrača u povijesti NBA. Ispred njega je tek Wilt Chamberlain koji je 1962. zabio nestvarnih 100 poena u jednoj utakmici.
U sezoni 2007./08. proglašen je najkorisnijim igračem regularnog dijela sezone, a u doigravanju je Lakerse odveo do NBA finala, gdje su poraženi od Boston Celticsa. Sljedeće sezone ponovo je odveo Lakerse do finala protiv Orlando Magica i osvojio svoj četvrti NBA naslov. To je njegov prvi NBA naslov bez Shaquillea O'Neala. S američkom reprezentacijom osvojio je zlatnu medalju na Olimpijskim igrama u Pekingu 2008. godine. Od svoje druge NBA sezone, Bryant je redoviti član NBA All-Star utakmice, a u četiri navrata osvojio je nagradu za najkorisnijeg igrača All-Star utakmice (2002., 2007., 2009. i 2011.). Kroz svoju NBA karijeru dobio je nekoliko nadimaka, a današnji nadimak mu je Crna Mamba.
Kobe je rođen 23. kolovoza 1978. u Philadelphiji, saveznoj državi Pennsylvania. Sa šest godina se zbog igračkih obveza svoga oca Joea "Jellybean" Bryanta seli u Italiju, u kojoj je Bryant naučio igrati nogomet i tečno govoriti talijanski. Ljubav prema nogometu zadržao je do danas, a najdraži klub mu je talijanski AC Milan. Navodno je veliki obožavatelj Barceloninog bivšeg trenera Franka Rijkaarda i bivšeg igrača Ronaldinha, s kojim dijeli jednaku strast prema spektakularnim potezima. S trinaest godina Byrant se vratio u Sjedinjene Države.
Košarku je počeo igrati u srednjoškolskoj momčadi "Lower Merion High School", koja se nalazi u Philadelphiji. Tijekom njegove druge godine, trener mu je bio njegov otac. Ondje je počeo pokazivati da je rijetko viđeni talent. Rušio je srednjoškolske rekorde, postižući više od 30 poena po utakmici.
Bryant je izabran u 1. krugu (13. ukupno) NBA drafta 1996. od strane Charlotte Hornetsa. Tadašnji Bryantov agent Arn Tellem, izjavio je da će Bryant teško ikad zaigrati za Hornetse. Njegove igre zamijetio je tadašnji generalni direktor Lakersa Jerry West. On je ponudio Hornetsima zamjenu za prava drafta na Bryanta, u kojoj bi u suprotnom smjeru otišao centar Vlade Divac. Hornetsi su prihvatili ponudu, a tako je Bryant postao prvi bek koji je direktno iz srednje škole prešao u profesionalizam najjače košarkaške lige na svijetu.
Tijekom svoje rookie sezone, Kobe je uglavnom ulazio s klupe kao zamjena za Eddie Jonesa i Nick Van Exela. U to vrijeme postao je najmlađim igračem koji je ikada zaigrao u NBA ligi. Igrao je u prosjeku 15,5 minuta i zabijao nešto više od 7,5 poena. No, ubrzo je postao poznat po zakucavanjima, pogotovo nakon što je na All-Star vikendu 1997. pobijedio u natjecanju u zakucavanju. Na kraju sezone izabran je zajedno s tadašnjim suigračem Travisom Knightom u drugu NBA All-Rookie petorku.  
U drugoj sezoni, Bryant je imao nešto veću minutažu i tada je napokon počeo prikazivati svoj košarkaški talent. Kao rezultat toga, Bryant je povećao svoje košarkaške brojke sa 7,6 na 15,6 poena. Cijele sezone u igru je ulazio ulazio s klupe kao zamjena za startnog bek šutera ili je igrao na poziciji niskog krila. Bio je u užem izboru za šestog igrača lige, a ujedno je izabran kao najmlađi igrač koji je sudjelovao na All-Staru. 
U sezoni 1998./99., postao je članom prve petorke LA Lakersa. Svih 50 utakmica u kojima je igrao započeo je u startnoj petorci. Tijekom sezone, Kobe je potpisao šestogodišnji ugovor vrijedan 70 milijuna $. U to vrijeme počele su prve usporedbe s Michaelom Jordanom, a Bryant se svojim neskrivenim oponašanjem Jordanovih gesta i mimikom, pokušavao nametnuti kao vođa momčadi.
Dolaskom Phila Jacksona za trenera Lakersa 1999. počela je dinastija Lakersa. Bryant je svojim igrama te spektakularnim potezima postao jedan od simbola NBA, a iz sezone u sezonu povećavao je svoje statističke brojke. Momčad predvođena Bryantom i Shaquilleom O'Nealom, uzela je tri naslova (2000., 2001. i 2002.) u nizu, stvorivši nepobjedivi NBA tandem brzog igrača Bryanta i teškaša O'Neala. Bryant je sezonu 1999./00. započeo izvan parketa zbog ozljede ruke koju je zaradio u presezonskom nastupu protiv Washington Wizardsa. Zbog ozljede morao je pauzirati 6 tjedana. Kada se je vratio na parkete, Bryant je povećao svoje brojke u svim statitičkim podacima. U tandemu s O'Nealom i jakom klupom, Bryant je s Lakersima ostvario omjer 67-15, što je peti najbolji omjer u povijesti NBA. To je dovelo O'Neala do proglašenja za najkorisnijeg igrača regularnog dijela sezone, a Kobe je po prvi put u karijeri izabran u All-NBA drugu petorku i All-NBA obrambenu petorku. U doigravanju je Bryant bio druga "violina" O'Nealu, ali je imao nekoliko izvanrednih nastupa, kada je u sedmoj utakmici finala Zapadne konferencije protiv Portland Trail Blazers ubacio 25 poena, uz 11 skokova, 7 asistencija i 4 blokade. U NBA finalu 2000. protiv Indiana Pacersa, Bryant je drugoj četvrtini druge utakmice ozljedio gležanj i zbog toga je propustio treću utakmicu finala. U četvrtoj utakmici, O'Neal je u produžetku zbog osobnih greški isključen iz igre, pa je Bryant uzeo stvari u svoje ruke i s 8 poena odveo svoju momčad do pobjede 120:118. U šestoj utakmici, Lakersi su uzeli prvi naslov prvaka nakon 1988. 
Statistički, sezona 2000./01. bila je za Bryanta slična, samo što je Bryant sada po susretu postizao 6 poena više (28,5) u odnosu na prošlu sezonu. Također je to godina kada su počele nesuglasice između Bryanta i O'Neala. Još je jednom predvodio momčad kao najbolji asistent (5). Međutim, Lakersi su u regularnom dijelu pobijedili u samo 56 utakmica, što je 11 utakmica manje u odnosu na prošlu sezonu. Lakersi su u doigravanju odgovorili s omjerom 15-1. Bez većih problema padali su Portland Trail Blazersi, Sacramento Kingsi, i San Antonio Spursi, prije nego što su u produžetku izgubili prvu utakmicu od Philadelphia 76ersa. U sljedeće četiri utakmice Lakersi su slavili i uzeli svoj drugi naslov prvaka nakon mnogo godina. Tijekom doigravanja, Bryant je dobio veliku minutažu koja je rezultirala statistikom od 29,4 poena, 7,3 skokova i 6,1 asistencije. U doigravanju je O'Neal izjavio da je Bryant najbolji igrač lige. Byrant je sezonu završio u All-NBA drugoj petorci i All-NBA obrambenoj petorci. Osim toga, također je izabran po treći puta uzastopno na NBA All-Star utakmicu.
Bryant je sezoni 2001./02. po prvi puta u karijeri odigrao 80 utakmica. Prosječno je postizao 25,2 poena, 5,5 skokova i 5,5 asistencija po utakmici. Imao je rekordnih 46,9% iz igre i još je jednom predvodio momčad po broju asistencija. Iako je ponovo izabran u NBA All-Star momčad i All-NBA Obrambenu petorku, uz to je po prvi puta u karijeri izborio All-NBA prvu petorku. Lakersi su u regularnom dijelu ostvarili 58 pobjeda i osvojili 2. mjesto u diviziji Pacifik iza Sacramento Kingsa. Put do finala se na kraju pokazao mnogo težim nego prošlih sezona. Iako su Lakersi prošli Trail Blazerse i porazili Spurse 4:1, Lakersi nisu imali prednost domaćeg terena protiv Sacramento Kingsa. Serija se je otegnula do sedme utakmice, međutim Lakersi su uspjeli pobjediti svoje divizijske rivale i izboriti svoje treće uzastopno NBA finale. U finalu je Bryant bio na prosjeku od 26,8 poena (51,4% iz igre), 5,8 skokova i 5,3 asistencije po utakmici. S 23 godine, Bryant je postao najmlađim igračem koji je osvojio tri NBA naslova.
U sezoni 2002./03. Bryant je prosječno postizao 30 poena po utakmici, postižući 40 ili više poena kroz devet, a kroz mjesec veljaču postizao je prosječno 40,6 poena po utakmici. Osim toga, sezonu je završio sa svojih tadašnjih rekordnih 6,9 skokova, 5,9 asistencija i 2,2 ukradene lopte. Ponovo je izabran u All-NBA i All-obrambenu prvu petorku, a bio je i treći u izboru za najkorisnijeg igrača sezone. Lakersi su regularni dio sezone završili omjerom 50:32, a u doigravanju su stigli do polufinala Zapadne konferencije, gdje su u šest utakmica poraženi od kasnijih prvaka San Antonio Spursa. 
Sljedeće sezone, Lakersi su potpisali dvojicu NBA All-Stara Karla Malonea i Gary Paytona. Prije početka sezone, Bryant je uhićen zbog sumnje za silovanje djevojke iz Colorada. Zbog pojavljivanja na sudu, propustio je neke utakmice regularnog dijela sezone. Međutim, Lakersi su u početnoj petorci s budućim članovima Kuće slavnih O'Nealom, Maloneom, Paytonom i Bryantom, stigli do finala NBA lige. U finalu su u pet utakmica poraženi od Detroit Pistonsa. U seriji s Pisonsima, Kobe je prosječno postizao 22,6 poena i 4,4 asistencije, dok je iz igre "gađao" 35,1%. Phil Jackson je na kraju sezone napustio franšizu (istekao mu ugovor), a momčad je preuzeo Rudy Tomjanovich. Shaquille O'Neal je zamjenjen u Miami Heat za Lamara Odoma, Carona Butlera i Briana Granta, te prvi izbor na draftu. Sljedećeg dana, Bryant je odbio potpisati za Los Angeles Clipperse i potpisao je novi sedmogodišnji ugovor s Lakersima.
Bryant je tijekom sezone 2004./05. bio teško kritiziran, koja je teško naštetila njegovoj reputaciji od svega dobroga što je napravio posljednjih godina. Posebno mu je naštetila Jacksonova knjiga "Zadnja sezona: Momčad u potrazi za svojom dušom", koja opisuje zbivanja Lakersa tijekom turbulentne sezone 2003./04. U knjizi je Jackson napisao kako se Bryanta ne može trenirati. Tijekom sezone, Rudy Tomjanovich iznenada je podnio ostavku na mjestu trenera Lakersa, navodeći kao glavne razloge zdrastvene probleme i iscrpljenost. Zbog toga je, ostali dio sezone, klub preuzeo pomoćni trener Frank Hamblen. 
Sezona 2005./06. bila je jedna od važnijih u Bryantovoj karijeri. Phil Jackson se natrag vratio na klupu Lakersa i razriješio sve nesporazume s njime. Bryant je odigrao odličnu sezonu, bio prvi strijelac lige s 34,5 poena u prosjeku, a Lakersi su se natrag vratili u doigravanje. Momčad je zabilježila omjer 45:37, što je jedanaest pobjeda više u odnosu na prethodnu sezonu. U prvom krugu doigravanja, Lakersi su imali vodstvo od 3-1 protiv Phoenix Sunsa. U šestoj utakmici imali su 6 sekundi prije kraja eliminirati Sunse iz doigravanja, međutim Sunsi su u produžetku ipak pobjedili Lakerse 126:118. Usprkos tome što je Bryant u doigravanju prosječno postizao 27,8 poena, Lakersi su na kraju u sedmoj poklenuli od Sunsa i ispali iz doigravanja. Nakon završetka sezone 2005./06., Bryanta je operacija koljena spriječila sudjelovanja na Svjetskom prvenstvu u Japanu 2006. godine.
Bryant je 20. prosinca 2005. u samo tri četvrtine postigao 62 poena Dallas Mavericksima, a na početku posljednje četvrtine Bryant je na svome "kontu" imao više poena nego cijela momčad Dallasa. 16. siječnja 2006., odigrala se utakmica između O'Nealovog Heata i Bryantovih Lakersa. Kao znak pomirbe, prije početka utakmice Shaq i Kobe su se rukovali i zagrlili prilikom sastanka kapetana momčadi sa sucima na sredini terena, a nakon toga su se prije početka susreta još jednom zagrlili. U utakmici protiv Toronto Raptorsa, 22. siječnja 2006. Kobe je zabio 81 poen, što je drugi najviši učinak jednog igrača u povijesti NBA. Ispred njega je tek Wilt Chamberlain koji je 1962. zabio nestvarnih 100 poena u jednoj utakmici.
Istog mjeseca, Kobe je na gostovanju kod New Orleans Hornetsa četiri uzastopne utakmice ubacio 45 ili više poena i postao drugim igračem u povijesti NBA kojem je to pošlo za rukom. Prvi je legendarni Wilt Chamberlain. Memphisu je ubacio 45, Philadelphiji 48, LA Clippersima 50, a Indiani 45 koševa. Samo u posljednjoj četvrtini Pacersima je utrpao 17 poena. Krajem sezone, Bryant je postavio nove rekorde u jednoj sezoni Lakersa za utakmice 40 ili više poena (27) i najviše postignutih poena (2.832). Po prvi puta u karijeri je osvoji nagradu za najboljeg strijelca sezone, prosječno postižući 35,4 poena. Završio na četvrtom mjestu u izboru za najkorisnijeg igrača sezone.
Kasnije u sezoni, Kobe je objavio da će sljedeće sezone svoj prepoznatljiv dres s brojem 8 promijeniti u 24. Tijekom sezone 2006./07., Bryant je izabran na svoju devetu All-Star utakmicu. Postigao je 31 poen, 6 asistencija, i 6 ukradenih lopti i osvojio drugu nagradu za najkorisnijeg igrača All-Star utakmice. 
Tijekom sezone, Bryant je bio uključen u nekoliko manjih incidenata. Prilikom postizanja pobjedničkog skok-šuta protiv San Antonia, Kobe je laktom udario u lice bek šutera Spursa Manu Ginóbilija. Tijekom pregleda snimke, Kobe je naknadno suspendiran na jednu utakmicu i morao je propustiti dvoboj Lakersa protiv New York Knicksa u Madison Square Gardenu. Kao razlog suspenzije naveden je neprirodan položaj ruke tijekom postizanja šuta. 6. ožujka 2007. protiv Minnesote Timberwolvesa ponovio je isti potez kao protiv Spursa, a žrtva je ovaj puta bio bek Marko Jarić. Time je zaradio svoju drugu utakmicu suspenzije. 9. ožujka 2007., Bryant se vratio na parkete i u susretu protiv Philadelphia 76ers udario je u lice Kyle Korvera. Ovaj put nije dobio suspenziju, ali je njegov potez okaratkteriziran za tehničku pogrešku. 
Dana 16. ožujka 2007. Kobe je ubacio svojih sezonskih najvećih 65 poena u pobjedi protiv Portland Trail Blazersa, čime je uspio prekinuti niz Lakersa od sedam uzastopnih poraza. Nakon toga, Bryant je još u tri utakmice zaredom ubacio više od 50 poena, a žrtve su bile Minnesota Timberwolvesi, Memphis Grizzliesi i New Orleans Hornetsi. Time je postao tek drugim igračem u povijesti koji je zabio 50 poena u četiri utakmice u nizu; prije je to samo uspjelo velikom Wiltu Chamberlainu koji je u sedam utakmica u nizu zabijao preko 50. Na kraju godine osvojio je svoju drugu nagradu za najboljeg strijelca sezone. 
Tijekom sezone 2006./07., dresovi s njegovim imenom postali su najprodavaniji u Sjedinjenim Državama i Kini. Novinari su to pripisali njegovom novom broju na dresu i ponovnom biranju na All-Star utakmicu. U doigravanju su Lakersi poraženi u prvom krugu od Phoenix Sunsa.
Dana 27. svibnja 2007. ESPN je tada javio da je Bryant uvjetovao svoj odlazak, ako se u momčad ne vrati Jerry West. Bryant je kasnije izrazio želju za povratkom Westa, ali negirao je navode "da želi biti zamjenjen" u slučaju ako se to ne dogodi. Međutim, tri dana kasnije, Bryant je u radijskom programu Stephen A. Smitha izrazio gnjev na upravu Lakersa, koja je tvrdila da je on odgovoran za odlazak Shaquille O'Neala iz momčadi. Tri sata nakon te izjave, Bryant je nakon razgovora s trenerom Phil Jacksonom, u drugom interyuu izjavio da je promijenio svoju odluku i želi da bude mijenjan. Uprava Lakersa nije se htjela odreći igrača koji dovodi publiku u Staples Center, pa je Kobe na kraju ipak ostao u Los Angelesu. 
Menadžment kluba omogućio mu je momčad spremnu za naslov, dovevši iz Grizzliesa španjolskog centra Pau Gasola. 23. prosinca 2007., Bryant je u utakmici protiv New York Knicksa s 29 godina i 122 dana postao najmlađim igračem koji je postigao više od 20.000 poena. Usprkos napuknutom ligamentu u malom prstu, ozljedi koja mu se dogodila u veljači, on je igrao u svakoj od 82 utakmice regularnog dijela. Imao je prosjek od oko 28 poena, 5 asistencija i 6 skokova po susretu, a predvodio je Lakerse do omjera 57:25 u regularnom dijelu sezone i prvog mjesta na Zapadu. U svojoj 12. NBA sezoni Bryant je prvi put osvojio naslov najkorisnijeg igrača lige. Kada je saznao da će dobiti nagradu, kazao je kako to nije nagrada samo za jednu osobu. 
Jerry West, koji je odgovoran za dolazak Bryanta u Lakerse, na konferenciji za novinare izjavio je:  Osim nagrade za najkorisnijeg igrača, po treći puta uzastopno (šesti puta u karijeri) izabran je u All-NBA momčad.
Lakersi su na kraju regularnog dijela sezoni imali omjer 57:25, što je bilo dovoljno za prvo mjesto na Zapadu. U doigravanju su u prvom krugu igrali s Denver Nuggetsima. U prvoj utakmici, Bryant je u posljednjih osam minuta postigao 18 od ukupnih 32 poena. U prvoj utakmici drugog kruga doigravanja protiv Utah Jazza, Bryant je u pobjedi postigao 38 poena. Lakersi su slavili u sljedećoj utakmici, međutim poraženi su u trećoj i četvrtoj, iako je Bryant tijekom serije s Nuggetsima u prosjeku postizao 33,5 poena po utakmici. lakersi su slavili u sljdeće dvije utakmice i plasirali se u finale Zapadne konferencije. Finale Zapadne konferecije igrali su Lakersi i San Antonio Spursi. Spursi su poraženi u pet utakmica, a Lakersi se plasirali u finale protiv starih rivala Boston Celticsa. To je bilo peto finale Bryanta u svojoj karijeri i prvo bez Shaquille O'Neala. Lakersi su u šest utakmica poraženi od Celticsa, predvođeni "Velikim trojcem" Kevinom Garnettom, Ray Allenom i Paulom Pierecem.
Lakersi su odlično započeli sezonu 2008./09., pobjedivši su svih sedam utakmica regularnog dijela sezone. Kobe je predvodio Lakerse do najboljeg starta u povijesti kluba 17:2, a do sredine prosinca imali su omjer 21:3. Lakersi su na božićnu večer  u svom Staples Centeru pobijedili Boston Celticse 92:83 i zaustavili niz Celticsa od 19 uzastopnih pobjeda. Bryant ubacio je 27 koševa uz 9 skokova. U siječnju 2009. dobili su i kasnije prvake Istočne konferencije Cleveland Cavalierse 105:88, a Bryant je utakmicu okončao s 20 poena (šut 9:22), 12 asistencija i 6 skokova. Na kraju regularnog dijela sezone, Lakersi su osvojili 1. mjesto u Zapadnoj koferenciji.  
Bryant je u sezoni po jedanaesti puta uzastopno izabran na NBA All-Star utakmicu i još jednom sebe promakao u u glavnog osvajača nagrade za najkorisnijeg igrača regularnog dijela sezone. Bryant je proglašen najboljim igračem mjeseca prosinca i veljače. U siječnju je zabilježio dva triple-double učinka, a to su mu bila prva takva postignuća od 2005. godine. Na NBA All-Star utakmici 2009., Bryant je postigao 27 poena, četiri skoka, 4 asistencije i 4 osvojene lopte i zajedno s bivšim suigračem O'Nealom (17 poena, 5 skokova) podijelio nagradu za najkorisnijeg igrača.Bryant je u gostujućoj pobjedi LA Lakersa nad New York Knicksima 126:117 ubacio 61 poen, čime je oborio rekord Madison Square Gardena po broju poena. Time je oborio rekord Michaela Jordana koji je 1995. godine zabio 55 koševa u postojećoj zgradi MSG-a, poznatoj pod nazivom "Garden IV". U veljači 2009., Bryant je ušao među najbolji 20 strijelaca NBA lige svih vremena, kada je preskočio najprije Elgina Baylora, a kasnije i Adriana Dantleya, Roberta Parisha i Charlesa Barkleya.
Lakersi su sezonu završili s omjerom 65:17, što je drugi najbolji omjer u povijesti NBA. Bryant je završio kao drugoplasirani u izboru za najkorisnijeg igrača lige, odmah iza LeBrona Jamesa. Na kraju je po sedmi puta u karijeri izabran u All-Obrambenu prvu petorku. U doigravanju se Lakersi u pet utakmica pobijedili Utah Jazz. U drugom krugu Lakersi su u sedam utakmica pobjedili Houston Rocketse i plasirali se u finale Zapadne konferencije protiv iznenađenja sezone i doigravanja Denver Nuggetsa. Lakersi su u šest utakmica pobjedili Nuggetse i plasirali se u drugo uzastopno finale NBA lige. Lakersi su čekali pobjednika serije finala Istočne konferencije između Cleveland Cavaliersa i Orlanda Magica. Magicsi su isto tako u šest utakmica pobjedili Cavse i plasirali se u svoje drugo NBA finale nakon 1995. godine. Bryant je u finalnoj seriji u pet utakmica predvodio Lakerse do petnaestog NBA naslova u povijesti franšize i njegovog prvog NBA naslova nakon 2002. i Shaquillea O'Neala. U posljednjoj petoj utakmici postigao je 30 poena, 6 skokova, 5 asistencija i 4 blokade. Dobio je nagradu za najkorisnijeg igrača NBA finala. Tijekom finalne u prosjeku je postizao 32,4 poena, 5,6 skokova i 7,4 asistencije, a time je postao prvim igračem nakon Michaela Jordana koji je postizao najmanje 30 poena, 5 skokova i 5 asistencija.
Bryant je svoju reprezentativnu karijeru započeo 2006. godine. Bio je član američke reprezentacije koja je osvojila zlatnu medalju na prvenstvu FIBA Americas 2007. godine i time osigurala nastup na Olimpijskim igrama u Pekingu 2008. godine. Na prvenstvu FIBA Americas, Bryant je odigrao svih 10 utakmica za reprezentaciju. Osam od deset utakmica završio je s dvoznamenkastim učinkom. 
Dana 23. lipnja 2008. izabran je na popis igrača američke reprezentacije koja će sudjelovati na Olimpijskim igrama u Pekingu 2008. Ovu momčad zbog velikih NBA zvijezda poput Howarda, Wadea, Anthonya, Paula, nazvana je je "Redeem Team" (hrv. "Iskupljenička momčad"). Američka reprezentacije je na Olimpijskim igrama osvojila zlatnu medalju, pobjedivši u neizvjesnom finalnom dvoboju Španjolsku 118:107. Kobe je u finalu postigao 20 poena i šest asistencija. Tijekom cijelog natjecanja u prosjeku je postizao 15 poena, 2,8 skokova i 2,1 asistenciju po utakmici.
Bryant je u studenome 1999. na snimanju videospota za Tha Eastsidaz i Snoop Dogga  G'd Up  upoznao 17-godišnju Vanessu Laine. U spotu ona je odjevena u srebrni bikini i sjedi u kabrioletu. Samo šest mjeseci kasnije, u svibnju 2000. zaručili su se, a oženili 2001., prije nego što je ona završila srednju školu "Marina High School". 
Vjenčanje se održalo 18. travnja 2001. u mjestašcu Dana Point. No, njegovi roditelji nisu bili na vjenčanju, navodno, jer su smatrali da su oboje premladi za brak, ali i zato što ona nije Afroamerikanka, već meksičko-irskog podrijetla. To je rezultiralo neslaganjem s njegovim roditeljima, s kojima gotovo dvije godine nije pričao. 
Dana 19. siječnja 2003. rodila mu se kćerka Natalia Diamante Bryant. Njezino rođenje bilo je glavni razlog pomirbe Bryanta s roditeljima. Njegova žena je u proljeće 2005.  doživjela pobačaj zbog ektopične trudnoće. 1. svibnja 2006. dobio je drugu kćerku Giannu Mariu-Onore Bryant.
U srpnju 2003. šerif okruga Eagle uhitio je Bryanta zbog sumnje za silovanje 19-godišnjakinje zaposlenice hotela Katelyn Faber. Kobe se je nalazio u hotelu "The Lodge and Spa at Cordillera", gdje se je oporavljao od ozljede koljena. Katelyn Faber optužila je Bryanta da ju je silovao u hotelskoj sobi noć prije njegove operacije. Bryant je priznao da je imao spolni odnos sa ženom koja ga je tužila, no odbacio je optužbu za silovanje, ustvrdivši kako je mislio da su oboje pristali na odnos.
Optužbe su u javnosti narušile njegovu reptuaciju "dobrog dečka", a njegovi ugovori s Nutellom i McDonald'som su prekinuti. Prodaja dresova s njegovim imenom značajno je pala u odnosu na prošle godine. 
Međutim, u rujnu 2004. optužnica za silovanje je odbačena zbog toga što je Katelyn Faber odbila svjedočiti na sudu. Razlog tome je navela da nije u stanju proći težak i bolan proces suđenja. Tako je sud odbacio optužbe, na oduševljenje svih navijača LA Lakersa koji su često na tribinama sjedili s transparentima sadržaja "Kobe nije kriv" i slično.

Kölnska katedrala (njemački: Kölner Dom), službenog imena: Katedralna crkva Svetog Petra i Djevice Marije (Hohe Domkirche St. Peter und Maria) je rimokatolička crkva u Kölnu, Njemačka. Sjedište je Kölnske biskupije, a pod upravom Kölnske nadbiskupije. Posvećena je Svetom Petru i Blaženoj Djevici Mariji i poznati je spomenik njemačkog kršćanstva, gotičke arhitekture te ustrajne vjere i opstojnosti građana Kölna.  
Katedrala je 1996. god. upisana na  UNESCOv popis mjesta svjetske baštine u Europi kao jedno od najpoznatijih građevina u Njemačkoj i znamenitost grada Kölna, te kao "iznimno djelo ljudske kreativne genijalnosti".
Izgradnja Kölnske katedrale je započela 1248. god. i trajala je, s brojnim prekidima, do 1880. god., što čini razdoblje od 600 godina. Duga je 144,5, široka 86,5 metara, a njena dva tornja su visoka 157 metara Katedrala je jedna od najvećih svjetskih crkava i najveća gotička crkva u sjevernoj Europi. Godinama je, točnije od 1880. do izgradnje Washingtonskog obeliska 1884. god., bila najvišom ljudskom građevinom. Još uvijek ima drugi po visini crkveni toranj, od kojega je viši samo katedrale u Ulmu, koji je dovršen 10 godina poslije (1890.). Zahvaljujući dvojnim tornjevima, ima najveću fasadu od svih svjetskih crkava. Kor između stupova ima najveći omjer visine u odnosu na širinu, od svih srednjovjekovnih crkava (3.6:1), nadmašivši time i katedralu u Beauvaisu koja ima malo viši glavni brod. Njeni srednjovjekovni arhitekti su isplanirali veličanstvenu građevinu koja bi udomila relikvije Sveta tri kralja koje je Fridrik I. Barbarossa donio iz Milana, te tako postala mjestom hodočašća u Svetom Rimskom Carstvu. Iako nije bila dovršena u srednjem vijeku, katedrala je "remek-djelo i snažno svjedočanstvo kršćanskog vjerovanja srednjovjekovne, ali i moderne Europe".
God. 2004., katedrala je dospjela na popis "svjetske baštine u opasnosti", kao jedina zaštićena građevina u zapadnoj Europi, zbog planova izgradnje nebodera u njezinoj blizini koji bi znatno narušio njezin izgled. No, nakon što su gradske vlasti 2006. god. odlučile ograničiti visinu planiranih građevina, katedrala je skinuta s tog popisa.
Tijekom svoje apostolske posjete Njemačkoj papa Benedikt XVI. je 18. kolovoza 2005. posjetio katedralu. Tom prigodom je katedralu posjetilo oko milijun hodočasnika.
Kölnska katedrala je značajno hodočasničko odredište, ali i prigodna turistička atrakcija koja privlači veliki broj posjetitelja godišnje. Otvorena je svakim danom od 6 sati izjutra do 7,30 poslijepodne, a ulaz je slobodan, osim za uspon tornjem i za riznicu. Posjetitelji se mogu popeti spiralnim stubištem s 509 stuba do vidikovca na platformi koja se nalazi na visini od 98 metara.
Arhitektura Kölnske katedrale je zasnovana na onoj u Amiensu, osobito u tlocrtu, stilu i širini središnjeg broda u odnosu na njenu visinu. Tlocrt je upisanog latinskog križa, što je uobičajeno za gotičke katedrale. Ima dva bočna broda s obje strane glavnog broda, čime je poduprt jedan od najviših gotičkih križnih svodova, skoro visine katedrale u Beauvaisu, koja je većinom porušena. Izvana je teret vanjske opne poduprt kontraforima u francuskom stilu, a istočni kraj ima jedinstven deambulatorij čiji se prohod rastače u apsidu sa sedam  radijalnih kapela.
Izvana, a osobito iz velike udaljenosti, katedralom dominiraju njeni visoki tornjevi koji imaju osobit njemački stil poput tornjeva na katedralama u Ulmu, Beču i Regensburgu.
Jedno od najvećih blaga katedrale je visoki oltar iz 1322. god. koji je izrađen od crnog mramora s jedinstvenim krovnim pločama dugima preko 4,5 metra. Sprijeda i sa strana je prekriven nišama od bijelog mramora u kojima se nalaze figure od kojih je „Krunidba Djevice Marije“ u središtu.Najslavniji je ipak veliki pozlaćeni Oltar Sveta tri kralja u obliku sarkofaga iz 13. stoljeća, koji je ujedno i najveći relikvijar u zapadnoj Europi. U njemu se nalaze kosti i 2.000 godina stara odjeća za koje se vjeruje da je pripadala trojci svetih kraljeva, a izloženi su na otvorenju crkve 1864. god.
Pored sakristije nalazi se Geronovo Raspelo (Gero-Kreuz),, veliko raspelo izrezbareno iz hrasta s tragovima boje i pozlate. Vjeruje se kako ga je naručio nadbiskup Geron 960. god., i ono je najstarije veliko raspelo sjeverno od Alpa, te najranije poznata slobodno stojeća skulptura na sjeveru srednjovjekovne Europe.U sakramentnoj kapeli nalazi se Milanska Madona (Mailänder Madonna), drvena skulptura Blažene Djevice Marije s Djetetom koja datira iz oko 1290. god. Oltar s likovima svetaca zašitinika Kölna djelo je slikara S. Lochnera, i nalazi se u Kapeli Svete Marije (Marienkapelle), dok su ostala djela u riznici katedrale.
U vanjskom zidu katedrale nalazi se par ploča na kojima se ističe kako je nadbiskup Englebert II. (1262.-67.) dozvolio naseljavanje židova u Köln.
Howard Hubbard, Masterpieces of Western Sculpture, Thames and Hudson, ISBN 0500232784
Wolff, Arnold, Cologne Cathedral. Its History - Its Works of Arts, Verlag (editor) Kölner Dom, Cologne: 2. izdanje 2003., ISBN 9783774303423

Kolonizacija Južne Amerike proces je koji je počeo Kolumbovim otkrićem američkog kontinenta 1492. godine. Dvije godine kasnije su Portugal i Španjolska, dvije vodeće pomorske sile tog vremena, potpisale Sporazum iz Tordesillasa, kojim su dogovorile međusobnu podjelu neeuropskih teritorija. Sporazum je ustanovio zamišljenu crtu u smjeru sjever-jug 370 liga (2059 km) zapadno od Zelenortskih otoka, što je po prilici 46° 37' zapadne zemljopisne dužine. Dogovoreno je da sve zemlje zapadno od te crte pripadnu Španjolskoj, čime je obuhvaćena većina teritorija današnje Južne Amerike, dok bi sve zemlje istočno dobili Portugalci. Zbog nepreciznosti tadašnjih mjernih instumenata, općenito lošeg poznavanja zemljopisa te kasnijeg nepoštivanja sporazuma, Portugal je kolonizirao i neka područja zapadno od dogovorene crte (većinom teritorij današnjeg Brazila).S početkom 16. stoljeća, osvajači, u literaturi poznati kao konkvistadori (španjolski conquistador = "osvajač") u većoj su mjeri počeli iskorištavati prirodna bogatstva i indijansko stanovništvo. Dva su najpoznatija konkvistadora u početcima kolonizacije bili Hernán Cortés i Francisco Pizarro. Konkvistadori su isprva bili samo Španjolci, da bi se 1530-ih pojavili i Portugalci. Kako su i dogovorili Sporazumom iz Tordesillasa, teritorije su međusobno podijelili i od njih stvorili kolonije.
Domorodačko indijansko stanovništvo bilo je izloženo velikim zlostavljanjima, pljački, prisilnom radu te novačenju u vojne postrojbe. U velikom je broju umiralo od zaraznih bolesti koje su Europljani donijeli, kao što su gripa, boginje i tifus, a za koje Indijanci nisu imali razvijen prirodni imunitet. Afrički su robovi dovažani u velikom broju kako bi služili kao radna snaga, jer su se pokazali izdržljivijima od domaćeg stanovništva; u ovome su posebno prednjačili Portugalci. Robovi su radili najnapornije poslove na plantažama šećerne trske i u rudnicima zlata.
Konkvistadori su pokrštavali domorodačko stanovništvo, nametali uporabu španjolskog ili portugalskog jezika te uništavali njihove običaje i kulturu, posebice zlatne i srebrne kipove i artefakte, koje bi pretopili prije prijevoza u Europu. U svemu tome su tek djelomice uspjeli, jer su u dosta slučajeva domorodačke skupine kršćanstvo stopile sa svojim politeističkim vjerovanjima, a do danas su se održali i brojni autohtoni jezici, kao što su guaraní, ajmarski, kečuanski i drugi. Vremenom su se Indijanci i europski imigranti pomiješali, tvoreći tzv. mestike. Tako su, primjerice, mestici s područja Anda potomci indijanskih majki i europskih (španjolskih) očeva.
Kraj razdoblja kolonizacije nastupio je početkom 19. stoljeća, ratovima za neovisnost od španjolske i portugalske vlasti.
Male su skupine lovaca iz kamenog doba prije više od 40.000 godina prešle iz Sibira na područje današnje Aljaske, a njihovi su se potomci vremenom raširili po cijeloj Americi. Ovi se lovci smatraju pretcima današnjih Indijanaca. Kako su vremenom izumrli ili istrijebljeni mastodonti, američki konji te bizoni, napredak u razvoju civilizacije ostvarila su prvenstveno ona plemena koja su razvila ranu poljoprivredu. Glavna je žitarica i izvor hrane naroda Srednje i Južne Amerike bio kukuruz.
Prva su stalna naselja osnovana oko 2000. pr. Kr. na području današnjeg Perua. Život stanovništva tih naselja zasnivao se na primitivnom obalnom ribarstvu te uzgoju krumpira i kinoe (Chenopodium quinoa). U Kolumbiji je bio nastanjen narod Čibča, čiji je poglavica nadahnuo legendu o zlatnom čovjeku - El Doradu. Manje su civilizacije postojale i u Ekvadoru.
Na prijelazu iz prvog u drugo tisućljeće na području Južne Amerike živjeli su deseci milijuna ljudi. Njihove su se civilizacije razvile bez ikakvog kontakta sa Starim svijetom.
Najznačajnija civilizacija pretkolumbovske Južne Amerike bila je civilizacija naroda Inka. Oko 1200. godine, u dolini Cusco u Andama, maleno polunomadsko pleme Kečua nameće svoj zakon susjednim narodima. Daljnjih zapisa o tom malom brdovitom kraljevstvu nema sve do 1438. godine, kada na vlast dolazi Pachacuti koji je reorganizirao državu i poveo prva velika teritorijalna osvajanja. Oko 1463. Inke su osvojili kraljevstvo Chimú. Negdje u to vrijeme počinje gradnja velikog sustava prometnica, čime civilizacija Inka postaje najdominantnija sila Južne Amerike. Kao vrhunac civilizacije Inka ističe se grad Machu Picchu, smješten u Peruu na najvišem dijelu istočnih Andi, na 2350 m nadmorske visine, koji spada u Sedam novih svjetskih čuda.
Unutrašnji sukobi oslabili su carstvo Inka, koje se na vrhuncu moći (kraj 15. i početak 16. stoljeća) prostiralo na 4500 km od sjevera do juga, na teritoriju današnjeg Perua, Ekvadora, Bolivije i Čilea. To su kasnije iskoristili konkvistadori pod zapovjedništvom Francisca Pizarra.
Kad se Kristofor Kolumbo 1493. vratio iz Zapadne Indije, sa sobom je donio teret sastavljen od neobičnih ptica, biljaka, primitivnih umjetnina, zlatnog nakita te nekoliko Taíno Indijanaca. Španjolska kraljica Izabela I. Kastiljska bila je zadovoljna otkrićem, ali je zadovoljstvo pomućeno teritorijalnim zahtjevima Portugala. Spor je poprimio tolike razmjere da je Izabela tražila intervenciju pape Aleksandra VI. Dvije su se zemlje konačno dogovorile 1494. potpisavši spomenuti Sporazum iz Tordesillasa, no nejasnoće i teritorijalne razmirice nastavit će se sve do 1529. i Sporazuma iz Zaragoze.
Izabela je dala odobrenje da se krene u eksploataciju novootkrivenih prekomorskih posjeda. Kolumbo je na novim pohodima otkrio Kubu, Jamajku, Haiti i Trinidad, no to mu više nije donosilo naklonost dvora. Ipak, kolonizacija je započela u punom smislu te riječi i prvi su europski doseljenici naselili karipska otočja i sjevernu obalu Južne Amerike. Osnivala su se prva naselja i ustanovile trgovačke rute sa Španjolskom.
Nakon Cortésovog osvajanja Meksika, obilježenog izuzetnom brutalnošću, proširile su se priče o velikom bogatstvu u zemljama na jugu. Pedro Arias Dávila, guverner Paname, uputio je Francisca Pizarra i Diega de Almagra na jug u potragu za tajanstvenim južnim carstvom. Oni su stupili u kontakt s Inkama u Tumbesu, danas pacifičkoj luci, a tada najsjevernijoj utvrdi carstva Inka. Premda je Pizarro zbog dugova završio u zatvoru po povratku u Španjolsku, oslobođen je po izričitoj želji kralja Karla V., koji se zainteresirao za priču o "zemlji zlata". Pizarro se vratio u Panamu i s pojačanjima je 1531. zaplovio prema Tumbesu kako bi se pridružio Almagru.
U to se vrijeme carstvo Inka oporavljalo od građanskog rata, u kojem je Atahualpa porazio i zarobio svog polubrata Huáscara. Španjolci su zauzeli Tumbes bez ozbiljnijih borbi, nakon čega su napredovali na jug. Slijedili su informacije o velikom carstvu i o građanskom ratu te su naposlijetku ugledali silnu vojsku Inka kod grada Cajamarce. Pizarro se s vojskom sklonio iza gradskih zidina te je u grad namamio Atahualpu. Pobio je cijelu njegovu pratnju, a njega bacio u tamnicu. Premda je Atahualpa ispunio obećanje da će napuniti sobu punu zlata i dragocjenosti u zamjenu za svoju slobodu, Pizarro je ipak odlučio da vladar Inka mora umrijeti. Atahualpa je pristao pokrstiti se kako bi izbjegao, za Inke sramotnu, smrt na lomači te je zadavljen 29. kolovoza 1533. godine.
U sljedećim su godinama osvajači i njihovi domorodački saveznici uspjeli konsolidirati svoju vlast nad cijelom andskom regijom, potiskujući uzastopne pobune autohtonog stanovništva do uspostave Potkraljevstva Perua 1542. te pada Vilcabambe, posljednjeg uporišta Inka, godine 1572.
Osnovano 1542., Potkraljevstvo Perua (Virreinato del Perú) bilo je španjolsko administrativno područje koje je isprva obuhvaćalo većinu španjolskih posjeda u Južnoj Americi. Sjedište Potkraljevstva bilo je u Limi. Uz Potkraljevstvo Nove Španjolske (Virreinato de Nueva España), bilo je jedno od dva španjolska potkraljevstva u Americi tijekom 16. i 17. stoljeća.
Španjolci se ipak nisu uspjeli oduprijeti portugalskoj ekspanziji na zapad preko "Tordesillaskog" meridijana. Između 1580. i 1640. Španjolska i Portugal bili su u Iberijskoj uniji, pa je samim time i Sporazum iz Tordesillasa postao nevažeći. Nakon što su, na uštrb teritorija Potkraljevstva Perua, stvorena potkraljevstva Nova Granada i Río de la Plata, smanjio se značaj Lime, a profitabilna se trgovina preko Anda preusmjerila na Buenos Aires. Pad tekstilne proizvodnje te gašenje rudnika ubrzalo je propadanje Potkraljevstva Perua, što je vremenom dovelo do njegovog raspada; na tom su prostoru stvorene države Peru, Čile, Kolumbija, Ekvador, Bolivija, Paragvaj, Urugvaj i Argentina.
Kristofor Kolumbo na svojem je trećem putovanju 1498. plovio uz istočnu obalu Venezuele te je otkrio tzv. "Biserno otočje" (otoke Cubagua i Isla Margarita). Kasnije su se španjolske ekspedicije vratile i počele s eksploatacijom bisera, kojih je u akvatoriju otočja bilo u izobilju. U razdoblju između 1508. i 1531. Španjolci su uspjeli gotovo u potpunosti devastirati biserne školjke, pri čemu su pobili ili odveli u roblje veliki dio domorodačkog stanovništva.
Naziv "Venezuela" potječe iz 1499. godine, kada je moreplovac Alonso de Ojeda dao današnjem Venezuelanskom zaljevu ime Venezuela (špa. "Mala Venecija"). Kolonizacija kopna počela je 1522., a prvo je stalno naselje bila Cumaná. U vrijeme dolaska Španjolaca, Indijanci su živjeli većinom u ratarskim ili lovačkim plemenima uz obalu Atlantskog oceana, u Andama te uz rijeku Orinoco. Procjenjuje se da je do sredine 16. stoljeća na prostoru današnje Venezuele bilo oko 2000 Europljana. Otvaranjem rudnika zlata u današnjoj saveznoj državi Yaracuy pojavila se potreba za ropskom radnom snagom, za što je isprva novačeno domaće stanovništvo, a kasnije, prema brazilskom receptu, afrički robovi. Gospodarskom je razvoju ipak više pridonio uzgoj stoke, koja se razmnožila zbog obilja pašnjaka (llanos).
Prva su veća skupina naseljenika Venezuele bili Nijemci. Karlo V., car Svetog Rimskog Carstva darovao je obitelji Welser, njemačkim bankarima, pravo na kolonizaciju Venezuele u zamjenu za otpis duga. Ambrosius Ehinger je došao ovdje 1529. sa skupinom doseljenika. Vlast Welsera trajala je nešto manje od 20 godina, a obilježilo ju je istraživanje kopna, ali i okrutnost prema autohtonom stanovništvu. Godine 1546. darovnica je povučena, a Venezuela se vratila pod okrilje Španjolske. Naseljenici su trpjeli zbog stalnih sukoba, što je prestalo tek nakon epidemije boginja 1580., koja je poharala indijansko stanovništvo.Tijekom 16. i 17. stoljeća Venezuela je bila podijeljena između Potkraljevstva Perua i Potkraljevstva Nove Španjolske, čije su vlasti pokazivale više zanimanja za rudnike zlata i srebra nego za razvoj područja.
Povećanjem potrebe za radnom snagom zbog rastućeg broja plantaža kakaovca uz obalu tijekom 18. stoljeća, veliki je broj robova dovežen iz Afrike. Oni su također radili i na rančevima na llanosima. Indijance je kolonijalna vlast preselila u unutrašnjost, gdje su se za njih zanimali samo redovnici, posebice kapucini, koji su bilježili indijanske riječi i čak tiskali male leksikone nekih narječja.
Provincija Venezuela došla je pod upravu Potkraljevstva Nove Granade, osnovanog 1717. godine. Godine 1777. postala je "Glavna kapetanija Venezuela". Real Compañía Guipuzcoana de Caracas je bila organizacija koja je imala čvrsti monopol na trgovinu s Europom, a odigrala je bitnu ulogu u razvoju Venezuele, posebice u stimulaciji sadnje kakaovca, koji je postao glavni izvozni proizvod. Venezuelanske su luke postale otvorene za stranu trgovinu (premda je to praktički bio svršen čin, jer je Venezuela već imala imala brojne trgovačke kontakte s engleskim i francuskim karipskim otocima). Posebno je prosperirao Caracas, koji je već od 1721. imao sveučilište (danas Universidad Central de Venezuela).
Španjolci su se naselili na sjevernoj obali Kolumbije početkom 16. stoljeća, a godine 1525. osnovana je Santa Marta, najstarije kolumbijsko naselje. Godine 1549. Bogotá je proglašena glavnim gradom Nove Granade, koja je obuhvaćala najveći dio teritorija današnje Kolumbije. Bogotá je kasnije postala glavni grad Potkraljevstva Nova Granada i jedan od centara moći kolonijalne Amerike.
Godine 1534. osnovan je San Francisco de Quito, danas glavni grad Ekvadora, a godinu prije Guayaquil. Područje sjeverno od grada Mante naselili su afrički robovi iz Gvajane, koji su 1570. doživjeli brodolom na putu iz Paname u Peru. Ekvador je do kraja kolonijalnog razdoblja doživio gospodarski kolaps, unatoč tome što je Guayaquil bio najveće brodogradilište Južne Amerike.
Slično kao i kod Ekvadora, rana povijest Bolivije (tada zvane "Gornji Peru" ili "Charcas") sastojala se od sukoba s Inkama te međusobnih okršaja pristaša Francisca Pizarra i Diega de Almagra. La Paz ("Mir"), punim imenom Nuestra Señora de La Paz ("Kraljica mira"), osnovan je 1548. Bolivija je španjolskoj kruni bila najzanimljivija kao izvor srebra: bolivijski su rudnici srebra donosili dobar dio bogatstva Španjolskog kolonijalnog carstva, a Potosí, grad podno poznate "bogate planine" - Cerro Rico, bio je mnogo godina najveći grad zapadne hemisfere. Godine 1776. osnovano je Potkraljevstvo Río de la Plate, sa sjedištem u Buenos Airesu, a "Gornji Peru" je postao njegovim dijelom. Bolivija je današnje ime dobila po Simónu Bolívaru nakon proglašenja neovisnosti 1825. godine.
Prvi Europljanin koji je 1502. posjetio područje današnje Argentine bio je moreplovac Amerigo Vespucci. Godine 1516. doplovio je i Juan Díaz de Solís, da bi prvo naselje Španjolci osnovali 1536. Buenos Aires se nalazi na mjestu nekadašnje kolonije iz 1580., koja je postala dijelom Potkraljevstva Perua, a iz Perua su pristigli i prvi doseljenici. Kako su ove zemlje bile relativno daleko od vlasti u Limi, cvjetalo je krijumčarenje.
Jači razvoj područje doživljava nakon 1776. i proglašenja Potkraljevstva Río de la Plate (Virreinato del Río de la Plata). Ovo potkraljevstvo nije bilo dugog vijeka (raspalo se Napoleonovim osvajanjem Španjolske), a obuhvaćalo je današnju Argentinu, Urugvaj, Paragvaj, kao i dijelove Bolivije. Buenos Aires je postao jedna od najznačajnijih svjetskih luka toga vremena, odakle se u Europu izvozilo srebro iz bolivijskog Potosíja, stoka te koža, potonje i danas ključni izvozni proizvodi Argentine i okolnih zemalja.
Prvi Europljanin koji je ugledao tlo današnjeg Čilea bio je slavni moreplovac Ferdinand Magellan, koji je 1. studenog 1520. preplovio tjesnac kasnije nazvan po njemu. Čast otkrića Čilea ipak se pripisuje Pizarrovom suradniku i suparniku Diegu de Almagru, koji je 1537. poveo ekspediciju u središnji Čile, no nije otkrio zlata i srebra u količini koja bi se mogla usporediti s bogatstvom carstva Inka.
Španjolski časnik Pedro de Valdivia, uz Pizarrovo dopuštenje, poveo je par stotina vojnika i pokorio autohtono stanovništvo, osnovavši 12. veljače 1541. naselje Santiago del Nuevo Extremo, danas Santiago de Chile. Unatoč tome što nije pronašao mnogo zlata, Valdivia je prepoznao poljoprivredni potencijal zemlje, a kralj ga je imenovao prvim upraviteljem novostvorene Opće kapetanije Čile (Capitania General de Chile). U nastavku istraživanja zapadno od Anda osnovao je desetak naselja te je ustanovio prve encomiendas (određeno područje, odnosno određeni broj domorodaca nad kojima bi starateljstvo dobio španjolski plemić ili vojnik, a ponekad i ugledniji pripadnik indijanskog naroda). Najveći je otpor Valvidia doživio od plemena Mapuche; u jednom sukobu kod naselja Tucapel Valvidia je zarobljen i pogubljen na osobito brutalan način na Božić 1553. Mapuche Indijanci odupirali su se europskoj prevlasti sve tamo do kraja 19. stoljeća, protjeravši 1598. Španjolce sjeverno od rijeke Biobío, koja je tako postala granicom između Mapuche zemalja i Potkraljevstva.
Čile je vremenom postao važan izvor hrane za stanovništvo cijelog Potkraljevstva. U Santiagu je od 1609. pa do kraja kolonijalne vlasti stolovao Kraljevski prizivni sud (Real Audiencia). Guverneru kapetanije su izravno odgovarala gradska vijeća (cabildos). Unatoč velikim naporima Španjolaca, Čile je u većini razdoblja od otkrića Amerike bio najsiromašnija kolonija španjolske krune. Blagi uspon doživljava tek u 18. stoljeću, kao posljedicu stabilnijih vojnih prilika te reformi koje su provodili vladari Burbonci.
Portugal je bio vodeća zemlja u istraživanju svijeta u 15. stoljeću. Nakon Sporazuma iz Tordesillasa kolonizirani su dijelovi Južne Amerike, posebice teritorij današnjeg Brazila, koji je u to vrijeme imao oko 2000 plemena. Domoroci su bili nomadi koji su se prehranjivali lovom, ribolovom, skupljanjem plodova te rijetkom poljoprivredom. Živjeli su uglavnom uz Atlantski ocean te uz obale Amazone i drugih većih rijeka.
Moreplovac Pedro Álvares Cabral pristao je s brodovljem 22. travnja 1500. na mjesto današnjeg Porto Segura u Brazilu. Prvo je stalno naselje izgrađeno tek 1532. (São Vicente), iako su ranije postojale trgovačke postaje za trgovinu brazilskim drvom (Caesalpinia echinata), koje je transportirano u Europu gdje se koristilo kao bojilo.
Pojavu stalnih naselja pratila je pojava plantaža šećerne trske. Plantaže su trebale brojnu radnu snagu, što su Portugalci rješavali tako da su domaće indijansko stanovništvo tjerali na prisilni rad, a kasnije su u Brazil počeli dovoditi afričke robove.
Prijestolnica tadašnjeg Brazila, Salvador, osnovana je 1549. u Zaljevu Svih Svetih. Iste su godine u to područje stigli i isusovci. Između 1565. i 1567. Mem de Sá, portugalski upravitelj Brazila, uspio je uništiti francusku koloniju France Antarctique u zaljevu Guanabara. On i njegov nećak, Estácio de Sá, osnovali su u ožujku 1567. Rio de Janeiro, koji će služiti kao baza za daljnje napade na francuske posjede.
Između 1638. i 1640. nova je europska sila, Nizozemska, osvojila dio sjeveroistočnog Brazila, čije je sjedište bio grad Recife. No, Portugalci su do 1654. uspjeli istjerati Nizozemce iz Brazila (službeno se Nizozemska povukla 1661.).
Osnova ekonomije Brazila bila je poljoprivredna proizvodnja duhana, pamuka, pića cachaçe, ali iznad svega šećera, čija je proizvodnja bila dominantna djelatnost stanovništva do početka 18. stoljeća. Kako su robovi koji su radili na plantažama bili zvjerski izrabljivani, često su se bunili i bježali u unutrašnjost gdje su osnivali naselja poznata kao mocambo ili quilombo, u kojima je uz crnce živjelo i autohtono stanovništvo.
U potrazi za srebrom i zlatom vlast je organizirala ekspedicije u neistraženu unutrašnjost. Te su se ekspedicije nazivale entradas i imale su, pored potrage za plemenitim metalima, također istraživačku ulogu. Proširile su granice Brazila daleko na zapad od crte razgraničenja iz Tordesillasa. S druge su strane privatne ekspedicije, zvane bandeiras, tražile zlato i srebro te su novačile roblje za rad na plantažama. Bandeiras su krajem 17. stoljeća otkrile zlato u području Minas Gerais, što je započelo zlatnu groznicu i potaklo ubrzanu imigraciju europskog stanovništva. Istodobno je proizvodnja šećera stagnirala, zbog značajnog pada cijene uzrokovane pojavom proizvođača šećera u, Europi bližim, nizozemskim i francuskim posjedima na Antilima.
Vremenom su Portugalci proširili svoje teritorije na jug sve do naselja Colonia del Sacramento nasuprot Buenos Airesu. Sporazumom iz Madrida (1750.) Colonia je pripala Španjolcima, u zamjenu za isusovačku enklavu São Miguel das Missões, koju su Portugalci, nakon što su se isusovci odbili iseliti, osvojili brutalno pobivši većinu svećenika i domorodaca Guaraníja. O ovom je događaju snimljen film Misija.
Na području današnje Gvajane živjela su indijanska plemena Arawak i Carib. Nizozemci su prvi osnovali veća naselja početkom 17. stoljeća i to tri odvojene kolonije, Essequibo (1616.), Berbice (1627.) i Demerara (1752.). Krajem 18. stoljeća područjem je zavladalo Ujedinjeno Kraljevstvo. Nizozemci su formalno prepustili Gvajanu 1814. Godine 1831. sve su tri kolonije ujedinjene u Britansku Gvajanu, a ukidanje ropstva tri godine kasnije dovelo je do naseljavanja crnaca u urbanim područjima i dolaska najamnih radnika iz Indije, Kine i Portugala za rad na plantažama šećerne trske. Etničko-kulturna podjela među skupinama zadržala se do danas i u gvajanskoj je povijesti ponekad bila izvorom političkih razmirica. Zemlja je postala neovisnom od Ujedinjenog Kraljevstva tek 1966., zadržavši članstvo u Commonwealthu.
Surinam ili Nizozemska Gvajana je, za razliku od Gvajane, ostao pod nizozemskom kontrolom i nakon 18. stoljeća. Prvi su europski posjetitelji područja bili nizozemski trgovci, dok su prva naselja podigli Englezi: Francis Willoughby, guverner Barbadosa, osnovao je ovdje 1650. koloniju, koju su 1667. osvojili Nizozemci. Kao i u gotovo svim američkim kolonijama, i ovdje je crno roblje iz Afrike bilo glavna radna snaga. Zbog lošeg odnosa robovlasnika prema njima, pobune i bijeg bili su svakodnevna pojava.
Surinam su 1799. okupirali Britanci, nakon što je Nizozemsku anektirala Francuska, a vraćen je Nizozemcima 1816. godine, nakon sloma Napoleona. Ropstvo je ukinuto tek 1863., no radna je snaga pristizala iz drugih nizozemskih kolonija, posebice iz Indije, što je 1916. prekinuo Mahatma Gandhi. U dvadesetom su stoljeću eksploatirana prirodna bogatstva Surinama kao što su guma i boksit. Konačno je Surinam dobio samostalnost 1975. godine.
Područje Francuske Gvajane prvi su pokušali naseliti Francuzi godine 1604., što je naišlo na oružani otpor Portugalaca, koji su ovaj čin vidjeli kao kršenje Sporazuma iz Tordesillasa, nakon čega su se francuski naseljenici povukli. I drugi je francuski pokušaj naseljavanja bio neuspješan, jer su naseljenike iz Cayennea 1643. otjerali Indijanci. Od 1664. Francuska je stalno nazočna u području, koje je kratko bilo i pod vlašću Britanaca te Nizozemaca. Slično kao Britanci u Australiju, Francuska je u Gvajanu slala svoje zatvorenike, primjerice pristaše Robespierrea nakon njegovog pada. Također je dovodila afričke robove koji su radili na plantažama šećerne trske i drugih tropskih kultura.
Francuska Gvajana je i danas područje pod francuskom vlašću, no sve su glasniji zahtjevi za djelomičnom, ako ne i potpunom neovisnošću.
Španjolska je svoje južnoameričke kolonije podijelila na sljedeće administrativne jedinice:
Potkraljevstvo Perua (Virreinato del Perú) osnovano je 1542. i isprva je obuhvaćalo sve španjolske posjede u Južnoj Americi, a kasnije teritorij današnjeg Perua.
Potkraljevstvo Nova Granada (Virreinato de Nueva Granada) koje je obuhvaćalo današnje države Panamu, Kolumbiju i Ekvador.
Glavna kapetanija Venezuela (Capitania General de Venezuela) nalazila se na području današnje Venezuele.
Potkraljevstvo Río de la Plata (Virreinato del Rio de la Plata) obuhvaćalo je današnje države Boliviju, Argentinu (osim Patagonije), Paragvaj i Urugvaj.
Opća kapetanija Čile (Capitania General de Chile) sastojala se od teritorija današnjeg Čilea i regije Patagonije.
Za razliku od Španjolske, Portugal nije podijelio svoje američke kolonijalne teritorije. Kapetanije koje su isprva stvorene nisu imale velikog uspjeha, te je vlast postala centralizirana u osobi generalnog guvernera Brazilskih kolonija i njegovih pomoćnika u Salvadoru, koji su opet odgovarali izravno Lisabonu. Stoga se u literaturi ne koristi izraz "Portugalska Amerika" (kao Španjolska Amerika, Nizozemska Amerika itd.), već samo Brazil, pošto je od samog osnivanja bio jedinstvena kolonija. Zbog toga se nakon neovisnosti 1822. nije razdvojio na nekoliko država, što je bio slučaj kod španjolskih kolonija, te je postao najveća zemlja Južne Amerike.
Godine 1534. kralj Ivan III. Portugalski podijelio je novostvoreni teritorij na 15 kapetanija (Capitanias Hereditárias):
SantanaNakon što se ovaj sustav pokazao neuspješnim, Portugal je, kako je spomenuto, centralizirao vlast na principu dijeceze sa sjedištem u novoosnovanom Salvadoru. Prvi je generalni guverner Brazila postao Tomé de Sousa.
Kako je Brazil bio područje iznimne veličine, godine 1621. podijeljen je u dvije Estados (države) odredbom kralja Filipa II. Portugalskog. Stvorene su Estado do Brasil, sa sjedištem u Salvadoru, i Estado do Maranhão, sa sjedištem u São Luísu. Država Maranhão dalje je podijeljena 1737. u Estado do Maranhão e Piauí i Estado do Grão-Pará e Rio Negro, sa sjedištem u Belému.
Nakon 1640., guverneri Brazila koji su potjecali iz visokog plemstva počeli su koristiti titulu Vice-rei (potkralj ili ban). Brazil je službeno postao Potkraljevstvo 1763., kada je glavni grad Estado do Brasila premješten iz Salvadora do Rio de Janeiro. Godine 1775. sve su Estados (Brasil, Maranhão i Grão-Pará) ujedinjene u Brazilsko potkraljevstvo, s glavnim gradom Rio de Janeirom. Godine 1821., uoči osamostaljenja Brazila, kapetanije su postale provincije (províncias).Kao i u Portugalu, svako je kolonijalno selo i grad imalo gradsko vijeće (câmara municipal), čiji su članovi bili uglednici kolonijalnog društva (zemljoposjednici, trgovci, trgovci robljem i sl.). Kolonijalna gradska vijeća bila su odgovorna za reguliranje trgovine, javnu infrastrukturu, obrtništvo, zatvore itd.
Španjolski su posjedi u Južnoj Americi izborili neovisnost u razdoblju od 1804. do 1826. Venecuelanac Simón Bolívar i Argentinac José de San Martín bili su predvodnici ovog pokreta. Bolívar je bio vođa velike pobune na sjeveru kontinenta, poslije koje je poveo vojsku južno prema Limi, prijestolnici Potkraljevstva Perua.
Istodobno je San Martín poveo vojsku iz Potkraljevstva Rio de la Plata preko Anda, susreo se s generalom Bernardom O'Higginsom u Čileu, nakon čega su krenuli na sjever kako bi zadobili vojnu potporu pobunjenika iz Potkraljevstva Perua. Dvije su se vojske susrele 1822. u Guayaquilu i zajedničkim su snagama Kraljevsku armadu prisilili na predaju. Premda je Bolivar pokušao ujediniti zemlje španjolskog govornog područja u "Veliku Kolumbiju" (Gran Colombia), one su postale neovisne države bez međusobnih političkih veza.U Brazilu je Dom Pedro I., sin portugalskog kralja Dom Joãoa VI., godine 1822. proglasio neovisnost i postao prvi car Brazila. Portugal je ovu odluku prihvatio manje-više miroljubivo.
The Expanding World, General Editor: Esmond Wright, The Hamlyn Publishing Group Ltd, 1979. ISBN 0-600-39433-6
Hemming, John. The conquest of the Incas. London: Macmillan, 1993. ISBN 0-333-10683-0
Nugue, Christian. Najveće kulture svijeta - Stara Amerika, Extrade d.o.o Rijeka, 2005. ISBN 953-240-007-9

Konji (Equidae) su porodica sisavaca iz reda neparnoprstaša, u kojoj se danas nalazi samo jedan živući rod, Equus. U ovu porodicu pripadaju životinje, koje se obično nazivaju konjima, magarcima i zebrama. Razgraničenje pojedinih vrsta je još i danas sporno. Domaći konj i domaći magarac, domesticirani oblici divljih konja odnosno afričkih divljih magaraca, i danas imaju važnu ulogu kao jače i tegleće životinje i rasprostranjeni su cijelim svijetom.
Konji su općenito krupne životinje s relativno velikom glavom i dugim ekstremitetima. Veličina i težina variraju; dužina od glave do repa je između 200 i 300 cm, rep je od 30 do 60 cm, a visina u ramenima im je od 100 do 160 cm. Krzno im je gusto i najčešće kratko, a većina vrsta imaju na vratu, tjemenu i repu duže ili čak duge dlake (vidi grivu). Boja krzna većine vrsta s gornje strane je siva ili smeđa, a s donje bjelkasto-siva. Kod više vrsta se mogu pojaviti pruge na ramenima i nogama, a sve tri vrste zebri poznate su upravo po svom upadljivom cno-bijelo prugastom krznu.
Obilježavajuća osobina konja je redukcija broja prstiju. Tako sve danas živuće vrste imaju samo jedan koji koriste (Monodactylie). To je treći prst, dok su se ostali povukli i na skeletu postoje još samo kao rudimenti. Kopita kao cipele "obuvaju" zadnji zglob trećeg prsta. Za takav razvoj bilo je potrebno 50 milijuna godina. Prvi konji koji su bili veličine manjeg psa, imali su stopalo sa četiri prsta na prednjim nogama, i tri na stražnjim.
Prvobitno je boja konjske dlake imala funkciju kamuflaže. Danas se konji uzgajaju u nekoliko boja. Kod nekih se boja nogu, grive i repa razlikuje od boje ostatka tijela. Neki konji imaju bijele mrlje na licu i nogama.
Konj može zasebno micati ušima kako bi prikupio zvukove, a položaj ušiju jasno ukazuje na njegovo raspoloženje. Uši okrenute naprijed znači da ga nešto zanima; jedno uho naprijed, drugo unatrag znači da konj nije siguran; uši unatrag pokazuju agresivnost i strah.
Glava konja je snažna, upadljivo izdužena, a najveći dio je gornja vilica. I međučeljusna kost je izdužena. Nosna kost je duga i uska, a očne duplje su smještene daleko straga i nalazi se iza zubiju. Čeljusni zglob je smješten visoko, a donja čeljust je isto povećana. Oči su smještene bočno na glavi, a uške su im duge i vrlo pokretljive. 
Konji imaju u svakoj polovici čeljusti tri sjekutića, oblikovanih kao dlijeto. Očnjak u pravilu imaju samo mužjaci, ženke ga uopće nemaju, ili je vrlo malen. Iza njih imaju prazninu, koja se naziva dijastema. U svakoj polovici čeljusti konji imaju najčešće tri pretkutnjaka (četvrti je rijetko prisutan, a kad postoji,  uvijek je prvi) i tri kutnjaka. Pretkutnjaci i kutnjaci su vrlo slično građeni i idealno su prilagođeni tvrdoj hrani.
Kao kod svih neparnoprstaša, fermentacija hrane kod konja odvija se tek u crijevima, što znači da se i najveći dio probave odvija u crijevima. Želudac im je, za razliku od preživača, uvijek jednostavno građen sa samo jednom komorom. Fermentacija se odvija u vrlo velikom slijepom crijevu (zapremina slijepog crijeva može biti do 90 litara) i u do 4 metra dugom pravom debelom crijevu (Colon). Ukupno, probavni sustav konja može biti dug do 26 metara.
Divlji oblici danas još živućih vrsta porodice konja žive u istočnim i južnim dijelovima Afrike i u centralnoj Aziji. Tijekom zadnjih tisućljeća područja nastanjena konjima bitno su se smanjila. Sve do kraja pleistocena bili su rasprostranjeni u velikim dijelovima Euroazije, Afrike i u Amerikama. Na američkom kontinentu su iz nejasnih razloga  izumrli prije oko 10.000 godina. Naslućuju se razni razlozi: lov novodošlih ljudi, klimatske promjene poslije zadnjeg ledenog doba, neka bolest ili mješavina svih ovih faktora. I u zapadnoj Europi su izumrli vjerojatno prije oko 10.000 godina. U sjevernoj Africi i zapadnoj Aziji istrijebljeni su u razdoblju antike. Do u 20. stoljeće održala se u Iraku i Iranu jedna populacija azijskog polumagarca. U istočnoj Europi, zadnji divlji konji, tarpani, izumrli su u 19. stoljeću.
Kao suprostnost tome, čovjek je domaće konje i domaće magarce proširio cijelim svijetom, a u nekim zemljama danas u prirodi žive potomci populacije obje vrste, odbjegli i podivljali. Veliki broj podivljalih konja i magaraca žive danas u Australiji, no može ih se naći i u SADu i drugim zemljama.
Konji daju prednost otvorenim prostorima kao što su stepe i savane, ali i u suhom okolišu polupustinja i pustinja. Jedino je europski tarpan bio pretežno stanovnik šuma.
Iako se konje može sresti kako pasu i po danu, to su ipak životinje aktivne pretežno u sumrak i noću. Kod nekih vrsta, kao na primjer kod grevijevih zebri i afričkih divljih magaraca, mužjaci zaposjedaju "svoj" teritorij za parenje koji može biti i veći od 10 km², što je najveći poznati teritorij kod svih biljoždera. Iako se neke životinje okupljaju u skupine, kod ovih životinja nema trajnih veza među odraslima. Kod nekih vrsta, (kao, na primjer, pševalskijev konj, brdske i stepske zebre) mužjaci bdiju nad krdom koje predvodi ženka. U tom slučaju može doći do okupljanja većih krda s utvrđenom hijerarhijom. Sporazumijevaju se s drugim jedinkama gestama, načinom kako drže uške, čeljust i rep, ali i glasanjem.
Konji su pravi biljožderi, i jedu prije svega travu, a ponekad, u različitoj količini lišće i druge dijelove bilja. Većina vrsta pije svaki dan, iako mogu izdržati bez vode i duže vrijeme.
Konji imaju čitav niz prirodnih neprijatelja, što su prije svega zvijeri kao što su hijene, vukovi, divlji psi i velike mačke. Kao većina kopitara, i konji imaju vrlo izražen nagon za bijegom. Tijelo konja građeno je za brzo i ustrajno trčanje, pa oni uvijek pokušavaju, ako je to ikako moguće, pobjeći. No, stjerani u kut, konji mogu svojim kopitima i ugrizom napadačima nanijeti ozbiljne i bolne ozljede.
Skotnost kod konja traje između 330 i 410 dana, najduže kod grevijevih zebri, najkraće kod domaćih konja. Na svijet dolazi u pravilu samo jedno mladunče. Ono je relativno teško (dosiže između 9 i 13% težine majke) i vrlo razvijeno, tako da već koji sat nakon dolaska na svijet može slijediti majku. Nakon 0,5 i 1,5 godina mladunče prestaje sisati. Spolna zrelost nastupa u dobi od tri do šest godina, pri čemu se mužjaci, zbog socijalne strukture, mogu razmnožavati u kasnijoj dobi od ženki. U prirodi je najduži životni vijek konja oko 40 godina, dok pod ljudskom skrbi mogu doživjeti gotovo 50 godina.

Koraljni greben je struktura u obliku grebena u moru, koju tvore žarnjaci i koja s vremenom postane dovoljno velika da ima značajan ekološki i fizički utjecaj na svoju okolinu. To su najveće strukture izgrađene od živih organizama na svijetu. Ukupna površina koraljnih grebena iznosi 600.000 km2, a na Maldivima se grebeni izdižu do 2200 metara iznad morskog dna.Koraljni grebeni su pretežno izgrađeni od koralja iz skupine Scleractinia, ali u izgradnji grebena sudjeluju i vatreni koralji (Millepora) kao i plavi koralji (Heliopora coerulea) u tropskom Indopacifiku. Scleractinia mogu opstati od velikih dubina do plićaka, sve do površine mora. Oni tijekom mnogo vijekova izgrađuju strukturu grebena od svojih skeleta sastavljenih od kalcijevog karbonata.
Koraljni grebeni su kompleksni morski ekosustavi. Oni su biotop (područje života) biocenoze (zajednice živih bića) koja se sastoji od biljaka i životinja, na primjer crva, školjki, spužvi, bodljikaša i rakova. Koraljni grebeni imaju značajnu ulogu kao "odgajališta" za potomke riba koje nastanjuju otvorena mora.
Koraljni otok nastaje kroz dugotrajne promjene nivoa vode. Budući da koraljni greben može rasti samo do morske površine, kasnijim spuštanjem razine vode ili izdizanjem dna nastaje jedno ili više otoka, obično u obliku atola.
Živi koralji su malene životinje u ljusci od kalcijevog karbonata. Greška je govoriti o koraljima kao biljkama ili kamenju. Glave koralja sastoje se od nakupina induvidualnih životinja, koje se zovu polipi, raspoređenih u raznolike oblike. Polipi su obično sićušni, ali mogu biti veliki kao vrh čiode ili do 30,5 cm.
Koralji koji grade grebene ili hermatipski koralji žive samo u eufotičnoj zoni (iznad 50 m), tj. na dubini do koje dospijeva dovoljno svjetlosti za odvijanje fotosinteze. Koraljni polipi ne vrše fotosintezu, ali žive u simbiozi sa zooksantelama; ti organizmi žive u tkivu polipa i pribavljaju im hranjive tvari. Zbog tih odnosa, koraljni grebeni mnogo brže rastu u čistoj vodi, koja propušta više svjetlosti. Bez te simbiotske veze, koralji bi rasli presporo za formiranje bilo kakvih značajnih grebenskih struktura. Koralji dobijaju do 90 % svojih hranjivih tvari iz te veze.Grebeni rastu kako polipi i ostali organizmi stvaraju talog kalcijevog karbonata, osnove korala, kao skeletalne konstrukcije ispod i oko sebe, što gura vrhove korala prema gore i van. Valovi, ribe koje se hrane koraljima (npr. ribe papige), morski ježinci, spužve i ostale sile i organizmi djeluju kao bioerodanti, mrveći skelete koralja na djeliće koji padnu na neke dijelove grebena ili formiraju pješčana dna u grebenskim lagunama. Mnogi drugi organizmi koji nastanjuju grebene također na isti način doprinose taloženju kalcijevog karbonata. Alge iz reda Corallinales znatno doprinose formiranju strukture grebena u onim njegovim dijelovima, gdje je djelovanje valovanajveće. Te alge čine strukturu grebena čvršćom slojevitim taloženjem vapnenca po površini grebena.
Kolonije koje tvore poznate vrste koralja, kojih ima oko 1000, tvore razne oblike, kao na primjer oblik mozga, kupusa, ploče, rogova, žica i stupova.
Koralji se razmnožavaju i spolno i bespolno. Jedan induvidualni polip tijekom života koristi obje metode razmnožavanja. Koralji se razmnožavaju spolno bilo unutrašnjom ili vanjskom oplodnjom. Reproduktivne stanice nalaze se u membranama mezenterija, koje se šire prema unutra iz sloja tkiva koji oblaže stomačnu šupljinu. Neki odrasli korali su hermafroditi; drugi su isključivo muškog ili ženskog spola. Nekolicina vrsta mijenja spol tijekom odrastanja.
Jaja oplođena unutrašnjom oplodnjom razvijaju polip u periodu od nekoliko dana do nekoliko tjedana. tijekom daljnjeg razvoja nastaje malena larva, koja se naziva planula. Jaja oplođena vanjskom oplodnjom razvijaju se tijekom istovremenog mriještenja. Polipi otpuštaju jaja i spermu u vodu odjednom, istodobno. Jaja se rasprše preko jednog velikog područja. Vrijeme mrijesta zavisi od godišnjeg doba, temperature vode i plime i oseke. Mriještenje je najuspješnije kada je razlika između plime i oseke malena. Što je kretanje vode manje, to su šanse za oplodnju veće. Idealno vrijeme je u proljeće. Otpuštanje jaja ili planula obično se javlja noću, a ponekada je vezano za lunarni ciklus (javlja se tri do šest dana nakon punog mjeseca). Period između otpuštanja do vezivanja za podlogu traje samo nekoliko dana, ali neke planule mogu tako preživjeti nekoliko tjedana. Mete su grabežljivaca i uvjeta u okolini. Nekoliko planula koje se uspiju spojiti za podlogu počinju se takmičiti za hranu i prostor.
tijekom svog putovanja na Njuškalu, Darwin je opisao tropske koraljne grebene kao oaze u pustinji oceana. Osvrnuo se na paradoks da tropski koraljni grebeni, koji spadaju u najbogatije i biološki najraznovrsnije ekosustave na Zemlji, opstaju okruženi tropskim oceanskim vodama, koje im gotovo i ne pružaju nikakve hranjive tvari.
Koraljni grebeni pokrivaju manje od 0,1 % površine svjetskog oceana, ali ipak podržavaju više od jedne četvrtine svih morskih vrsta. Taj diverzitet uzrokuje složene hranidbene lance, u kojima veće ribe grabežljivice love manje, koje se opet hrane zooplanktonom itd. Međutim, sve hranidbene mreže na kraju ovise o biljkama, koje su primarni proizvođači. Primarna proizvodnja kod koraljnih grebena je vrlo visoka, te obično nastaje oko 5–10 g/cm−2na dan−1 biomase.Jedan od razloga neobične čistoće tropskih voda je što su one siromašne hranjivim tvarima i planktonom. Nadalje, sunce sja tijekom cijele godine, zagrijavajući površinu vode, što ju čini manje gustom od one u dubljim slojevima. Toplija voda razdvaja se od hladnije vode iz većih dubina jednim stabilnim termoklinom, gdje dolazi do znatne razlike u temperaturi vode. Tako topli površni sloj pluta iznad hladnije vode. U većini dijelova oceana postoji malo razmjene zimeđu ta dva sloja. Oragnizmi koji ugibaju u vodenim staništima uglavnom tonu na dno, gdje se raspadaju, otpuštajući hranjive tvari u vidu dušika (N), fosfora (P) i kalija (K). Te hranjive tvari su neophodne za razst biljaka, ali u tropskim vodama, oni se ne vraćaju na površinu direktno.Biljke nastaju osnovu hranidbenog lanca, a trebaju svjetlost i hranjive tvari za rast. U oceanu, te biljke su uglavnom mikroskopski fitoplankton koji pluta kroz vodeni stup. Treba im svjetlost za fotosintezu, što pokreće fiksaciju ugljika, pa ih se može naći relativno blizu površini. Međutim, i njima trebaju hranjive tvari. Fitoplankton na površini ih vrlo brzo potroši, a u tropskim vodama ih obično ne mogu nadomjestiti zbog termoklina.
U blizini koraljnih grebena, lagune se ispunjavaju erodiranim materijalom s grebena i otoka. One postaju raj za morska živa bića zato što pružaju zaštitu od valova i oluja.
Najvažnije je što grebeni recikliraju hranjive tvari, što se na otvorenom oceanu događa mnogo rjeđe. Na koraljnim grebenima proizvođači su fitoplankton, kao i alge i koraljne alge, a naročito one malene koje se nazivaju busenaste alge, koje hranjive tvari predaju koraljima. Fitoplanktonom se hrane ribe i rakovi, koji dalje prenose hranu kroz hranidbeni lanac. Recikliranje osigurava manju potrebu za unošenjem hranjivih tvari u sustav, kako bi on opstao.
Koraljni grebeni podržavaju mnoge simbiotske veze. Na primjer, zooksantele koraljima pružaju energiju u vidu glukoze, glicerola i aminokiselina.  Zauzvrat, koralji štite zooksantele, kojih u prosjeku ima oko milijun po kubnom centimetru koralja, i pružaju im ugljikov dioksid koji im je potreban za fotosintezu.
Koralji također unose hranjive tvari, uključujući i neorganski dušik i fosfor, direktno iz vode. Mnogi koralji noću šire svoje pipke, kako bi ulovili zooplankton iz uskomešane vode. Zooplankton polipima pruža dušik, a polip dijeli jedan dio dušika sa zooksantelama, kojima je on također potreban. Različiti pigmenti kod različitih vrsta zooksantela daju im smeđe ili zlatnosmeđe obojenje, a također i smeđim koraljima. Ostali pigmenti, poput onih koji daju crvenu, plavu, zelenu i ostale boje dolaze od pigmentiranih proteina koje stvaraju koraljne životinje. Koralj koji izgubi veliki dio svojih zooksantela postaje bijel (ili ponekada pastelnih boja, što se može primijetiti kod koralja, koji su bogati pigmentima koje im pružaju njihovi vlastiti pigmentirani proteini) i, ukoliko se stanje ne popravi, koralj ugiba.
Spužve su još jedan ključ za objašnjavanje Darwinovog paradoksa. One žive u pukotinama u koraljnim grebenima. Efikasno se hrane filtriranjem, a u Crvenom moru konzumiraju oko 60 % fitoplanktona kojeg pronese morska struja. Spužve na kraju izbacuju hranjive tvari u obliku koji korali mogu koristiti.
Grubost površine koralja je ključna za preživljavanje u uskomešanim vodama. Obično je potopljeni predmet okružen graničnim slojem neuskomešane vode te predmet tako služi kao prepreka. Valovi koji se razbijaju o izuzetno grube rubove koralja ometaju granični sloj, te tako omogućavaju koralima pristup hranjivim tvarima. Turbulentna voda stoga potiče rast i grananje grebena. Bez grube površine, čak i uz najefikasnije recikliranje koralji bi ostali bez hranjivih tvari.Modrozelene alge pružaju rastvorljive nitrate koji su potrebni grebenu putem fiksacije dušika.Koraljni grebeni za hranjive tvari također često ovise o okolnim staništima, kao što su polja morskih trava i šume mangrova. Morske trave i mangrovi pružaju mrtve biljke i životinje koje su bogate dušikom i također služe za ishranu riba i životinja sa grebena pružajući drvo i vegetaciju. Grebeni, opet, štite mangrove i morske trave od valova i stvaraju sedimente u kojima mangrovi i morske trave mogu rasti.
Koraljni grebeni spadaju u najproduktivnije ekosustave na svijetu i pružaju kompleksna i raznolika morska staništa koja podržavaju veliki broj drugih organizama. Rubni grebeni koji se nalaze tik ispod razine oseke također imaju međusobno koristan odnos sa šumama mangrova prilikom plime, sa poljima morske trave između ta dva ekosustava: grebeni brane mangrove i morske trave od snažnih struja i valova, koji bi ih oštetili ili erodirali sedimente na kojima rastu, dok mangrovi i morske trave brane greben od velikog unosa mulja, slatke vode i zagađivača. Taj dodatna razina raznolikosti staništa pogodan je za mnoge vrste grebenskih životinja, koje se, na primjer, mogu hraniti morskim travama i koristiti grebene za zaštitu ili razmnožavanje.Grebeni su dom za veliki broj različitih organizama, uključujući i ribe, morske ptice, spužve, žarnjake (u koje spadaju i neke vrste korala i meduze), crve, rakove (uključujući škampe, škampe čistače, jastoge i krabe), školjke (uključujući glavonoške), bodljikaše (uključujući morske zvijezde, morske rakove i morske krastavce), plaštaše, morske kornjače i morske zmije. Osim ljudi, sisvci na koraljnim grebenima su rijetka pojava; glavni izuzetak su kitovi poput delfina, koji ponekada prođu kroz ta područja. Neke od tih vrsta se direktno hrane koraljima, dok se druge hrane algama na grebenu. Biomasa grebena je pozitivno vezana za diverzitet vrsta.Ista mjesta na grebenu su često nastanjena različitim vrstama u različito vrijeme tijekom dana. Noćni grabežljivci se danju skrivaju, dok se druge ribe skrivaju od jegulja i morskih pasa.
Koraljne grebene nastanjuje više od 4000 vrsta riba. Razlozi te raznolikosti ostaju kontroverzni. Postoje razne hipoteze, a jedna od njih je "hipoteza lutrije", prema kojoj su se prve ribe koje su nastanile greben (sretni dobitnici) uglavnom uspijevale obraniti od onih koje su došle poslije; druga hipoteza je "hipoteza kompeticije", prema kojoj se odrasle jedinke takmiče za teritorij, a manje kompetitivne vrste moraju biti u stanju preživjeti u lošijim staništima; posljednja je "hipoteza predacije", prema kojoj je veličina populacije funkcija u smrtnosti riba nakon naseljavanja. Zdravi grebeni svake godine mogu stvoriti do 35 tona ribe po kvadratnom kilometru, ali oštećeni grebeni stvaraju mnogo manje.U grebenske vrste spadaju:
Ribe koje utječu na koralje hrane se ili malenim životinjama koje žive blizu koralja, algama ili samim koraljima. Ribe koje se hrane malenim životinjama su pripadnici Labridae, koji se hrane organizmima koji nastanjuju veće ribe, i Balistidae, koji se hrane morskim ježevima, dok u ribe koje se hrane algama spadaju Pomacentridae. Serranidae se hrane živim bićima koja nastanjuju alge, kao što su morski ježevi. Ribe koje se hrane koralima su pripadnici porodica Scaridae i Chaetodontidae.Ribe koje kruže rubovima grebena ili obližnjih livada morskih trava su grabežljivci, poput pripadnika roda Trachinotus, potporodice Epinephelinae, raznih skuša, nekih vrsta morskih pasa, barakuda i pripadnika Lutjanidae. Grebene nastanjuju i ribe koje se hrane biljkama i planktonom. Ribe koje se hrane morskomm travom su neki pripadnici Lutjanidae, te rodovi Pagellus i Conodon. Ribe koje se hrane planktonom su rod Caesio, raže, rod Chromis i nožne Holocentridae, Apogonidae i Myctophidae.Ribe koje nastanjuju koraljne grebene mogu biti jednako šarene kao i greben. Dobri primjeri su Scaridae, Pomacanthidae, Pomacentridae, Clinidae i Chaetodontidae. Noću neke mijenjaju svoje boje u neke koje su manje uočljive.
Morski ježevi, pripadnici Dotidae i morski puževi hrane se algama. Neke vrste morskih ježeva, kao što su Diadema antillarum, mogu imati ključnu ulogu u sprječavanju algi od pretjeranog rasta na grebenima. Nudibranchia and sea anemones eat sponges.
Određeni broj beskralježnjaka, koji se kolektivno nazivaju kriptofaunom, nastanjuju sami supstrat skeleta koralja, bilo bušenjem kroz skelet (procesom bioerozije) ili živeći u već postojećim šupljinama i pukotinama. Životinje koje buše stijenu su spužve, školjke i štrcaljci. U one koje nastanjuju greben spadaju mnoge druge vrste, naročito rakovi i mnogočetinaši.
Grebeni su svo vrijeme u opasnosti od pretjeranog rasta algi. Prevelik izlov ribe i višak hranjivih tvari s obale može omogućiti algama da postanu uspješnije od korala i izazovu njihovo izumiranje. U istraživanjima provedenim oko pretežno nenastanjenih tihooceanskih otoka, koji pripadaju SAD-u, pokazalo se da alge nastanjuju veliki dio istraženih lokacija s koraljima. Populacija algi sastoji se od busenastih algi, koralnih algi i makroalgi.
Sustavi koraljnih grebena su važna staništa morskih ptica, u koje spadaju i neke ugrožene vrste. Na primjer, Atol Midway na Havajima je stanište gotovo tri milijuna morskih ptica, uključujući i dvije trećine (1,5 milijuna) svjetske populacije Phoebastria immutabilis i jednu trećinu svjetske populacije Phoebastria nigripes. Svaka vrsta morskih ptica ima specifična mjesta za gniježđenje na atolu. Na Midwayu živi sveukupno 17 vrsta morskih ptica. Phoebastria albatrus je najrjeđi, sa manje od 2200 preživjelih jedinki nakon pretjeranog lova radi perja tijekom kasnog 19. stoljeca.
Morske zmije se hrane isključivo ribama i njihovom ikrom. Tropske ptice poput čaplji, bluna i pelikana hrane se grebenskim ribama. Neki gmazovi koji pretežno žive na kopnu također su vezani za grebene, na primjer varani, morski krokodil i polumorske zmije kao što je Laticauda colubrina. Morske kornjače se hrane morskim spužvama.
Prema zemljopisskoj rasprostranjenosti, koraljni grebeni mogu se podijeliti na dvije vrste: tropske koraljne grebene i dubokomorske koraljne grebene.
Koralji koji grade grebene u tropskim predjelima mogu preživjeti samo ako temperatura vode rijetko pada ispod 20°C. Iz tih razloga se prostor gdje mogu preživjeti smanjuje na 30° sjeverne do 30° južne širine. U Atlantiku se najsjeverniji koraljni grebeni nalaze na obalama Bermuda (32° 30' sjeverne zemljopisske širine), a najjužniji malo sjevernije od Rio de Janeira (23° J). Doduše, u zaljevu Hatteras (34° S) na južnoj obali SAD-a postoje i dvije vrste korala koje inače grade grebene, ali tu ih ne grade. Slična je i situacija s Tihim oceanom kod obale Tokija (38° S). Tu se koraljni grebeni pojavljuju tek na otocima Ryukyu (30° S). Najjužnije se pojavljuju na Velikom koraljnom grebenu sjeverno od Brisbanea u zaljevu Moreton (27° 30' J), a još jedan tihooceanski greben koji se nalazi južnije od ostalih je kod Rapa Itija, na istoj zemljopisnoj širini. Kod otoka Lord Howe topla morska struja omogućava nastajanje grebena i na 31° 30' J. U Crvenom moru, koraljni grebeni se prostiru do sjevernih obala akapskog zaljeva (29° 30' S). Najjužniji koraljni greben na svijetu nalazi se u indijskom oceanu na arhipelagu Houtman Abrolhos, na zapadnoj obali Australije (29° J). Na zapadnoj obali indijskog oceana koraljni grebeni se prostiru do otoka Inhaca kod obale Maputo (26° J, Mozambik). Budući da, većina koralja iz skupine Scleractinia živi u simbiozi sa zooksantelama, oni zavise od sunčeve svjetlosti, koja se znatno smanjuje sa povećanjem dubine vode. Ukupna površina koju pokrivaju koralji iznosi oko 600 000 km². Svake godine se istaloži 640 milijuna tona koraljnog vapnenca.
Litoralni (obalni) se mogu naći u plitkim područjima epikontinentalnog pojasa. Zbog miješanja slatke vode ti grebeni su bogatiji hranjivim tvarima nego neritički, pa ih zato češće nastanjuju koralji iz skupine Alcyonacea i alge.
Neritički grebeni nalaze se daleko od kontinenta, kada se putem vulkanske aktivnosti iznad površine mora pojave otoci. Neritičke grebene se najčešće mogu naći u tropskom dijelu Tihog oceana (Havaji, Tahiti). Ovdje se zbog niske količine hranjivih tvari može naći više vrsta koralja nego u litoralnim grebenima.
Mnogi koralji iz skupine Scleractinia mogu preživjeti i u hladnijim vodama s temperaturom ispod 20°C. Poznato je 37 takvih koralja u Sredozemnom moru, ali oni doduše ne tvore grebene. Većina koralja u mlakim i hladnim vodama su pojedinačni koralji iz porodica Caryophylliidae i Dendrophylliidae, koji rastu vrlo sporo, ostaju maleni, pa stoga ne grade grebene. Za razliku od svojih tropskih srodnika, oni ne preživljavaju na sunčevoj svjetlosti već se hrane zooplanktonom.
Jedan izuzetak je rod Lophelia, koji gradi kolonije i, zajedno sa vrstom Madrepora oculata, gradi ekstenzivne grebene sližne živicama. Najveći grebeni Lophelia dostižu visinu od 45 metara i dužinu od 2 kilometra. U odnosu na tropske koralje, oni rastu vrlo sporo. Rastu u prosjeku 7,5 mm godišnje, a najviše 20 do 25 mm godišnje. Vrlo veliki grebeni sagrađeni od tih korala su prema tome stari više tisuća godina. Pojas tih koraljnih grebena proteže se duž rubova europskog kopna od iberijskog poluotoka do Sjevernog rta. Dubokomorske grebene se obično može naći na dubinama između 200 i 600 metara. U norveškim fjordovima mogu se naći na dubini od 52 metra. Čak su i koraljni grebeni hladnih voda ugroženi ljudskim djelovanjem. Osim zagađenja mora, suvremene metode ribolova predstavljaju najveću prijetnju tim staništima. Jedna jedina mreža za pridneno koćenje može u nekoliko minuta uništiti greben koji je nastajao nekoliko godina.
Rubni grebeni protežu se duž obale većeg kopna ili nekog otoka. To je najrasprostranjeniji tip grebena, a u Crvenom moru gotovo i jedini. Rubni grebeni protežu se duž obala i mogu biti dugi kilometrima. Njihova širina je većinom manja od 100 metara, ali može iznositi i više stotina metara. Rubni grebeni nastaju upravo na obali u visini vode za vrijeme oseke, a rastom se šire dalje od obale. Njihova konačna širina zavisi od toga gdje dno mora iznenada strmo opada. Gornja površina rubnog grebena tako uvijek ostaje na istoj visini malo ispod razine mora. Kod starijih rubnih grebena, koji su se znatno proširili prema moru, događa se da su unutrašnji dijelovi udubili erozijom i stvorili lagunu. Lagune kod rubnih grebena mogu biti duboke između 100 i samo nekoliko metara. Kao i greben, one se protežu paralelno s obalom.
Barijerni grebeni podsjećaju na kasni stadij lagunskih rubnih grebena. Razlikuju se od njih po svojoj veličini i nastanku. Njihove lagune mogu biti široke nekoliko kilometara sa dubinom od 30 do 70 metara. Vanjski rub tih grebena nije ostatak grebena koji se prostirao od obale dotle, već se tu isprva i nalazio. Slično kao i kod nastanka atola, spuštanje morskog dna je glavni faktor nastanka ovih grebena. Budući da je za nastajanje grebena potreban jedan geološki proces, a barijerni grebeni nastaju sporije u odnosu na rubne, takva vrsta grebena je mnogo rjeđa. Najpoznatiji barijerni greben je Veliki koraljni greben. Ostali su: Koraljni greben Belizea i Lagune Nove Kaledonije. Barijerni grebeni mogu se naći i na obalama otoka Providencia, Mayotte, otocima Gambier, južnoj obali Kalimantana, dijelovima obale Sulawesija, jugoistočne Nove Gvineje i južnoj obali arhipelaga Louisiade.
Dok nabrojani tipovi grebena uvijek nastaju na obalama otoka ili kontinenata, platformni grebeni mogu nastati i u epikontinentalnom pojasu kao i na otvorenom oceanu, općenito bilo gdje, gdje se morsko dno proteže u pravcu vodene površine, tako da je omogućen rast zookstantelnih korala koji grade grebene. U južnom dijelu Velikog koraljnog grebena može se naći nekoliko platformnih grebena, skupine Swain i Capricorn u epikontinentalnom pojasu, 100 do 200 km od obale. Neki platformni grebeni kod sjevernih Maskarenskih otoka nalaze se nekoliko tisuća kilometara od glavnog kopna. Platformni grebeni rastu u svim pravcima, za razliku od rubnih i barijernih koji se šire samo prema moru. Mogu dostići različite veličine, od nekoliko stotina metara do nekoliko kilometara. Uglavnom su ovalnog ili jako izduženog oblika. Dijelovi grebena mogu se prostirati sve do površine mora i tvoriti pješčane plaže i malene otoke, oko kojih će nastajati rubni grebeni. U sredini platformnog grebena može se nalaziti laguna. Nazivaju se mrljastim grebenima i dostižu promjer od oko 12 metara. Ako platformni grebeni nastaju na nekoj izduženoj strukturi, npr. na izumrlom barijernom grebenu, mogu biti poredani u jednu liniju. Takav je recimo slučaj na istočnoj obali Crvenog mora kod Jeddaha. Kod starijih platformnih grebena unutrašnji dio može toliko erodirati da to dovede do nastanka pseudoatola. Oni se od pravih atola mogu odvojiti samo preciznim istraživanjima i eventualno bušenjem. Nekoliko platformnih grebena kod lakadisvkih otoka dobili su oblik slova "U" stalnim djelovanjem vjetra i morskih struja.
Atoli u pravilu nastaju od rubnih grebena oko vulkanskih otoka. Tijekom vremena, otok erodira i tone ispod razine mora. Do nastajanja atola vodi i snižavanje morskog dna uz izdizanje razine mora. Na kraju ostaje greben koji kao prsten okružuje lagunu. Maldivi se sastoje od 26 takvih atola.
Svaki greben može se podijeliti na različite zone koje nastanjuju samo određene biljke i životinje zbog životnih uvjeta koji su tu prisutni. Te su zone različito istaknute kod različitih tipova grebena, a mogu i varirati i kod pojedinih grebena. Dolje je predstavljena uobičajena građa jednog rubnog grebena.
Zona plaže je direktno vezana za kopno. Zbog oseke ona dvaput dnevno po nekoliko sati ostaje na suhome. Zonu obale pretežno nastanjuju krabe i zmije. Ispod razine mora tijekom oseke nalaze se alge, malene školjke i rakovi samci.
U unutrašnjim područjima dominiraju smeđe i modrozelene alge, a dalje prema moru crvene. U toj zoni algi živi samo mali broj životinja. Najčešće se javljaju morski ježevi. Moguće je naći i zmijače i krabe. U ovoj zoni živi vrlo malen broj riba, pretežno maleni glavoči i slingurke. U vanjskim dijelovima zone algi rastu razni korali pripadnici Alcyonacea i Scleractinia.
U prijelaznoj zoni nalazi se veće bogatstvo vrsta. Voda je tu dublja i čišća, a njezino komešanje jače nego u mjestima bližim kopnu. Tu se mogu naći veće kolonije korala Scleractinia, koji mogu graditi takozvane mikroatole. Međutim, i ta područja mogu vrlo rijetko ostati na suhom.
Vanjsko područje između unutrašnjeg nagiba grebena i vanjskog ruba grebena nikada ne ostaje na suhom. U prosjeku je širok 10 metara, ima dubinu od 40 cm do jednog metra. Snažan rad valova onemogućava taloženje pijeska i sličnog materijala. Tu dominiraju korali iz skupina Scleractinia i Alcyonacea, a alge se mogu rijetko naći. Od riba se mogu naći pretežno pripadnici Pomacentridae, Labridae i Acanthuridae.
Vanjski rub grebena je izložen jačem udaranju talasa. Dominiraju koralji skupine Scleractinia, a od njih više vrsta roda Acropora. Na područjima sa jakim strujama rastu moruzgve (morske sase). Na rubu grebena i na gornjem dijelu grebenskog nagiba žive mnoge ribe, koje se skrivaju u koralima i hrane planktonom. U pukotinama žive organizmi koji se hrane filtriranjem, kao što su spužve i korali roda Tubastraea. Mnoge ribe također koriste te rupe za skrivanje, na primjer ribe iz skupine Myripristinae.
U prednjem dijelu grebena, koji predstavlja prijelaz sa grebenskog nagiba na otvoreno more, nalaze se grebenski supovi međusobno razdvojeni površinama pokrivenim pijeskom; sagrađeni su od korala. U dubljim vodama dalje od stupova nalaze se mnogi rodovi koralja iz skupina Scleractinia i Alcyonacea, čiji broj opada s porastom dubine. Prednji dio grebena je mjesto života mnogih riba, kao što su ribe iz porodica Chaetodontidae i Pomacanthidae. Tu se također mogu naći i ribe grabežljivice, kao što su ribe iz potporodice Epinephelinae i murine.
Već nekoliko godina postoji trend gradnje umjetnih grebena. Primijetivši kako na potopljenim predmetima, kao što su brodovi i avioni, nakon nekoliko godina narastu grebeni, ljudi su počeli namjerno potapati umjetne objekte. Pri tome je bilo velikih neuspjeha, kao u slučaju grebena Osborne koji je napravljen od milijuna starih automobilskih guma, ali bilo je i uspjeha. Tako se npr. postavljaju tzv. grebenske kugle (betonske polukugle s mnogo rupa) i čelične strukture prema Biorock tehnologiji na područjima sa slabim strujanjem vode, kako bi se za kratko vrijeme mogli nataložiti minerali na koje se hvataju polipi koralja. I u akvaristici se radi na stvaranju umjetnih koralja.
Broj koraljnih grebena se ubrzano smanjuje - nestala je već jedna petina grebena. To se događa zbog izlova ribe dinamitom i cijaninom, izlova općenito, kao i industrijskog onečišćenja, izgradnje i nasukanih brodova.
Koraljni grebeni služe kao odličan izvor proteina za 800 milijuna ljudi u jugoistočnoj i južnoj Aziji, istočnoj Africi i na Karibima. Imaju veliku materijalnu vrijednost, zato što onemogućavaju eroziju obala i njihovo oštećivanje tijekom oluja. Turisti cijene njihovu ljepotu. Koraljni grebeni su također stanište velikog broja morskih bića i od velike su važnosti za njihovo preživljavanje.
Prema procjeni oceanologa je u travnju 2007. bilo uništeno 20 % svih koraljnih grebena na svijetu, a daljih 50 % je vrlo ranjivo.
Koraljni grebeni nastajali su i u prijašnjim povjesnim razdobljima. Dolomiti, Hoher Dachstein i druge planine u sjevernim vapnenačkim Alpima najvećim dijelom se sastoje od koraljnog vapnenca i zapravo su fosilizirani koraljni grebeni, koji su nastali tijekom alpske orogeneze. Kod Hoher Gölla mogu se i raspoznati zone jednog grebena s lagunom.Prvi, koji su se pojavili još u prekambriju, bili su stromatoliti. Nisu ih tvorili žarnjaci, već su nastali spajanjem sedimentnih čestica tijekom rasta mikroorganizama, pretežno cijanobakterija. U donjem kambriju su nastali maleni grebeni koje su tvorili pripadnici Archaeocyatha (moguće specijalizirana skupina spužvi) sa stromatolitima. Dostizali su dužinu od 30 metara i širinu od najviše tri metra.Pripadnici Tabulata i Rugosa bili su prvi pravi koralji koji su u periodu između ordovicija i perma gradili grebene. Od tada se može govoriti o postojanju pravih koraljnih grebena. U siluru i devonu grebeni nisu bili nastanjeni samo koraljima, već i stromatoporama, koje bi mogle biti u srodstvu sa spužvama. Nastajanje koraljnih grebena prekinuto je nakon permsko-trijaskog masovnog izumiranja, u kojem su nestali i pripadnici Rugosa i Tabulata. Nove koraljne strukture nastaju sredinom trijasa i napreduju tijekom cijelog mezozoika. U gornjem mezozoiku pripadnici Hippuritoida također postaju vrlo bitni graditelji grebena. Oni izumiru tijekom K-T izumiranja. Od tada su pripadnici Scleractinia najvažniji graditelji koraljnih grebena.
Veliki koraljni greben, najveći koraljni greben i prirodna struktura na svijetu
Koraljni trougao, koji obuhvaća Filipine, Istočni Timor, dio Indonezije, Novu Gvineju i SolomonskiOtoci, s otocima Raja Ampat u centru. Kod Raja Ampata je 2006. otkriveno 20 novih vrsta koralja.
Helmut Schumacher: Korallenriffe. BLV Verlagsgesellschaft, München 1988., ISBN 3-405-13614-8.
Yossi Loya i Ramy Klein: Die Welt der Korallen. Jahr Verlag, Hamburg 1998., ISBN 3-86132-226-9.
Riffe.de – Stranica o koraljnim grebenima Prof. Reinholda Leinfelder s velikim brojem internetskih poveznica
Grebeni - fascinantna tema za nastavu u školi. Profil Bd. 13 od Leinfelder, R., Kull, U., Brümmer, F. (Hrsg.) 2. Auflage 2002. (E-tekst kao PDF-datoteka, razne verzije za skidanje)
Koraljni grebeni - centri biodiverziteta i evolucije. In: Hansch, W. (Hrsg.): Katastrophen in der Erdgeschichte. Wendezeiten des Lebens. - Museo, 19, 180–199, Heilbronn. Od Reinhold Leinfelder (E-tekst kao PDF-datoteka, 788 KB; alternativni izgled 3,3 MB)
palaeo.de/tv - Razgovori i prezentacije o grebenima direktorij poveznica (engl.) (njem.)

Košarka je šport u kojem dvije momčadi sastavljene od pet igrača pokušavaju ostvariti što više poena (bodova) ubacivanjem lopte kroz obruč koša pod organiziranim pravilima. Kada se to dogodi govori se o košu.
Do bodova se dolazi ubacivanjem lopte kroz obruč koša pod uvjetom da je lopta kroz obruč prošla odozgo. Momčad koja na kraju utakmice ostvari više bodova pobjednik je. Koš zabijen unutar luka vrijedi 2 boda, iza luka vrijedi 3 (trica), a slobodno bacanje vrijedi 1 bod. Loptom se upravlja njenim odbacivanjem od podloge (dribling) ili međusobnim dodavanjem između suigrača. Tjelesni kontakt koji ometa igrača u igri nije dozvoljen (prekršaj). Postoje strogo određena pravila i načini na koje se lopta smije voditi.
Tijekom vremena košarka je razvila uobičajene tehnike pucanja, dodavanja i dribilinga, kao i pozicije igrača i napadački i obrambeni mehanizam. Dok se uobičajena natjecateljska košarka odvija pod strogim i točno određenim pravilima, razne vrste košarke učinile su košarku bližu igračima i s manjim brojem pravila. Košarka je jedan od najgledanijih sportova na svijetu.
Dok je natjecateljska košarka isključivo dvoranski sport koji se odvija na terenu za košarku, manje regulirane vrste košarke mogu se igrati i kao vanjski sport na podlogama različitim od parketa, koji je standard za natjecateljsku košarku.
U ranom prosincu 1891., doktor James Naismith, kanadski liječnik, na tadašnjem Sveučilištu McGill (danas Sveučilište Springfield), osmislio je sasvim novu dvoransku igru s namjerom zadržavanja kondicije svojih učenika tijekom dugih zima. Nakon odbijanja ideja objašnjenjem da su pregrube ili nepotpune, prilagodio je nekoliko sportova u jednu cjelinu i napisao je jednostavna pravila. Stavio je koš na visinu od 3.05 metara (10 stopa). Taj koš se razlikovao od današnjega po tome što je imao čvrsto dno, dok današnji koševi imaju mrežicu koja propušta loptu. Dok su koševi imali čvrsto dno, svaki put nakon postignutoga koša lopte su se morale izbijati iz koša. Naismithova nova igra bila je vrlo slična rukometu koji je nastao otprilike u isto vrijeme kao i košarka, krajem 19. stoljeća.
Ženska košarka počela je 1892. kada je Senda Berenson, profesorica tjelesnog odgoja prilagodila Naismithova pravila ženama. Prva službena košarkaška utakmica održana je 20. siječnja 1892. u dvorani Gimnazije YMCA. Igralo se s devet igrača na terenu upola kraćem nego današnji NBA teren. Originalni naziv košarke na engleskom je basketball, a složenica je od riječi basket – koš i ball – lopta. Ime je Naismithu sugerirao jedan od njegovih učenika. Igra je bila popularna od samog početka.
Prvi igrači košarke bili su studenti Gimnazije YMCA. Kasnije igra se proširila na čitav SAD i Kanadu. Do 1896. godine postojala su i brojne ženske košarkaške momčadi, no poprilično gruba pravila i brojna publika odvratila su košarku od primarnog cilja YMCA, igre koja pomaže studentima da ostanu u formi. No, usprkos tome, prije Prvog svjetskog rata uspostavili su se brojni amaterski savezi s amaterskim klubovima, i to u SAD-u. 
Košarka se prvo igrala s nogometnom loptom. Prve lopte izrađene isključivo za košarku bile su smeđe, što je bila uobičajena boja sve do pedesetih 20. stoljeća kada je Paul Tony Hinkle, u potrazi za loptom koja bi bila uočljivija, u optjecaj uveo narančastu loptu, koja je i danas standardna.
Odbacivanje lopte od podloge (dribling) nije bilo predviđeno prvim pravilima. Predviđeno je bilo samo dodavanje lopte između suigrača odbacivanjem lopte od podloge. Dodavanje lopte bio je prvi primjer pomicanja lopte. Dribling je postupno našao put do košarke i postao dozvoljen, no nije se previše koristio zbog nepravilnoga oblika tadašnjih lopti i njihovog nepravilnoga odskoka. Tek je sredinom pedesetih dribling postao popularna metoda baratanja loptom, što je bilo uvjetovano poboljšanjem njenih svojstava za što je zadužan već spomenuti Paul Tony Hinkle.
Košarka, netball, odbojka i lacrosse jedini su sportovi s loptom koji su izmišljeni u državama Sjeverne Amerike. Druge igre poput baseballa i kanadskog nogometa izmislili su Europljani, Azijci ili Afrikanci.
James Naismith i Senda Berenson imali su presudnu ulogu u uspostavi sveučilišne košarke. Naismith je bio trener Sveučilišta Kansas šest godina prije prepuštanja mjesta treneru Phogu Allenu. Naismithov učenik Amos Alonzo Stagg predstavio je košarku Sveučilištu Chicago, dok je Adolph Rupp, Naismithov student u Kansasu, ostvario izvrsne uspjehe sa Sveučilištem Kentucky. 1892. godine i žene dobivaju prvi sveučilišni klub na Sveučilištu California. 21. ožujka 1893. odigrala se i prva utakmica između ženskih momčadi, Sveučilište California - Sveučilište Smith. Iste godine odigrale su se još brojne utakmice ženskih momčadi, a 1895. godine ženska sveučilišna košarka širi se i na druge savezne države SAD-a. Prva utakmica za žene između dva sveučilišta odigrana je 4. travnja 1896. između Sveučilišta Stanford i Sveučilišta Berkeley. Svaka momčad sastojala se od devet igračica, a rezultat je bio 2-1 za Stanford. Nakon uspjeha ženske sveučilišne košarke došlo je do uspostave brojnih muških momčadi. 1910., kada je košarka već bila popularan sport, tadašnjem američkom predsjedniku Rooseveltu predloženo je formiranje izvršnog tijela zbog čestih sudačkih nepoznavanja pravila. Na taj način nastao je Međusveučilišni savez (IAA).
Broj momčadi je rastao tijekom dvadesetih 20. stoljeća. Postojale su stotine muških momčadi u gradovima diljem SAD-a, dok je organizacija bila na vrlo niskoj razini. Igrači su se stalno premještali iz klubova, a mjesto odigravanja utakmica bile su zadimljene plesne dvorane. Momčadi su odigravale i do dvjesto utakmica godišnje na raznim natjecanjima. Košarka kod žena bila je bolje organizirana. Kada je 1905. Nacionalni košarkaški savez SAD-a za žene objavio pravila, u njima se spominjao broj igrača koji je varirao od šest do devet i broj službenih osoba (sudaca, kontrolora, delegata) kojih je obavezno moralo biti jedanaest. Međunarodna sportska federacija za žene uvrstila je 1924. godine košarku u svoje službene sportove. 1926. godine žene se natječu u amaterskoj ligi. Jedna ženska momčad, Golden Cyclones, natjecala se i protiv muških ekipa, i to po muškim pravilima. Do 1938. godine žene su promijenile sustav igre, te su počele igrati sa šest igračica na terenu od dvije polovice, a ne tri, kako se do tada igralo. Prvi nacionalni turnir za muškarce održan je u New York u 1938.
Sveučilišna košarka raspadala se zbog kockarskih skandala koji su je potresali između 1948. i 1951. Desetci igrača optuživani su za namještanje utakmica. Slabilo je i izvršno tijelo koje je na kraju potpuno izgubilo kontrolu nad natjecanjima.
U prošlosti je većina američkih koledža bila veličinom i brojem učenika znatno manja nego današnji. Tijekom prvih desetljeća 20. stoljeća, košarka je postala iznimno popularan sport između školskih obveza zbog jednostavne opreme potrebne za igru. Prije pojave televizije i televizijskih prijenosa utakmica između koledža, popularnost košarke bila je neusporediva s bilo kojim drugim sportom u velikom dijelu SAD-a i manjem dijelu Kanade.
Danas doslovno svaki koledž u SAD-u ima svoj vlastiti košarkaški teren koji služi za utakmice između koledža. Popularnost košarke ostala je visoko i u ruralnim sredinama gdje je postala oličje samih zajednica. Studenti su nakon diplomiranja odlazili u profesionalne vode. U košarkaškoj sezoni 2003./04., 1.002.797 studenata i studentica predstavljali su svoje koledže na natjecanjima. Države Illinois, Indiana i Kentucky poznate su po broju igrača koji nakon koledža idu u NBA. O tome je govorio i film pozdravljen od kritike, Hoosiers.
Podrobniji članak o temi: National Basketball Association1946. godine, National Basketball Association (hrv. Nacionalni košarkaški savez) je uspostavljen, te je organizirao natjecanje za muške profesionalne klubove iz SAD-a i Kanade. Smisao saveza bila je povećavanje popularnosti košarke. Prva utakmica održana je u Torontu 1. studenog 1946., a momčadi su bile Toronto Huskies i New York Knickerbockers. Drugi savez u SAD-u, Američki košarkaški savez, prijetio je narušavanjem popularnosti NBA sve do 1976. godine kada su se NBA i američki savez spojili. Danas je NBA najjača profesionalna košarkaška liga na svijetu po popularnosti, zaradom, talentu i razini natjecanja.
NBA je bila liga nekih košarkaških genijalaca uključujući: Georgea Mikana, prvog dominantnog big mana; Boba Cousyja, igrača s nevjerojatnom kontrolom lopte; Bill Russell, obrambenog genijalca; Wilta Chamberlaina, jedinog igrača koji je zabio sto koševa na jednoj utakmici; Kareema Abdul-Jabbara, igrača s najviše postignutih koševa u karijeri; Johna Stocktona, genijalnog razigravača, te naravno Michaela Jordana, prema brojnim stručnjacima, najpotpunijeg igrača svih vremena.
NBA ima i svoju žensku inačicu WNBA koja je započela 1997. Iako je početna sezona bila puna nesigurnosti, nekoliko igračica koje su igrale vrlo atraktivnu košarku spasile su cijeli projekt i podigle razinu popularnosti WNBA na višu razinu. Ostali ženski profesionalni sportovi u SAD-u su propali isključivo zbog popularnosti WNBA. 
2001. godine NBA je razvio i svoju pripremnu ligu, NBDL. Liga trenutačno ima petnaest klubova od sezone 2006./07., nakon što joj je dodano još sedam klubova.
Međunarodnu košarkašku federaciju (FIBA) uspostavilo je 1932. osam država koje su ujedno postale i prvih osam članica: Argentina, Grčka, Čehoslovačka, Italija, Latvija, Rumunjska, Portugal i Švicarska. U to vrijeme FIBA je okupljala samo amaterske igrače i momčadi što se vidjelo u imenu FIBA-e (pod slovom A - amateur). Danas FIBA logično okuplja najveći broj profesionalaca, ali je francuski akronim ostao nepromijenjen.
Košarka je ušla u program Olimpijskih igara na Igrama 1936., iako je demonstracijski turnir održan još na Igrama 1904. Na košarkaškim turnirima na Olimpijskim igrama dominirali su i još dominiraju Amerikanci koji nisu osvojili samo tri titule. Prvi poraz na Olimpijadi bio je u finalu Igara 1972. protiv SSSR-a. 1950. godine održano je prvo Svjetsko prvenstvo u košarci u Argentini, a 1953. su i žene dobile Svjetsko prvenstvo koje se održalo u Čileu. Ženska košarka je dodana u olimpijski program na Igrama 1976., a dominirale su Amerikanke.
FIBA je odbacila odvojenost natjecanja amatera i profesionalaca relativno kasne 1989. godine, a na Olimpijskim igrama 1992. profesionalcima je dozvoljen nastup. Dominacija SAD-a nastavljena je i pojavom njihovoga Dream Teama. Važno je napomenuti kako je SAD u finalu pobijedio hrvatsku reprezentaciju na čelu s Draženom Petrovićem. No, kako su i druge reprezentacije počele oslanjati se isključivo na profesionalce, dominacija SAD-a počela je opadati, da bi na SP-u 2002. završili na šestom mjestu, iza Jugoslavije, Argentine, Njemačke, Novog Zelanda i Španjolske. Na Olimpijskim igrama 2004. u Ateni dogodio se prvi poraz Dream Teama na Olimpijskim igrama od Portorika i Litve u grupnoj fazi natjecanja. Na kraju su osvojili treće mjesto pobijedivši Litvu u utakmici za treće mjesto. 
Košarkaški turniri održavaju se diljem svijeta za muškarce i žene bilo koje dobi. Globalna popularnost ovoga sporta očituje se brojem igrača raznih nacionalnosti u NBA. Igrači dolaze sa svih naseljenih kontinenata na Zemlji. Steve Nash je Kanađanin; Kobe Bryant je Amerikanac koji je proveo većinu svoje mladosti u Italiji; Dirk Nowitzki je iz Nijemac; Pau Gasol je Španjolac; Manu Ginobili je Argentinac... Košarka je postala globalni sport o čemu najbolje svjedoči podatak da je u najboljoj petorci na zadnja dva SP-a bio samo jedan Amerikanac, Carmelo Anthony na SP-u 2006.
Mjere i trajanje napada najčešće variraju između turnira i organizacija; u ovom dijelu članka koriste se međunarodna i NBA pravila.
Smisao igre je premašiti broj koševa (poena) druge momčadi ubacivanjem lopte kroz obruč protivničkoga koša pod uvjetom da je lopta ušla kroz obruč bez da je prošla kroz donji dio obruča, već od iznad, te sprečavanje protivničke momčadi da ubaci loptu kroz koš momčadi koja se brani.Smiju se napravit 2 koraka treći korak su koraci. Pokušaj ubacivanja lopte kroz obruč (u koš) zove se udarac ili šut. Uspješan šut iz igre vrijedi dva poena ako je šut upućen na način da je zadnje mjesto na kojemu je šuter stajao bilo unutar luka polumjera 6.75 (do 2010./11. 6.25) metara u Europi, te 7.24 metara u NBA. Šut izvan toga luka vrijedi tri poena.
Utakmica se igra po četiri četvrtine od deset (međunarodna košarka) ili dvanaest minuta (NBA). Na sveučilištima se igraju dva poluvremena od 20 minuta, dok većina koledža igra četiri četvrtine od osam minuta. Veliki odmor nakon dvije četvrtine traje petnaest minuta, a odmor između dvije četvrtine traje dvije minute. Ako je igra neodlučena nakon četiri četvrtine igra se jedan produžetak od pet minuta. Ako je nakon jednog produžetka utakmica i dalje neodlučena, produžetci se nastavljaju dok se ne dobije pobjednik. Momčadi mijenjaju koševe nakon dvije odigrane četvrtine. Sat se pomiče dok je lopta u igri; kad je lopta izvan granica ili nije u aktivnoj igri, sat se zaustavlja. Upravo zbog toga utakmice traju otprilike dva sata, mnogo više od predviđenih 40 (međunarodna košarka) ili 48 minuta (NBA).
Na terenu u igri smije biti pet igrača jedne momčadi u isto vrijeme. Momčadi smiju imati maksimalno sedam zamjena. Zamjene se mogu obavljati neograničeno, ali samo kad je sat zaustavljen, tj. kad igra nije aktivna. Momčadi imaju trenera, koji najčešće razvija taktiku i strategiju momčadi, te ostalo osoblje koje također aktivno sudjeluje, no izvan terena (liječnici, pomoćni treneri, statističari).
I za žene i muškarce dres je isti. Standardni se dres sastoji od hlača koje u današnje vrijeme dosežu ispod koljena i majice bez rukava s jasno vidljivim brojem koji nema nitko drugi u momčadi, koji je otisnut i na prsima i leđima. Profesionalni košarkaši koriste specijalnu obuću s visokim đonom koji osiguravaju dodatnu potporu petama. Osim broja, na majicama se nalaze i imena kluba, igrača i sponzora.
Broj time-outova na utakmici ograničen je najčešće na šest. Traju po ne više od jedne minute, osim ako nije predviđeno da traju duže zbog televizijskog prijenosa. Utakmicu kontroliraju suci kojih je na jednoj utakmici četiri: glavni sudac, dva pomoćnika i jedan sudac za stolom, koji vodi brigu o broju postignutih koševa, osobnim pogreškama igrača, vremenu, strelici posjeda i vremenu napada.
Jedina oprema koja je prijeko potrebna za odigravanje košarkaške utakmice su lopta i ravni pravokutni teren s koševima na suprotnim krajevima terena. Košarka na natjecateljskoj razini zahtijeva više opreme kao sat, tablu s rezultatom, alternativne strelice posjeda, te operativni sustav na konstrukciji koša sa sirenom.
Regularni košarkaški teren za međunarodnu košarku ima mjere 28x15 metara, a u NBA 29x15 metara. Većina terena ima parket izrađen od drva. Željezni koš s tablom, mrežom i obručom visi 1.2 metara unutar terena po sredini s visinom gornjeg obruča od 3.05 metara. Ove mjere gotovo su identične u svim ligama na svijetu. Dok dimenzije terena ili table na košu mogu varirati bez pretjeranoga učinka, vrlo je važno da obruč bude na točnoj visini od 3.05 metara. Čak i maleno odstojanje od nekoliko centimetara, pa čak i milimetara, može imati veliki učinak na uspješnost šuteva.
Lopta se smije voditi prema košu njenim pucanjem (šutom), dodavanjem između igrača, njenim bacanjem, guranjem, kotrljanjem ili driblingom (odbacujući loptu od poda prilikom trčanja).
Lopta mora ostati unutar terena; momčad koja zadnja dodirne loptu prije nego što ona dodirne graničnu crtu terena ili ju prijeđe gubi posjed nad loptom. Igrač koji se kreće s loptom (koju drži objema rukama) ne smije pomaknuti obje noge dok dribla (vodi loptu), inače se sude koraci, ne smije loptu uhvatiti objema rukama niti driblati s objema rukama, inače se sudi duplo vođenje. Ruka igrača ne smije biti ispod lopte dok dribla, inače se sudi nošena lopta. Momčad koja ima posjed lopte u napadačkom dijelu terena ne smije vratiti loptu u obrambeni dio terena. Lopta se ne smije udariti šakom. Ako se igrač ogluši o neko od ovih pravila dok je njegova momčad u napadu, momčad gubi loptu; ako se momčad branila, napad se ponavlja od početka.
Postoje ograničenja koja se odnose na: vrijeme dozvoljeno da lopta u posjedu neke momčadi prijeđe iz obrambenog u napadački dio terena (osam sekundi); maksimalno dozvoljenom vremenu koje može proći bez da lopta u posjedu momčadi dodirne obruč protivničkog koša (24 sekunde); držanju lopte bez driblanja (vođenja lopte) dok je igrač u posjedu lopte (pet sekundi), te zadržavanju u reketu, mjestu ispod koša (tri sekunde). Ova pravila su uvedena da natjeraju momčad na napad.
Igrač ne smije ometati koš dirajući bilo koji dio konstrukcije koša niti dirati loptu koja je u silaznoj putanji nakon upućenoga šuta protivnika prema košu, te ne smije dirati loptu koja je na obruču (u NBA se ne smije dirati niti lopta koja je okomito iznad obruča). Ako se neki igrač koji brani svoj koš ogluši na ovo pravilo, radi se o goaltendingu, tj. udarac koji je uputio protivnik smatra se uspješnim. Ako neki igrač puca prema košu, a njegov suigrač ogluši se na neko od ovih pravila, napad se prekida, te lopta prelazi u posjed momčadi koja se u tom napadu branila.
Pokušaj da se protivnika nesportski ošteti preko tjelesnog kontakta nije dozvoljen i naziva se prekršaj (faul). Prekršaje najviše čine igrači momčadi koja se brani, no učestali su i prekršaji u napadu (igrači momčadi koja napada). Igrači na kojima je prekršaj napravljen ili dobivaju loptu da je ubace sa strane ili pucaju slobodno bacanje ako su faulirani prilikom šuta ili je momčad koja je napravila prekršaj iskoristila bonus. Jedan poen se dodjeljuje momčadi čiji igrač ubaci loptu na slobodnom bacanju, koji se izvodi iza linije udaljene od koša 4.5 metara. Igračima je dozvoljeno pucati slobodno bacanje i iza linije, no unutar kruga koji je jasno ucrtan na slici desno. Najbolji primjer za takvo izvođenje slobodnjaka bio je Nick Van Exel koji je izvodio slobodna bacanja metar iza linije.
Većina sudaca zna improvizirati u svojim odlukama, npr. u situacijama kada nema očitog prekršaja, a sudac misli kako se radi o nesportskom oštećivanju protivnika. No, sudac može i previdjeti prekršaj, bilo namjerno ili slučajno. Kriteriji sudaca variraju između utakmica, liga, natjecanja, no najviše između samih sudaca.
Igraču ili treneru koji pokaže nesportsko ponašanje npr. svađanjem sa sucem ili tučom s drugim igračem, može se dodijeliti tehnička pogreška. Kada se tehnička pogreška dodijeli, protivničkoj momčadi se dodjeljuju dva slobodna bacanja i posjed, iako i ovo pravilo varira između natjecanja.
Ponovljeni incidenti mogu rezultirati isključenjem. Težak prekršaj koji igrač napravi s namjerom izravnoga ometanja igre i protivnika bez namjere igranja loptom, naziva se namjerni prekršaj (eng. flagrant foul). Kada dođe do namjernoga prekršaja kazna je teža; sudac smije i izbaciti krivca za prekršaj iz igre, ako je to po mišljenju suca potrebno. 
Ako momčad prijeđe dozvoljeni broj prekršaja u periodu utakmice (četvrtini ili poluvremenu), koji iznosi četiri, protivničkoj momčadi dozvoljeno je pucanje jednog ili dva slobodna udarca (ovisno o pravilima natjecanja) nakon svakoga idućega prekršaja. Igraču koji napravi pet (međunarodna košarka) ili šest prekršaja (NBA), uključujući tehničke pogreške, nije dozvoljen nastavak utakmice, te se isti igrač mora udaljiti s terena. Kaže se da je igrač fouled out.
Iako košarkaška pravila ni na jedan način ne određuju pozicije u košarci, one su se razvile kao osnovni i prijeko potrebni dio košarke. Tijekom prvih pet desetljeća razvitka košarke koristila su se dva guarda, krila i centar. Od osamdesetih 20. stoljeća u petorci koja nastupa na terenu svaki igrač ima drugačiju ulogu:
razigravač (point guard, razigravač, jedinica): organizira napad čitave momčadi kontroliranjem lopte i njenim pravilnim upućivanjem suigraču u prilici;
šuter (dvica, duja): šuter je igrač koji puca prema košu najviše u utakmici i od kojega se očekuje uspješno izvršavanje tih šuteva, dok se u obrani šuter brine za najboljeg protivničkog pucaća dalekometnih šuteva;
krilo (trica): krilo je zaduženo za ostvarivanje poena dalekometnim šutevima s krila ili probijanjem po krilu prema košu, dok se u obrani krilo prvenstveno brine za obrambene skokove i oduzimanja lopti protivnicima, iako može ponekad igra i aktivniju ulogu u obrani;
krilni centar (mali centar, četvorka): igra napadački često leđima okrenut prema košu zbog lakšeg primanja lopte od suigrača, dok se u obrani bori protiv protivničkog krilnog centra (man-to-man obrana) ili čuva koš, tj. smješten je ispod koša (u zonskoj obrani);
centar (petica): koristi masu i visinu za zabijanje koševa u napadu, dok u obrani igra ispod koša s namjerom zaustavljanja prodora protivnika prema košu.Iznad opisana mjesta i pozicije igrača su fleksibilni. Ponekad će momčad koristiti napad sa tri šutera, kod koje se krilni centar ili centar zamjenjuju jednim šuterom. U igri se najviše na svojim pozicijama izmjenjuju razigravač i šuter, pogotovo ako ti igrači imaju istančan osjećaj za vođenje igre i driblanje loptom.
Dvije su osnovne obrane u košarci: zonska obrana i man-to-man. Kod zonske obrane svi igrači blokiraju bilo kojeg protivničkog igrača koji pokuša probiti zonu (naime, obrambeni igrači su raspoređeni oko reketa). U man-to-man obrani svaki igrač pazi igrača koji mu je unaprijed određen taktikom i strategijom trenera. Naravno, postoje brojne varijacije i u obranama.
Napadačke strategije variraju više od obrambenih strategija. Uobičajena strategija u napadu je dodavanje lopte slobodnom igraču i kretanje igrača bez lopte u poziciju za zabijanje koševa. Brzo kretanje napadačkog igrača koji je bez lopte naziva se cut (rezanje). Dozvoljeni način da se protivnička obrana onesposobi na način da se tijelom zaštiti razigravač napadačke momčadi je screen ili pick, što se u hrvatskom jeziku jednostavno prevodi kao blok. Igrač koji tijelom blokira braniča ne smije se micati, jer u protivnom momčad koja napada gubi posjed lopte. Čitava strategija se razvila iz bloka - pick and roll - u kojem igrač radi blok i omogućuje svom razigravaču napredak prema protivničkom košu. Momčadi imaju spremljene strategije koje se dogovaraju na treninzima, sve u svrhu nepredvidljivosti poteza momčadi u napadu. Za odabiranje strategije najčešće je zadužen razigravač.
Obrambene i napadačke strategije i pozicije predmet su gotovo svakoga time-outa kojeg treneri uzimaju. Razlog za to je najčešće neučinkovitost pojedine strategije i prelazak na novu strategiju, za koju trener vjeruje da će donijeti više uspjeha u napadu momčadi.
Šutiranje je čin u košarci kojim se lopta pokušava ubaciti kroz obruč, dakle u koš. Dok metode zabijanja koševa variraju od igrača do igrača i situacija, najčešće tehnike su navedene ispod.
Igrač bi trebao biti okrenut licem prema košu s nogama raširenima do širine ramena, koljenima lagano savijenima i ravnim leđima. Igrač drži loptu prstima u dominantnijoj (jačoj) ruci malo iznad glave, dok slabija ruka igraču koristi za pridržavanje lopte. Za ciljanje prema košu igračev lakat mora biti pod pravim kutom, a dlan okrenut prema košu. Lopta se puca na način da se koljena prvo saviju, a zatim izravnaju, dok se ruka kojom se puca također izravnava; lopta se ispušta iz dlana nakon što dlan napravi potpuni pokret prema dolje. Kada se zaustavi ruka kojom se puca nakon ispuštanja lopte, to se naziva follow-through, a koristi se za postizanje veće preciznosti. Slabija ruka prilikom šuta služi samo za pridržavanje lopte i njeno bolje usmjeravanje prema košu, ne za pojačavanje šuta.
Igrači često pokušavaju zavrtiti loptu prema nazad (backspin) s namjerom ublažavanja njenog učinka na obruč. Idealna putanja varira, no većina trenera savjetuje igračima luk. Igrači pucaju najčešće izravno u koš (unutar obruča), no uvelike se koristi i tabla za preusmjeravanje lopte u koš i postizanje šuta
Dva najčešća udarca su udarac s mjesta (opisan iznad) i skok-šut. Šut s mjesta se izvodi s mjesta iz uspravne pozicije, te oba stopala čvrsto stoje na podu. Ovakav šut koristi se najviše kod slobodnih bacanja. Skok-šut, pak, izvodi se prilikom skoka, najčešće u trenutku kada je šuter između skoka i pada, dakle, u trenutku mirovanja. To omogućuje daleko veći domet šuta i nadskok braniča koji pokušava blokirati šut. Lopta se mora ispustiti iz ruke (nije obavezno pucati, već se može i dodati) prije ponovnog dodira stopala i poda. U protivnom sude se koraci i momčad gubi posjed lopte.
Još jedan uobičajeni šut naziva se polaganje. Ovaj šut zahtijeva od igrača malu udaljenost između koša i samog igrača, a šut uključuje skok i lagano ispuštanje lopte od table u koš. Verzija polaganja koja ne uključuje dodir lopte s tablom naziva se finger roll. Šut koji najviše zadovoljava publiku je zakucavanje, kod kojega igrač koji ima loptu skače visoko i ispušta loptu prema dolje rukom dodirujući obruč nakon što lopta uđe kroz obruč. Potpuno promašeni šut kod kojega lopta ne dira niti tablu niti obruč naziva se air ball.
Dodavanje je metoda pomicanja lopte između igrača. Kada igrač ima loptu u posjedu i želi je dodati, gotovo uvijek će napraviti korak naprijed u svrhu povećavanja snage i preciznosti dodavanja prema suigraču.
Dodavanje s mjesta naziva se dodavanje s prsa. Lopta se dodaje izravno s prsa dodavača prema prsima suigrača koji prima loptu. Dobro izvedeno dodavanje s prsa uključuje pomak palca na objema rukama u svrhu povećavanja brzine lopte i onemogućavanje obrambenim igračima da ukradu loptu.
Još jedan način dodavanja je dodavanje od poda. Kod ovakvoga dodavanja lopta se upućuje iz ruku dodavača, te na dvije trećine puta prema suigraču odskoči od poda. Lopta koja odskoči od poda putuje sporije od dodavanja s prsa, no obrani je teže presjeći i ukrasti loptu zbog nepredvidljivije putanje i činjenice što je namjerno udaranje lopte prekršaj i gubitak posjeda nad loptom. Upravo radi toga igrači koji napadaju koriste dodavanje od poda.
Lopta se može dodati preko braniča. Tada se lopta ispušta iz ruke dodavača u trenutku kada mu je ruka kojom dodaje iznad glave.
Lopta se može dodati odmah nakon skoka. To se naziva outlet pass, a kod toga dodavanja igrač odmah nakon što primi loptu dodaje ju suigraču.
Najvažniji aspekt bilo kojega dodavanja nemogućnost je presijecanja od strane obrane. Dobri dodavači unaprijed znaju u kojoj će poziciji biti njihov suigrač kojem će dodati loptu, a osim toga, imaju veliku preciznost i brzinu dodavanja. Ovakvi dodavači znaju dodati loptu i bez gledanja prema suigraču
Dribling je čin u košarci kojim se lopta stalno odbija od poda, što je obavezno ako igrač želi napredovati s loptom u posjedu. Prilikom driblanja igrači guraju loptu prema podu i izbjegavaju nježno bacanje, što otežava braničima krađu lopte, a igraču koji vodi loptu omogućava veću kontrolu. Kada igrač dribla pored protivnika mora imati moć driblanja objema rukama, jer će u protivnom protivnik lakše ukrasti loptu. Dobri dribleri driblaju nisko nastojeći skratiti put lopte od ruke do poda, također u svrhu onemogućavanja protivnika da ukrade loptu. 
Nadalje, dobri dribleri često driblaju iza svojih leđa, kroz noge i mijenjaju ruku kojom driblaju na način da zbune protivnika i potencijalno, na sramotu braniča, zbune ga toliko da on padne (ankle breaker). Nadareni igrač dribla bez gledanja. To omogućuje dribleru prodor prema košu, posvećivanje pažnje suigračima i eventualno dodavanje lopte, te bolju kontrolu nad pokretima protivnika koji mu, podrazumijeva se, stalno pokušava ukrasti loptu.
Na profesionalnoj razini košarke, većina igrača je viša od 1.90 m, a većina žena je viša od 1.75 m. Za razigravače i šutere, za koje je koordinacija pokreta od presudne važnosti, poželjno je da budu niski ili barem niži od protivnika. Gotovo svi centri (uključujući i krilne centre) u svim profesionalnim ligama viši su od dva metra, dok pravi centri u pravilu nisu niži od 2.10 m. Najviši igrači u NBA, Manute Bol i Gheorghe Muresan, bili su visoki 2.31 m. Trenutačno je u NBA najviši Yao Ming, koji je visok točno 2.29 m.
Najniži igrač u NBA ikad bio je Mugsy Bouges sa samo 1.60 m. Bilo je još niskih igrača u NBA, kao naprimjer Spud Webb, koji ima samo 1.70 m. No, ono što njega čini posebnim je mogućnost skoka u visinu od 1.07 metara, što mu omogućuje zakucavanje. Trenutačno najniži igrač u NBA je Earl Boykins. Dok je niskim igračima mana što ne mogu blokirati šut protivnika, od presudne su važnosti u napadu, gdje njihova pokretljivost i mogućnost probijanja prema košu omogućuje momčadi nekoliko laganih koševa po utakmici.
Razne vrste košarke aktivnosti su čija je osnova košarka. U tim vrstama košarke koriste se uobičajene košarkaške sposobnosti i potezi, kao i oprema, koja se primarno sastoji od lopte i koša. Neke vrste oslanjaju se gotovo u potpunosti na pravila košarke, dok neke druge imaju sasvim drugačija pravila. Ipak, najviše vrsti košarke igra se bez sudaca i strogih pravila.
Najuobičajenija vrsta košarke je ona u kojoj se igra na samo jednoj polovici terena. Koristi se samo jedan koš, a kada se promijeni posjed lopte, lopta mora biti izvedena izvan luka od 6.25 m (međunarodna košarka) ili 7.24 m (NBA). Ovakva košarka zahtijeva manje kardiovaskularne izdržljivosti i kondicije, budući da igrači ne moraju stalno trčati na dvije polovice terena. Također, kada se igra košarka na samo jednoj polovici terena, to omogućuje nekim drugim igračima igranje na suprotnom košu, što je idealno za druge igrače koji žele igrati.
Popularna verzija košarke na pola terena je do 21. Šutevi unutar luka koji inače vrijede dva poena vrijede jedan poen, a trica vrijedi dva poena. Igrač koji zabije koš u rjeđim i dužim verzijama dobiva tri slobodna bacanja koja, ako se sva tri ubace, vrijede dodatni poen. Ako igrač promaši koš, a protivnik ubaci loptu u koš dok lopta još nije dodirnula pod, igraču koji je prvotno promašio oduzimaju se svi poeni. Izuzetak je ako je igrač koji je promašio imao 15 ili više poena; tada se poeni vraćaju na 15. Igrač koji prije dođe do 21 je pobjednik, a ako igrač s 20 dođe na 22, poeni mu se vraćaju na 15.
Ostale vrste uključuju streetball i jedan na jedan (one-on-one). Tada se obično igra na samo četvrtini terena u jedan koš. Takva vrsta košarke tjera igrače na driblinge i spektakularne poteze, kao i na više momčadske igre. Sve ove vrste košarke mogu se igrati na parketu (u dvorani), no češća je igra na asfaltnom podu izvan dvorane.

Kotor (crnogor. ćiril. Котор; talijanski: Cattaro; albanski: Kotorri) je grad, općina i luka u Crnogorskom primorju, u krajnjem sjevernoistočnom dijelu Bokokotorskoga zaljeva.
Ime grada potječe od srednjovjekovnoga latinskog naziva Catarum, koji se pojavljuje i u oblicima Decadaron, Dekatera, Cathera, Cathara i sl. Arheološki nalazi na području današnjega Kotora upućuju na razmjerno dug život na tom mjestu. Grad je opasan starim, četiri kilometra dugim zidinama kroz koje se u njega ulazi na troja vrata. Od 1979. nalazi se na UNESCO-vu popisu zaštićene svjetske kulturne baštine. U gradu su pomorski muzej, pomorski fakultet, institut za biologiju mora, kazalište, povijesni arhiv te prehrambena, kemijska i metalna industrija. Cestovno je povezan s Cetinjem, Podgoricom, obalom i zaleđem.
Kao grčko naselje Kotor je postojao već u III. stoljeću pr. Kr. Početkom V. stoljeća  porušili su ga Goti. Nakon propasti Zapadnoga Rimskog Carstva Boka kotorska s Kotorom pripala je Bizantu. U VII. stoljeću postao je najvažniji grad cijeloga zaljeva. U tom je stoljeću dio bizantske arhontije Duklje, a u IX. stoljeću teme Dalmacije. U srednjem vijeku Kotor je bio autonomna komuna, koja je imala svoga kneza i tri vijeća, a pripadali su joj još Grbalj, Dobrota, poluotok Vrmac i povremeno drugi dijelovi Boke kotorske. Do 1185. smjenjivalo se nad Kotorom vrhovništvo Bizanta (dio bizantske Dalmacije) i Duklje (Crvene Hrvatske). Punu autonomiju uživao je Kotor pod srpskim vladarima Nemanjićima (1186. – 1371.) te hrvatsko-ugarskim kraljevima (1371. – 1384.) i hrvatskim banovima i kraljevima Bosne (1384. – 1391.).
Nakon kratkoga razdoblja neovisnosti (1391. - 1420.), u kojem se branio od moćnih feudalaca Balšića i Crnojevića, te Kosača, grad se predao Mletačkoj Republici, pod čijom je upravom ostao sve do njezina pada 1797. godine. U početku XIV. stoljeća grad je dobio svoj statut. Bio je značajno trgovačko-prometno čvorište na razmeđi balkanskih zemalja i Sredozemlja te pomorsko uporište s vlastitom trgovačkom mornaricom; u njemu su bili razvijeni obrti, cehovi i bratovštine (isticala se Bokeljska mornarica), imao je svoje škole, bolnice, sirotišta, gostinjce, svoje trgovačke kolonije u susjednim zemljama, a mnogi su se Kotorani istaknuli književnim i znanstvenim radom. Pod vlašću Mletačke Republike Kotor je bio glavni grad tzv. Mletačke Albanije i sjedište izvanrednoga providura. Tijekom mletačko-osmanskih ratova Kotor se utvrdio snažnim obrambenim zidovima pa je postao jedno od venecijanskih središta otpora Osmanlijama. Unatoč tomu, nekoliko je puta stradao zbog višestrukih turskih opsada (1537., 1657.) i potresa (1563., 1667.). Protiv mletačke uprave i gradske vlastele pučanstvo je više puta dizalo bune (tri veće u Grblju u prvoj polovici XV. stoljeća, jednu na početku XVI. stoljeća). 
Najšire razmjere dobila je buna koja je oko polovice XV. stoljeća, osim Grbaljske župe, zahvatila još Lušticu, Krtole i Paštroviće. Ugušio ju je 1452. Stefan I. Crnojević, koji je za trajanja bune stupio u mletačku službu. Kotor je nakon prve austrijske vladavine (od 1797.), pa ruske (od 1806.), francuske (1807.-1813.) i nakon kratkotrajne crnogorske vladavine pod Petrom I. Petrovićem Njegošom, (1814.) ponovno pripao Austriji i postao značajnom ratnom lukom austrougarske ratne mornarice (do 1918.). Nakon I. svjetskoga rata ušao je u sastav Kraljevine SHS, u okviru Zetske banovine. 
U II. svjetskom ratu bio je priključen Italiji (1941.-43.), a nakon njezine kapitulacije bio je pod izravnom njemačkom vojnom upravom. Od listopada 1944., odlukom Crnogorskog antifašističkog vijeća narodnog oslobođenja, bio je u sastavu druge Jugoslavije kao dio Crne Gore. Godine 1979. grad je bio oštećen u potresu. Odvajanje od ostatka Dalmacije uzrokovalo je iseljavanje hrvatskoga stanovništva. Istodobno se doseljava crnogorsko stanovništvo iz zaleđa, što je dodatno smanjilo udjel hrvatskog stanovništva, pa je po popisu stanovništva iz 1981. udjel Hrvata u općinskom stanovništvu pao na samo 8,1%, a 1991. godine bio je 7,2%.
Gospodarski uspon Kotora od početku XIV. stoljeća omogućio je kulturno uzdizanje grada. Mnogi su se Kotorani školovali u inozemstvu, u starije doba u Italiji (Padova), a kasnije u Beču, Grazu i Pragu, a u gradu su djelovali poznati slikari, graditelji, kipari. Katedrala sv. Tripuna, trobrodna romanička bazilika s kupolom (srušena u XVI. st), bila je sagradena 1166. na mjestu ranije crkve sv. Tripuna (IX. stoljeće). Godine 809. u nju su donesene iz Carigrada svečeve relikvije, pa je on postao zaštitnikom grada. Rozeta i veliki arhivolt nad glavnim ulazom te zvonici podignuti su potkraj XVII. stoljeća. Iz doba romanike očuvano je nekoliko crkava (sv. Luka, 1195.; sv. Marija, tzv. Collegiata, 1221.) i veći broj kuća, s vremenom pregrađivanih, u dijelu grada ispod brda. Rijetke su u cjelini očuvane gotičke i renesansne crkve i palače (cvjetna dekoracija s prijelaza iz gotike u renesansu na palači Bisanti, druga polovica XV. stoljeća). Kotorski su graditelji radili i u susjednim područjima (franjevac Vid iz Kotora sagradio je manastir Dečane, 1335.). U gotici i na prijelazu iz gotike u renesansu kotorski zlatari, poznati i izvan granica svoje domovine, izrađivali su predmete od plemenitih kovina (npr. Tripun Kotoranin radio je 1476. na dvoru Ivana Groznoga u Moskvi). Među najpoznatije predmete zlatarstva ubrajaju se Contarenov križ iz XV. stoljeća i pozlaćena srebrna reljefna pala sv. Tripuna iz 1440. U srednjem vijeku u Kotoru su djelovali tzv. grčki slikari (pictores graeci), među kojima Nikola i Manojlo na početku XIV. stoljeća. Nakon potresa 1667. barok je u Kotoru zastupljen na gotovo svim spomenicima crkvenoga, svjetovnoga i vojnoga graditeljstva: pregradnja gradskih zidina, zvonik Gospe od Zdravlja, palače Pima, Grgurina (danas Pomorski muzej) i Providurova palača, a od javnih spomenika Daudov kip, srušen potkraj 2. svjetskog rata, te satni toranj iz 1602.. U XIX. i početkom XX. stoljeća sagrađene su općina, gimnazija, pravoslavna crkva sv. Nikole, koje se nisu uklopile u staru jezgru, a u novije doba Kotor se širi izvan gradskih zidina. U lapidariju su izloženi mnogobrojni ulomci antičkih, srednjovjekovnih, gotičkih i renesansnih kamenih spomenika, a u riznici katedrale čuvaju se vrijedni liturgijski predmeti.
U Kotoru djeluje Hrvatsko građansko društvo Crne Gore – Kotor, koje se bavi izdavanjem knjiga iz područja kulture i povijesti pripadnika hrvatske manjine u Crnoj Gori.
Barokne palače Grubonja, Lombardić, Grgurina, Drago, Vrakijen, Pima, Buća, Beskuća, Bizanti i Providurova palača.
Iako nemaju, kao Budvani, lokalnu televiziju, Kotorani su u prigodi svakodnevno slušati vijesti, aktualne glazbene brojeve i ostalo, na valovima dviju radijskih postaja: Radio Kotora i Skala Radija. Radio Kotor se ponosi dugogodišnjom tradicijom (utemeljen 1987. godine) i u neku ruku je amblem grada. Skala Radio, privatni nezavisni radio je sa emitiranjem krenuo 2002. godine, i prema anketama najslušaniji je radio u Boki.
Zaštitnici Kotora su sveti Tripun (isti dan kad i sveti Vlaho u Dubrovniku) i blažena Ozana Kotorska, inače stanovnica grada Kotora od 1507. godine  .
Po posljednjem službenom popisu stanovništva iz 2011. godine, općina Kotor imala je 22.601 stanovnika, raspoređenih u 56 naseljenih mjesta.
Crnogorci su relativna većina u Kotoru. Njihova zastupljenost je na popisu 2003. od 10.741 (46,80%), a na popisu 2011. porasla je na 11.047 (48.88%).
U Kotoru se nalazi Institut za biologiju mora Univerziteta Crne Gore. Također postoje Pomorski fakultet kao i Fakultet za turizam i hotelijerstvo Univerziteta Crne Gore. Kotor ima studentski dom u Dobroti "Spasić-Mašera".
U srednjoškolski centar koji se nalazi u Dobroti spadaju: gimnazija, medicinska škola, ekonomska škola, nautička i brodomašinska škola.
don Branko Sbutega - katolički svećenik, autor i koautor značajnih književnih djela, 1990-ih utjecajni pripadnik pokreta za neovisnost Crne Gore, humanist i borac za manjinska prava Hrvata Boke kotorske
Nikola Buća, kotorski plemić i diplomat, uvršten u dubrovačke patricije, protovestijar
Timotej Cizila (Timotej Cisilla), hrv. povijesni pisac,  prior benediktinskog samostana sv. Jakova u Višnjici kod Dubrovnika
Gracija Ivanović, kulturni i crkveni povjesničar, prevoditelj i apostolski administrator
Vicko Dudan (Vinko Dudan), hrv. pjesnik, provincijal dominikanske provincije u Dalmaciji, spjevao ep o Ozani kotorskoj, rukopise darovao redovnicama dominikanskog samostana sv. Pavla u Kotoru, 
Adrian Vuksanović, hrvatski manjinski dužnosnik iz Crne Gore, novinar i pjesnik

Kraljevina Dalmacija (njem. Königreich Dalmatien) bila je austrijska krunska zemlja u Habsburškoj Monarhiji i Austro-Ugarskoj. Preustrojem Monarhije 1867. našla se u austrijskom dijelu, odvojena od Hrvatske i Slavonije (tada u ugarskoj polovici). No, Dalmacija je pravno bila sastavni dio Trojedne Kraljevine Hrvatske, Slavonije i Dalmacije koja ju je zato i nosila u svome imenu i grbu (Dalmaciju kao sastavni dio Trojedne Kraljevine priznaje i čl. 66. Hrvatsko-ugarske nagodbe). Kraljevina Dalmacija je od 1861. imala svoju vlastitu parlamentarnu skupštinu: Dalmatinski sabor sa sjedištem u Zadru. Zemaljski odbor, izabran od Sabora (osim predsjednika, ujedno i predsjednika Sabora, koga je imenovao car i kralj), predstavljao je vladu Kraljevine Dalmacije u samoupravnim poslovima. Središnju je vlast predstavljala je C. kr. Vlada u Zadru (tal. Imperial Regio Governo della Dalmazia), koja od 1852. nosi ime C. kr. Namjesništvo (tal. Imperial Regia Luogotenenza della Dalmazia) na čelu guvernerom, odnosno namjesnikom kojeg je imenovao car i kralj kao i u drugim krunskim zemljama austrijskog dijela Austro-Ugarske. Nestala je krajem listopada 1918., kada je Hrvatski sabor proglasio nezavisnost Hrvatske, Slavonije i Dalmacije s Rijekom i pristupanje Državi SHS. Gotovo istovremeno, velike dijelove Dalmacije okupirali su Talijani na temelju tajnog Londonskog ugovora s Kraljevinom Srbijom.
Na vijest o propasti Venecije pobunili su se težaci i pučani po cijeloj Dalmaciji. Uz to, pojavio se i snažan pokret za sjedinjenje s Hrvatskom. Franjevci i drugo svećenstvo,  održavali su skupove, primjerice u Karinu, na kojima su zahtijevali sjedinjenje. Pridružili su im se i splitski nadbiskup Cippico, makarski biskup, ali i pravoslavno svećenstvo. U lipnju 1797. oformili su izaslanstvo koje je trebalo poći u Beč zamoliti cara za sjedinjenje, no preduhitrio ih je mirovni sporazum, pa su adresu poslali hrvatskom banu. Mirom u Campoformiju 1797. između Francuske i Habsburške Monarhije podijeljeni su dotadašnji mletački posjedi. Habsburškoj Monarhiji su pripale cijela Dalmacija i Istra. Austrijsku vojsku s oko 4.000 vojnika u zaposjedanju Dalmacije predvodio je podmaršal Matija Rukavina, pobornik sjedinjenja Dalmacije s Hrvatskom, koji je imenovan i vojnim upraviteljem Dalmacije. Narod i svećenstvo oduševljeno su dočekali dolazak vojske sastavljene pretežito od Hrvata, s hrvatskim podmaršalom na čelu. No, Beč je Dalmaciju tretirao kao novoosvojenu zemlju te ju je podvrgnuo izravno vladi u Beču. Tako je 1798. utemeljena C. kr. Vlada u Zadru (tal. Cesareo Regio Governo in Zara) na čelu s guvernerom. Članove vlade i guvernera imenovao je car, a bili su podređeni C. kr. dvorskom povjerenstvu za Istru, Dalmaciju i Albaniju u Veneciji (tal. Ces. Reg. commissione aulica per l'Istria, Dalmazia ed Albania), a od 1802. Sekciji za Dalmaciju i Boku Dvorske kancelarije u Beču. Sama pokrajina bila je podijeljena na upravno-sudske kotare odnosno mjesna starješinstva (tal. superiorità locale) na čelu s rektorom (tal. rettore) ili sucem upraviteljem (tal. giudice dirigente). Sjedišta mjesnih starješinstava bila su u mjestima Cres, Krk, Rab, Pag, Zadar, Nin, Novigrad, Skradin, Šibenik, Knin, Sinj, Trogir, Split, Klis, Omiš, Brač, Hvar, Korčula, Imotski, Makarska, Poljica i Metković. 1802. dvor je i službeno odbio zahtjev za ujedinjenje. Austrijska vlast u svojoj kratkoj upravi nije mnogo mijenjala zatečeni mletački sustav, te je tek provela ograničene reforme u školstvu i sudstvu. 1803. u Zadru je otvorena gimnazija. Nakon austrijskog poraza protiv Napoleona, Mirom u Požunu 1805. Dalmacija je predana Francuzima, koji su je pripojili Napoleonovoj satelitskoj Kraljevini Italiji, a po uspostavi vlasti Napoleonove Kraljevine Italije, navedena austrijska upravna tijela i kotari prestaju djelovati.
Već 1811. Britanci su Francuzima preoteli Vis, a 1812. i Lastovo, Korčulu, Pelješac, Hvar, Cavtat, dubrovačke otoke i Split. Kotor su držali Rusi. Nakon bitke kod Leipziga i pada Napoleona, 1813. Habsburgovci odlučuju zaposjesti ostatak Dalmacije. Operaciju je proveo general-bojnik barun Franjo Tomašić s 2.900 vojnika iz Hrvatske. S glavninom snaga zauzeo je Knin, a nakon kraće opsade i Zadar, dok je njegov pobočnik, general Todor Milutinović, s odredom banskih husara osvojio Kotor i Dubrovnik te istjerao Crnogorce.Odredbama Bečkog kongresa 1814. i 1815. godine cijela Dalmacija je i formalno pripojena Austrijskoj Carevini kao krunska zemlja, također Dalmaciji je pripojena i Dubrovačka Republika koja je prestala postojati još 1808. kada su je ukinuli Francuzi. Barun Tomašić je postavljen za namjesnika, a upravu je preuzela pokrajinska vlada s njim na čelu. Da bi što više integrirao prostor od otoka Raba do Budve, bečki dvor je osnovao posebnu teritorijalnu jedinicu: Kraljevinu Dalmaciju. S istom namjerom, papinskom bulom Locum Beati Petri osnovana je jedinstvena zadarska crkvena metropolija, kojoj su podređene sve dalmatinske biskupije, uključujući Split i Dubrovnik, dotadašnja nadbiskupska središta, dok su brojne dalmatinske biskupije ukinute (Stonsko-korčulanska, Trogirska, Ninska,  Skradinska i Rapska), a Makarska biskupija spojena je sa Splitskom.
U razdoblju od 1816. do 1822. utemeljeni su i svi središnji pokrajinski organi u Zadru (na čelu kojih je bila C.kr. Vlada Dalmacije - tal. I.R. Governo della Dalmazia - s guvernerom kao upraviteljem i "predsjednikom" vlade), kao i područna tijela uprave (okruzi, kotari - preture i općine), te je izvršena i sudska reorganizacija. Ova upravna i sudska tijela djelovat će sve do 1852./1854. i 1868. kada dolazi do nove upravno-sudske organizacije pokrajinskih tijela u Zadru (umjesto Vlade, utemeljeno je C.kr. Namjesništvo za Dalmaciju - tal. I.R. Luogotenenza della Dalmazia - na čelu s namjesnikom) i nižih organa uprave i sudstva (politički kotari, sudski kotari, općine), takva organizacija, uz manje izmjene, ostat će na snazi sve do 1918. (temeljem Veljačkog patenta 1861. utemeljen je i Dalmatinski sabor). Austrija u Dalmaciju dovodi i strane činovnike, mahom iz sjeverne Italije (tada u sastavu Monarhije) i Austrije. 1832. otvorena je nova cesta (graditelj Josip Kajetan Knežić) preko prijevoja Mali Alan, tek drugi spoj s kontinentalnom Hrvatskom. Austrijska uprava povećala je broj škola: do 1839. bilo ih je 50-ak, a do 1846. oko 150., koje je pohađala trećina djece školske dobi. No, hrvatski je u školama bio gotovo iznimka na štetu talijanskog.
Gibanja Hrvatskog narodnog preporoda u tzv. Banskoj Hrvatskoj počela su se osjećati i u Dalmaciji. 1835. Božidar Petranović u Zadru počinje tiskanje Srbsko-dalmatinskog magazina, a 1844. Ante Kuzmanić u Zadru pokreće časopis Zora dalmatinska te počinje rad na jezičnom i nacionalnom osvješćivanju Dalmatinaca, dotad poticanom tek od svećenstva. Revolucionarna 1848. isprva donosi stidljivu političku podjelu na markiliste (pobornike obnove Republike sv. Marka) i monarhiste (pobornike Habsburške Monarhije). Kako je zbog izbornih pravila bogato talijansko građanstvo i plemstvo imalo potpunu kontrolu nad gradovima i njihovim skupštinama, prijedlog županijskih i gradskih skupština Kraljevine Hrvatske "dalmatinskoj braći iste krvi i jezika" revolucionarne 1848. za ujedinjenje s Hrvatskom glatko je odbijen. No, hrvatska nacionalna strujanja i gibanja ipak su bila jaka. Na autonomašku odbijenicu reagirali su župnici i stanovništvo Dalmatinske zagore pismom Jelačiću, u kojem su ipak tražili sjedinjenje, budući da su protivnici u velikoj manjini. U prosincu 1848. Franjo Josip I. imenovao je bana Jelačića i namjesnikom Dalmacije. Njegovom imenovanju protivile su se splitska i zadarska općina (tada u autonomaškim rukama), a preporoditelji u Dalmaciji, pogotovo u Dubrovniku, su ga dočekali s velikim očekivanjima. No, ona uglavnom nisu ispunjena. Jelačićeva vlast ostala je uglavnom formalna, a dvor je odbio sjedinjenje s Hrvatskom. 1851. Jelačić je posjetio Dalmaciju, a u Dobroti (Boka kotorska) dočekan je s posebnim oduševljenjem. Kako bi se suprostavili talijanskom građanstvu, osnivaju se narodne čitaonice i društva, uglavnom pod "slavjanskim" imenom. Mali pomak bila je odluka vlade da se u srednjim školama hrvatski poučava kao drugi, zemaljski jezik. Unatoč tome, škole s hrvatskim nastavnim jezikom mogle su se nabrojiti na prste jedne ruke. Zbog toga su franjevci u Sinju 1854. osnovali prvu hrvatsku gimnaziju u provinciji.
1860. car je odlučio obnoviti ustavni i politički život te je sazvao prošireno carsko vijeće. Predstavnici Hrvatske i Slavonije, Vranyczany i Strossmayer, potakli su pitanje sjedinjenja Dalmacije. Predstavnik Dalmacije, Frane Borelli, priznao je da su Talijani u manjini, ali je smatrao da još nije došlo vrijeme za taj korak. Tada u Dalmaciji počinje okupljanje u dvije struje: narodnjake pod vodstvom Mihe Klaića i don Mihovila Pavlinovića te autonomaše na čelu s Antoniom Bajamontijem i Luigijem Lapennom. Autonomaši (tolomaši) su uglavnom bili pripadnici talijanske nacionalne manjine i zastupali su gledište o talijanskom identitetu Dalmacije, kasnije podupirući teoriju o posebnoj dalmatinskoj naciji, talijansko-slavenskoj umjesto hrvatske i srpske. Uz autonomaše su bili guverner, Lazar Mamula, gradovi Zadar i Split, uz koje su pristali i mnogi drugi gradovi i općine, te bečki dvor, koji se bojao slabljenja Austrije nauštrb Hrvatske i Ugarske u slučaju sjedinjenja. Uz narodnjake su odmah pristali Stari Grad, Vrboska, Metković, Bol, te pogotovo Dubrovnik i Kotor. Narodnjaci su isprva nastupali pod neutralnim, slavenskim ili narodnim imenom, kako bi bili prihvatljiviji talijanaški nastrojenom biračkom tijelu. Glavna točka njihovog programa bilo je sjedinjenje s Hrvatskom i uvođenje hrvatskog jezika u upravu i školstvo.
Povodom saziva hrvatske Banske konferencije u Zagrebu 1860. pozvani su zastupnici iz Dalmacije kako bi razgovarali o sjedinjenju, no, autonomaši na čelu s namjesnikom Mamulom su omeli inicijativu. 1861. sazvan je po prvi put Dalmatinski sabor u Zadru. U sabor su golemom većinom izabrani autonomaši, zahvaljujući izbornim pravilima - većinu glasova imali su veleposjednici, činovnici i predstavnici bogatog građanstva (zajedno oko 20% stanovništva Dalmacije). Sabor je odbio sjedinjenje s Hrvatskom i Slavonijom. Rat Austrije s Prusijom i Italijom rezultirao je i pomorskom bitkom kod Visa 1866., koja je odjeknula u Dalmaciji. Nakon austro-ugarske nagodbe 1867., koja je učvrstila podjelu i svela izglede na sjedinjenje s Hrvatskom na minimum, narodnjaci su se okrenuli političkoj i kulturnoj borbi za pohrvaćivanje Dalmacije, pogotovo se usmjerivši na škole, želeći uvesti hrvatski kao nastavni jezik. Stoga im je cilj bio osvojiti vlast u općinama, budući da je nastavni jezik bio u nadležnosti općina. Još 1862. pokrenuli su list na talijanskom list Il Nazionale, kasnije Narodni list, kako bi pridobili građanstvo koje je primarno govorilo talijanski. 1869. don Mihovil Pavlinović formira zaokruženi, izrazito hrvatski politički program, Hrvatsku misao. U njemu je zagovarao hrvatsko pravo na samostalnu, cjelovitu i ustavnu hrvatsku državu koja bi obuhvatila sve hrvatske zemlje, uključujući i Dalmaciju.
Listopada 1869. je godine izbio ustanak u Boki kotorskoj. Glavnina je pobune bila u Krivošijama, sudjelovali su i stanovnici drugih mjesta: Grblja, Pobora, Majina i Brajića, a potporu je imao u susjednoj Crnoj Gori. Ustanak je izbio poslije poslije poraza Austrije od Pruske u bitki kod Sadove 1866. godine. Beški i ugarski parlament donijeli su zakon o općoj vojnoj obvezi, kojim je određeno da oslobođenje od vojne obveze prestaje za stanovnike okruga kotorskog i dubrovačkog koji su dotad bili oslobođeni, zatim predaja oružja i dr. Višegodišnja vojna obveza primorcima je oduzimala bitne godine za rad u pomorstvu, a onima u brdu razoružavanje je oduzimalo mogućnost četovanja po tada turskoj Hercegovini i dogoniti plijen u sitnoj i krupnoj stoci. Mir pobunjenika s austrijskom vlašću sklopljen je u Knezlazu 11. siječnja 1870. godine.Talijanaši i narodnjaci počinju se sve više sukobljavati, a napetost počinje rasti. Prilikom posjeta talijanskog broda na hidrografskoj misiji Monzambano Šibeniku 31. srpnja 1869. došlo je do sukoba talijanskih mornara i Hrvata u gradu, što se pretvorilo u vanjskopolitički problem Italije i Austro-Ugarske, poznat kao "Afera Monzambano". 14 talijanskih mornara i nekolicina građana bila je ozbiljno ranjena. Uskoro se narodnjaci sve bolje organiziraju te polaganim rastom osvajaju ruralne općine u Zagori i na otocima, tako da su pobijedili na izborima za Dalmatinski sabor 1870. i postali saborska većina. 1873. osvojen je prvi veći grad, Šibenik, gdje je 15. veljače izabran prvi gradonačelnik Hrvat - Ante Šupuk. 1882., usprkos zastrašivanju i nasilju autonomaških paravojnih postrojbi, tzv. bersaljera, Gajo Bulat je pobijedio autonomaškog splitskog gradonačelnika Antonija Bajamontija. Ubrzo nakon toga u hrvatske ruke prešle su i starigradska i trogirska općina, a uskoro je u autonomaškim rukama ostala samo zadarska općina, koju do raspada Monarhije narodnjaci nisu uspjeli osvojiti. 1883. hrvatski je proglašen službenim jezikom Dalmatinskog sabora.
Usporedno je rasla i mreža hrvatskih škola - 1866. u Arbanasima kraj Zadra otvorena je hrvatska učiteljska škola. 1883. radilo je već oko 300 osnovnih škola na hrvatskom, dok je hrvatski polako prodirao i u srednje škole. Nakon dubrovačke i kotorske gimnazije hrvatski je ušao i u splitske srednje škole, a 1898. otvorena je i hrvatska gimnazija u Zadru.
Od početka pisanja Karadžića, Garešanina i Subotića o Dalmaciji kao srpskoj zemlji, a posebno priznanjem Srbije kao neovisne države 1878. na Berlinskom kongresu rastu različitosti između Hrvata i Srba u Dalmaciji. Srbi sve više počinju spominjati Dalmaciju kao "srpsku zemlju". Nakon hrvatskog oduševljenja austro-ugarskim zaposjedanjem BiH, pri kojem su sudjelovali brojni vojnici iz Dalmacije, pretrpjevši značajne gubitke, i traženja sjedinjenja BiH s Hrvatskom i Slavonijom lom je bio neminovan. 1879. Srbi u Bukovici glasovali su za talijanaškog kandidata Autonomaške stranke umjesto za Mihovila Klaića, usprotivivši se programu narodnjaka za sjedinjenje s Hrvatskom. Taj događaj su narodnjaci prozvali bukovičkim izdajstvom. Ubrzo se osnivaju odvojene hrvatske i srpske stranke, a hrvatske stranke imaju većinu u Dalmatinskom saboru. Protuaustrijska gibanja među Srbima i Crnogorcima u zaleđu Boke kotorske, na području Kraljevine Dalmacije, u studenom 1881. prelaze u oružanu pobunu protiv novačenja, koje je bilo obveza svih građana Monarhije. Središte pobune bilo je u Krivošijama, a vojska na čelu s podmaršalom Stjepanom Jovanovićem ugušila ju je do svibnja 1882.1891. u Dubrovniku se javlja Frano Supilo časopisom Crvena Hrvatska protiv srpskih pretenzija na Dalmaciju i Dubrovnik, a za sjedinjenje s Hrvatskom. 1893., prigodom svečanog otkrivanja spomenika Ivanu Gunduliću u Dubrovniku, pokazala se velika napetost između Hrvata i Srba. U Dubrovnik su pristigli mnogi hrvatski uglednici, političari i umjetnici, a svečanost se, skandiranjem Hrvatskoj, pretvorila u iskaz hrvatstva južne Dalmacije, nasuprot željama Srba i nekolicine Dubrovčana, pobornika srpske ideje, poput Mede Pucića.S dolaskom tzv. politike novog kursa događa se zaokret prema hrvatsko-srpskoj suradnji, što je potvrđeno zadarskom rezolucijom 1904. 25. veljače 1907. Frano Supilo prenio je riječi dr. Lovre Montija o općoj hrvatsko-srpskoj suradnji: "Sa Srbima možemo mnogo, bez Srba malo, a protiv Srba ništa". 1905. za namjesnika je prvi put imenovan čovjek iz Dalmacije, narodnjak Niko Nardelli. Zbog nezadovoljstva djelovanjem Hrvatske stranke (nastale 1905. ujedinjem Narodne hrvatske stranke i Stranke prava),  1908. u Dubrovniku je utemeljena Samostalna organizacija Hrvatske stranke u Dalmaciji na čelu s Perom Čingrijom, a iste godine obnovljena je dalmatinska Stranka prava.
Godine 1912. konačno je iskorijenjen talijanski u uredima i sudovima, kojeg su se činovnici grčevito držali. No, u službenoj korespondenciji vlasti, kao i primjerice na zemljovidima, austrijska uprava koristila je prvo talijanske, a potom njemačke nazive mjesta i lokaliteta. Tako se Biograd zvao Zara Vecchia i slično.
Odmah po izbijanju rata zabranjene su sve organizacije i udruge koje je vlast smatrala naklonjenima Srbiji ili južnoslavenskoj ideji. Mnogi istaknuti političari su bili progonjeni i uhićeni, a neki su emigrirali. Do 1915. i iznenadnog prelaska Italije na stranu Antante na Jadranu nije bilo nikakvih ratnih zbivanja, no otada su pomorski sukobi česti. Zbog savezničke blokade Otranta trgovina je u potpunosti zamrla. Vlast je rekvirirala mnoge brodove za vojne potrebe, a putnička plovidba je gotovo u cijelosti obustavljena. Naređeno je i zamračenje na otocima i u lukama zbog straha od bombardiranja, a zvona sa crkava skidana su kako bi se metal iskoristio za ratne svrhe. Borbe su se vodile i oko Lastova i udaljenijih otoka, na kojima su pojačane posade i postavljene bitnice. Lastovo je 1917. bombardiralo francusko zrakoplovstvo.U Dalmaciji se počela osjećati glad i oskudica, dok su istovremeno ugarski zakoni branili izvoz namirnica u austrijsku polovicu Monarhije (kojoj je Dalmacija pripadala) u slučaju rata. Dalmacija je dobivala pomoć u hrani preko luke u Trstu, no ta je pomoć bila nedostatna, katkad potpuno neupotrebljiva i često je kasnila. Pošiljku za 1917. godinu Dalmatinci su primili u veljači 1918. Franjevci su stoga zajedno s dobrotvorima iz Zagreba organizirali akciju slanja djece na ishranu u Slavoniju i Moslavinu, u bogatije krajeve. Rat je uništio dalmatinsku poljoprivredu, a krajem rata izbile su epidemije tifusa, kolere, boginja i španjolske gripe, koje su pokosile mnogo ljudi.1915. Hrvati su činili 34% pripadnika austro-ugarske ratne mornarice. Osim u mornarici, Dalmatinci su se borili i u kopnenim postrojbama: popunjavali su 22. c. i kr. pukovniju, zadarsku 23. c. i kr. domobransku pukovniju, dubrovačku 37. c. i kr. domobransku pukovniju te elitnu postrojbu Dalmatinskih zemaljskih strijelaca. Nakon talijanske objave rata uglavnom su korišteni na talijanskom bojištu zbog očekivanog motiva obrane domovine. Kako je rat odmicao, iz luka u Dalmaciji bilo je i slučajeva prebjega na drugu stranu, a u veljači 1918. izbila je i pobuna mornara u Boki Kotorskoj. 1917. zastupnici iz Dalmacije u Carevinskom vijeću na čelu sa Vjekoslavom Spinčićem, Josipom Smodlakom i Ivom Prodanom donose Svibanjsku deklaraciju, zalažući se za južnoslavensku državu u sklopu Austro-Ugarske. Krajem rata osnovano je Narodno vijeće za Dalmaciju u Zadru i jedinstvena Narodna organizacija za Dalmaciju u Splitu. Ova tijela su uskoro preuzela vlast od zemaljske vlade i Dalmatinskog sabora.U zadnjim danima Monarhije, general Stjepan Sarkotić, zapovjednik i zemaljski poglavar BiH, uspio je pridobiti ugarskog premijera Wekerlea i cara Karla I. za ujedinjenje Dalmacije s Hrvatskom, no ono se nije dogodilo do raspada države. Prilikom raspada Austro-Ugarske Hrvatski sabor je 29. listopada 1918. donio odluku o prekidu državnopravnih veza s Bečom i Peštom i pristupanjem Hrvatske, Slavonije i Dalmacije s Rijekom Državi SHS. U Splitu je 2. studenoga utemeljena i Zemaljska vlada za Dalmaciju na čelu s Ivom Krsteljem koja će, kao vlada Pokrajine Dalmacije, u sklopu Države SHS i Kraljevine SHS, djelovati do 1921. (od 20. siječnja 1919. kao Pokrajinska vlada za Dalmaciju).
Između popisa 1890. i 1900. broj stanovnika narastao je za 1,8%, na 593,784 stanovnika, iako se između 1880. i 1913. iz Dalmacije iselilo oko 100.000 ljudi. 1870. Zadar je s 20.840 stanovnika na širem području bio drugi najveći grad na području današnje Hrvatske, veći i od Zagreba, Rijeke i Osijeka. 1900. najveći gradovi su bili Zadar s 13.016, Split s 18.547, Šibenik s 10.072 i Dubrovnik s 8.437 stanovnika. 1900. na 1000 muškaraca dolazile su 964 žene.
Austrijski popisi u Kraljevini Dalmaciji u pravilu su iskazivali jezičnu (i vjersku) pripadnost umjesto nacionalne. Tako su Hrvati i Srbi u većini popisa bili smješteni u istu kategoriju. No, budući da su zajedno činili ogromnu većinu - u pravilu iznad 95% - te obzirom da su se Hrvati uglavnom poklapali s kategorijom Dalmatinaca koji su se izjašnjavali kao katolici, a Srbi onih koji su se izjašnjavali kao pravoslavci, moguće je prilično precizno odrediti njihov stvarni brojčani odnos. Tako se smatra da je u Dalmaciji 1900. živjelo 475.000 Hrvata (80%) i 95.000 Srba (16%). Udio dalmatinskih Srba uglavnom se kretao oko 19.9% u razdoblju 1830–1850. Srbi su uglavnom živjeli u zaleđu, u okolici Knina, Benkovca i u Bukovici. Talijanska manjina živjela je u većim gradovima i na otocima. Tako su u gradovima stanovništvo činili 71% Hrvati, 22% Talijani i 7% Srbi. Samo je u Kotoru postojala veća urbana zajednica Srba (745), dok ih je u ostalim gradovima uglavnom bilo manje od 400. Nijemci su uglavnom bili časnici i činovnici doseljeni iz Austrije ili drugih zemalja Monarhije - tako je austrijski skladatelj Franz von Suppé rođen 1819. u Splitu, dok je slavni pomorski časnik Georg von Trapp službovao u Zadru i Visu.
1828. na poticaj cara Franje II, a u svrhu bolje integracije Kraljevine, papa Lav XII. bulom Locum Beati Petri izvršio je reorganizaciju Katoličke crkve u Dalmaciji, ukidajući ili pripajajući biskupije, poput Trogirske, Makarske, Skradinske i sl. Katolička crkva bila je od 1828. organizirana u Zadarsku nadbiskupiju i njoj podređene Splitsko-makarsku, Hvarsku, Šibensku, Dubrovačku i Kotorsku biskupiju. Pravoslavnom crkvom u Dalmaciji upravljao je episkop u Zadru. 1820-ih godina javila se namjera vlasti i dijela pravoslavnog svećenstva za unijom s Katoličkom crkvom, što je velika većina pravoslavnih vjernika odlučno odbacila, pa čak i nasiljem prema unijatima. Grkokatolici su se zadržali u svega nekoliko sela u Dalmatinskoj zagori.
1857. među pravoslavnim vjernicima bio je jedan svećenik na 400 vjernika, a kod katolika na 330. Katolički svećenici su u prosjeku bili obrazovaniji od pravoslavnih.
Područje Kraljevine Dalmacije bilo je više puta podijeljeno na manje jedinice: od 1822. do 1868. postojala su 4 okruga (tal. capitanati circolari) sa sjedištima u Zadru, Splitu, Dubrovniku i Kotoru; svaki okrug je bio podijeljen na nekoliko kotara (tzv. preture, tal. preture): 4 političke preture (tal. preture politiche) u sjedištima okruga i 23 političko-sudske preture s upravnim i sudskim ovlastima (tal. preture politico-giudiziarie); općine (tal. comuni) su bile jedinice lokalne uprave koje su u sjedištima okruga i pretura imale općinsko vijeće (tal. consiglio comunale),  načelnika (tal. podestà) i prisjednike (tal. assessori); dok su ostale imale samo načelnika - sindaka (tal. sindaco) i zamjenika (tal. vicesindaco). Sve općinske vijećnike, načelnike i prisjednike imenovala je vlada u Zadru (tal. Imperial Regio Governo della Dalmazia, od 1852. Imperial Regia Luogotenenza della Dalmazia) ili (za važnije općine) središnja vlada u Beču. 1868. ova podjela je ukinuta (u skladu s "Prosinačkim zakonima" za austrijske zemlje Austro-Ugarske sudstvo je u svim stupnjevima odijeljeno od uprave) te se područje Kraljevine Dalmacije dijelilo na 12 kotara (tal. distretti politici ili capitanati distrettuali) koji su obuhvaćali nekoliko sudskih kotareva (tal. distretti giudiziari), a ovi općine (tal. comuni). Od 1864. općine su samoupravne jedinice lokalne uprave - "političke općine" (tal. comuni politici) s općinskim vijećem (tal. consiglio comunale) kojeg su birali glasači s aktivnim izbornim pravom, te načelnikom (tal. podestà) i prisjednicima (tal. assessori) koje su birala općinska vijeća. Selima je na čelu bio glavar (tal. capovilla) s pomoćnikom (tal. aggiunto) imenovanim od strane općinskih vijeća. 1890. bilo je 81 općina s 841 naseljem.  Konačna upravna podjela bila je na 13 kotara (distretti politici ili capitanati distrettuali); jedno vrijeme bilo je 14 kotara (uz dolje navedene, i Brač).
Iako je 1870. imala veći BDP po stanovniku od Hrvatske i Slavonije, ubrzo ju je i ona pristigla, tako da je Dalmacija do austro-ugarskog zasposjedanja Bosne i Hercegovine 1878. bila najnerazvijenija i najsiromašnija zemlja Austro-Ugarske. Zemaljska uprava Dalmacije imala je svake godine velik deficit, koji je nadoplaćivala vlada u Beču. 1890. čak 86,12% stanovništva živjelo je od poljoprivrede, a tek 4,39% od industrije, rudarstva ili obrta. U godinama prije Prvog svjetskog rata, Dalmacija je godišnje proizvodila žitarica dovoljno tek za dva do tri mjeseca prehrane vlastitog stanovništva. Gospodarstvo se temeljilo na maslinama, vinovoj lozi, ribarstvu i trgovini s Italijom i Bosnom i Hercegovinom. Nakon epidemija bolesti vinove loze, pepelnice (lug) 1850-ih i filoksere (žilogriza) 1868. koje su gotovo uništile nasade vinove loze u Francuskoj i ostatku Europe, procvao je izvoz dalmatinskih vina. Cijena vina je skočila s 4-5 forinta po barilu na čak 20., što je rezultiralo kratkotrajnim razdobljem gospodarskog blagostanja. Krčili su se maslinici da bi se zasadili vinogradi. No, pojava peronospore 1886. ostavila je teške posljedice za dalmatinsku poljoprivredu, ovisnu o vinu, tako da se dogodio veliki val iseljavanja. Još jedan značajan udarac dalmatinskom gospodarstvu bio je trgovinski ugovor Austro-Ugarske s Italijom 1892. Tzv. vinskom klauzulom tog ugovora Italiji su odobrene velike povlastice za izvoz vina iz sjeverne Italije u Monarhiju, a sva kontrola izvoza prepuštena je Italiji. 1900. Dalmacija je proizvodila 1,155.800 hektolitara vina. Iste godine u Dalmaciji je zabilježeno 1.958 ribarskih brodova, a 1911. 33.460 hektara pod maslinama.
Obrt i industrija u Dalmaciji rasli su izuzetno sporo. Manje manufakture, poput solana u Pagu, Rabu, Ninu i Stonu (696 vagona 1900.), proizvodnje nadaleko poznatog likera maraskina u Zadru ili uljara i mlinova, zapošljavale su većinu obrtnika. Industrija se svodila na konzerviranje ribe, brodogradnju te manje pogone za proizvodnju sapuna i cigle. Uoči Prvog svjetskog rata u Dalmaciji su radile 32 tvornice za preradu ribe, od čega čak 9 na otoku Visu. Prva tvornica cementa otvorena je u Splitu 1865., a između 1908. i 1912. otvorene su još tri u Kaštelima i Solinu zbog kvalitete i dostupnosti sirovine (lapora). Rudnici ugljena u Siveriću eksploatirani su još od 1834., no pravi zamah rudarstva dogodio se 1873., kada ga kupuje društvo Monte Promina iz Torina. 1895. Šibenik je postao drugi grad u svijetu s električnom rasvjetom, budući da je sagrađena HE Jaruga na rijeci Krki. 1912. proradila je i HE Kraljevac na Cetini.
Iz tog razdoblja važna gospodarska društva u Kraljevini Dalmaciji su: Prva pučka dalmatinska banka (1871.), Pelješko pomorsko društvo u Orebiću (1865.), Dubrovačko pomorsko društvo (1869.), Zemljišno-vjeresijski zavod Kraljevine Dalmacije (po uzoru na Istarski hipotekarni zavod, vidi i Zakon o ustanovljenju zemljišnika u Kraljevini Dalmaciji).Izaslanik bečkog Ministarstva trgovine Leopold Stockhammer ustvrdio je nakon boravka u Dalmaciji 1875. u izvješću da su u Dalmaciji evidentni »pomanjkanje kapitala« i »pomanjkanje kreditnih ustanova«.
Glavna veza Dalmacije s ostatkom svijeta, ali i Austro-Ugarske, bio je Trst. I roba i putnici u Dalmaciju su pristizali uglavnom preko Trsta, a nešto rjeđe preko Rijeke. Dalmacija je tradicionalno imala živu trgovinu s Bosnom i Hercegovinom, pogotovo nakon 1878. i uključenja BiH u Austro-Ugarsku. Preko dalmatinskih luka izvozili su se domaći proizvodi kao i roba iz BiH. 
Ali, izvoz iz BiH i uvoz roba u BiH (nakon zaposjedanja 1878.) nije išao prometnim pravcima koji je odgovarao hrvatskim krajevima. Išao je prometnim smjerovima koji su povezivali BiH s trgovinskim centrima u Mađarskoj i Austriji, čime je dokrajčena višestoljetna karavanska trgovina na relacijama Bosna—Šibenik, Bosna—Split i Hercegovina—Dubrovnik.Međutim, planirani željeznički spojevi s BiH nisu ostvareni do raspada države, a ceste su bile izuzetno loše. Unatoč velikom potencijalu, Austrija je malo marila za dalmatinske luke, budući da je razvijala Trst kao svoju glavnu luku. 1860-ih i 1870-ih zbog konjukture prekooceanske trgovine dolazi do procvata jedrenjaštva, posebno na otocima, u Boki i u Dubrovniku. No, brodari su ubrzo propali, budući da nisu bili spremni za natjecanje s parobrodarskom konkurencijom, a nisu imali dovoljno kapitala niti su bili poduprti od strane države. Najveće parobrodarske kompanije bile su "Dalmacija" i "Dubrovačka parobrodarska plovidba". Dužobalna plovidba ostala je značajna poveznica dalmatinskih luka i otoka. Trgovačka mornarica brojila je 1900. 7.832 broda nosivosti 42.109 tona s posadom od 19.330 ljudi. Iste godine u lukama su zabilježena 50.366 teretna broda sa 7,320,341 tona.
Propašću jedrenjaka, propadalo je domaće pomorstvo, nekad važan izvor domaćeg kapitala, i brodogradnja.Cestovni pravci iz sjeverne Hrvatske prema Dalmaciji bili su izuzetno loši. Glavni pravac u početku je bio na Senj, pa potom uzduž obale do Novigrada i Zadra. U listopadu 1832. bojnik Josip Kajetan Knežić, vojni graditelj u Dalmaciji i Hrvatskom primorju, sagradio je cestu preko Velebita s prijevojem preko Malog Alana, kojim je značajno skraćen put, a Dalmacija konačno dobila moderniju vezu sa sjeverom.
Na poticaj uprave rudnika Siverić, željeznička pruga ("dalmatinska željeznica" koja je imala povezati Split i Šibenik s unutrašnjošću Monarhije preko Bosne ili Like) Split – Siverić i Siverić – Perković – Šibenik službeno je otvorena 1877. godine. Dionica Siverić – Knin otvorena je 1888. Danas napuštena uskotračna željeznička pruga Split – Sinj, popularna Sinjska rera, puštena je u pogon 1903. 1901. otvorena je i željeznička pruga Gabela – Zelenika‎, uskotračna željeznica iz BiH preko Dubrovnika do Boke kotorske. No, luke u Dalmaciji nisu dobile željeznički spoj s BiH i Hrvatskom sve do 1925. i dovršetka gradnje Ličke pruge.
Bilandžić, Dušan (1999.). Hrvatska moderna povijest, Zagreb: Golden marketing ISBN 953-6168-50-2
Macan, Trpimir (1992.). Povijest hrvatskog naroda,  Nakladni zavod Matice hrvatske, Zagreb: Školska knjiga ISBN 86-401-0058-6
Stipetić, Vladimir (2012.). Dva stoljeća razvoja hrvatskog gospodarstva (1820.-2005.), Zagreb: HAZU ISBN 978-953-154-110-7
Clewing, Konrad (2001.). Staatlichkeit und nationale Identitätsbildung: Dalmatien in Vormärz und Revolution, München: R. Oldenbourg Verlag ISBN 978-3-486-56526-3

Kraljevina Hrvatska (također i Banska Hrvatska) došla je pod habsburšku vlast nakon rasula hrvatsko-ugarskog kraljevstva kad je 1. siječnja 1527. hrvatski sabor u Cetinu samostalno izabrao Ferdinanda Habsburškog za hrvatskog kralja. Već svedena na "ostatke ostataka", Kraljevina Hrvatska je mukotrpnim borbama s Osmanlijama vraćala svoj teritorij, da bi mirovnim sporazumima 1699. i 1718. izbila na današnje granice. Međutim, protivno starim obećanjima, bečki je dvor oslobođene krajeve Kraljevine Hrvatske uključivao u vojne krajine, a ne pod vlast hrvatskoga bana i sabora. Vlast Marije Terezije donosi određena poboljšanja hrvatskog položaja, ali i nove ratove. Već od kraja 18. stoljeća Hrvatska je prisiljena boriti se za svoju samobitnost prema Ugarskoj. Hrvatski narodni preporod i proces stvaranja moderne nacije kulminirali su hrvatsko-mađarskim ratom pod Jelačićevim vodstvom 1848./9., nakon kojeg su uslijedile teške godine Bachova apsolutizma. Obnovom parlamentarizma Kraljevina Hrvatska je polako gradila moderni politički život te je sklapanjem Nagodbe s Ugarskom 1868. ušla u novu državno-pravnu eru.
Podrobniji članci o temama: Cetinski sabor i Građanski rat u Hrvatskoj i Ugarskoj 1527. - 1538.Nakon katastrofalnih poraza u ratovima s Osmanlijama na Krbavskom 1493. i kasnije na Mohačkom polju 1526. godine, u kojoj pogiba kralj Ludovik II., Ugarsko-hrvatsko Kraljevstvo našlo se u rasulu. Kako je s Ludovikom II. izumrla loza Jagelovića, 31. prosinca iste godine na saboru u Cetinu (u blizini današnjeg Cetingrada) sastalo se hrvatsko plemstvo i 1. siječnja 1527. godine izabralo austrijskog nadvojvodu Ferdinanda Habsburškog za hrvatskog kralja. Cetingradska povelja, koju su tom prilikom potpisali hrvatski velikaši i predstavnici Ferdinanda Habsburškog (Pavao Oberstein, Nikola Jurišić, Ivan Katzianer i Ivan Püchler) jedan je od najvažnijih dokumenata hrvatske državnosti i pohranjena je u Austrijskom državnom arhivu u Beču. U zamjenu za priznanje nadvojvoda Ferdinand obećao je pomoći Hrvatskoj u obrani pred osmanskim osvajačima i poštovati prava, sloboštine, zakone i običaje njezinih stanovnika. Istodbno se sastalo slavonsko plemstvo i na slavonskom saboru u Dubravi izabralo Ivana Zapolju za kralja te tako uvuklo zemlju u građanski rat. Stvarnu vlast Ferdinand će uspostaviti tek nakon petnaestogodišnje borbe protiv erdeljskog plemića Ivana Zapolje. Zapolja je preminuo 1540. te je time konačno prestao otpor habsburgovcima u Ugarskoj.
Podrobniji članci o temama: Stogodišnji hrvatsko-turski rat, Hrvatske zemlje pod osmanskom vlašću, i Vojna krajina
Iako je hrvatski sabor izabrao Ferdinanda Habsburškog za kralja kako bi se odlučnije borio protiv Osmanlija, Hrvatska je gubila sve više teritorija. Već 1522. pali su Knin i Vrana, a 1527. pao je Obrovac i dolina Zrmanje te je presječena kopnena veza sjevera i juga Hrvatske. Oslabljena građanskim ratom, Kraljevina Hrvatska trpi nove udarce: 1537. unatoč dugotrajnoj obrani Petra Kružića pao je Klis, zadnji grad pod vlašću hrvatskog bana i sabora u Dalmaciji. Iste godine pala je i Požega. Od 1558. Slavonski i Hrvatsko-dalmatinski sabor zasjedaju zajedno, kao jedinstveni sabor u Zagrebu.
1565. Sulejman Veličanstveni poduzeo je svoj šesti pohod na Ugarsku s više od 150.000 vojnika. Zaustavio ga je Nikola Šubić Zrinski s 2.500 ljudi u bitki kod Sigeta. Mjesec dana su se odupirali i desetkovali Osmanlije dok nisu bili pregaženi, što je omogućilo austrijskim postrojbama dragocjeno vrijeme za organizaciju obrane Beča.Kraljevim naredbama iz 1553. i 1578., velika područja Kraljevine Hrvatske uz granicu s Osmanskim Carstvom izdvojena su iz vlasti bana i sabora te ustrojena u Vojnu krajinu po izravnom vlašću bečkih vojnih vlasti. Kako je vojna krajina bila opustošena i izuzetno slabo naseljena, habsburzi su naseljavali Vlahe, Nijemce, Mađare, Čehe, Slovake, Rusine, Ukrajince i druge u te predjele.
Kako Hrvatska od Kupe i Une do mora desetljećima nije mogla biti oporezovana zbog ratnih zbivanja i pustošenja, golemi troškove obrane prisiljeni su snositi jedini sigurni predjeli - Zagorje, Prigorje, Podravina, Međimurje. Teški pritisak, samovolja i okrutnost feudalaca rezultirali su 1573. seljačkom bunom pod vodstvom Matije Gupca. Već u veljači pobuna je ugušena u krvi, dok su Gubec i mnogi drugi vođe javno pogubljeni za primjer ostalima.
1591. Sabor donosi Odluku o sveopćem zemaljskom ustanku (insurekciji) na obranu domovine i o dostavi hrane vojsci. Time u ratnim okolnostima, kad ban uputi poziv, u rat moraju poći svi plemići hrvatskog kraljevstva osobno, sve duhovne osobe, građani i kmetovi.
Nakon što je i Bihać pao pod opsadom vezira Hasan-paše Predojevića 1592., tek mali dio Hrvatske ostao je slobodan. Preostalih 16,800 km² nazvano je ostaci ostataka nekoć slavnog Hrvatskog Kraljevstva (lat. reliquiae reliquiarum olim inclyti regni Croatiae) Nakon Bitke kod Siska 1593. u kojoj je ban Toma Bakač pobijedio Osmanlije, koji su izgubili 18.000 ljudi, okolnosti se preokreću te hrvatske snage počinju oslobađanje područja. 1595. oslobođena je Petrinja. Kako je izbila buna ugarskih protestanskih velikaša, kralj nije mogao ratovati na dvije bojišnice, pa je s Osmanlijama potpisao mir. Prvaci pokušaja širenja protestantizma u Hrvatkoj bili su obitelj Ungnad i Juraj Zrinski koji su osnovali tiskaru za širenje materijala. No, protestantizam u Hrvatskoj nije naišao na značajniji odaziv, a nakon ugarske bune hrvatski je sabor odbio tolerirati protestante u Hrvatskoj. Ban Bakač je uzviknuo: "Radije bih raskinuo svaku vezu s Ugarskom nego dozvolio širenje toj kugi." Tako 1606. Žitvanski mir donosi stabilizaciju hrvatske granice. Hrvatskoj su vraćeni Čazma, Petrinja, Rovišće i Moslavina. Između 1618. i 1648. vladalo je zatišje zbog Tridesetogodišnjeg rata.
Nezadovoljni habsburškom nebrigom za hrvatsku ugroženost od Osmanlija, a pogotovo nakon potpisivanja sramnog Vašvarskog mira 1664., koji je nakon hrvatsko-austrijske pobjede bio izrazito povoljan za Turke, Nikola Zrinski i Fran Krsto Frankopan pokrenuli su zavjeru kojoj je cilj bio oduprijeti se centralizmu i germanizaciji. Nakon pogibije bana Nikole, njegovu ulogu je preuzeo mlađi brat Petar. No, nakon smrti mađarskih velikaša koji su sudjelovali u zavjeri, car Leopold II. pogubio je Zrinskog i Frankopana 30. travnja 1671. u Bečkom Novom Mjestu. Posjedi Zrinskih i Frankopana zaplijenjeni su, a članovi obitelji zatočeni ili poslani u samostan.
Veliki turski rat, započet 1683., rasplamsao je široki narodni ustanak u dijelovima Hrvatske pod Osmanlijama. Ustanak u Lici vodio je svećenik Marko Mesić, a u Slavoniji fra Luka Ibrišimović. Rat je završio ključnom Bitkom kod Sente 1697., koja je dovela do potpisivanja Mira u Srijemskim Karlovcima.
Mirom u Srijemskim Karlovcima Hrvatska je uglavnom izbila na današnje granice prema BiH - na Savu i Unu. Oslobođena je čitava Lika i Krbava, Slavonija, Kordun, Banovina te znatan dio Srijema. Nakon stoljeća gubljenja teritorija (4/5 područja) Hrvatska je malo odahnula, iako je veliki dio oslobođenih područja predan u ruke Vojne krajine, dok je na dijelu uspostavljena Kraljevina Slavonija. Nekadašnji dijelovi Hrvatskog Kraljevstva koji su još do 19. stoljeća nazivani Turska Hrvatska, s kraljevskim gradom Bihaćom, nikada nisu oslobođeni, nego su od vremena Bosanskog pašaluka pa do danas ostali dio Bosne i Hercegovine. Kako kralj Karlo VI. Habsburški nije imao sina, nego je pokušao svojoj kćeri Mariji Tereziji osigurati prijestolje. Prvi mu je u susret izašao Sabor: 1712. Hrvatski sabor usvojio je Hrvatsku pragmatičku sankciju, kojim je i ženama omogućio nasljeđivanje hrvatske krune.
Podrobniji članci o temama: Ilirske pokrajine i Hrvatske zemlje pod francuskom vlašću 
Kraljevina Hrvatska proglasila je insurekciju kako bi kralju dala vojnika za rat protiv Napoleona. Osim što je mnogo vojnika bilo dignuto u rat te je patila privreda, trpjela se i velika oskudica i glad. Nakon austrijskih poraza, mirom u Schönbrunu 14. listopada 1809. Austrija je Francuskoj ustupila Istru i Hrvatsku južno od Save. Zagreb, glavni grad Kraljevine, postao je pogranični grad, a most na Savi bio je hrvatska granica. Nakon Napoleonova sloma 1813., Austriji je vraćena Dalmacija, Istra i čitavi prostor bivših Ilirskih pokrajina - Lika, Gorski kotar, Hrvatsko primorje, Kordun i Banovina. Međutim, bečki dvor nije Hrvatskoj vratio otete joj krajeve između Save i mora (tzv. građansku Hrvatsku, za razliku od Vojne krajine). Austrija je na tom području osnovala Kraljevinu Iliriju. Tek nakon velikog truda te prosvjeda i natezanja saborskih izaslanstava, 1822. Kraljevini Hrvatskoj vraćena su sva područja koja je imala do 1809.
Umjesto naklonosti bečkog dvora, banskoj Hrvatskoj je Bachovim apsolutizmom (1850. – 1859.) ukinuta autonomija i raspušten Sabor. Hrvatska trobojnica je zabranjena, a uvedena je crveno-bijela zastava tzv. "boja kraljevine" (njem. Landesfarben). 1860. listopadskom diplomom car je vratio ustavnost, a sazvan je i novi saziv sabora. Razvija se živa politička aktivnost, osnivaju se stranke i pišu se programi. Sabor je 1861., raspravljajući o državnopravnim odnosima s Austrijom i Ugarskom, zakonskim člankom 42. Ugarskoj ponudio državnu zajednicu uz uvjet načelne ravnopravnosti, priznanja hrvatskih povijesnih teritorija i hrvatske autonomije. Upravo kad je novi saziv sabora ponudio caru vezivanje Hrvatske uz Austriju, preustroj monarhije prekinuo je rat Austrije s Pruskom i Italijom. Poraz 1866. oslabio je Austriju te je bila prisiljena podijeliti suverenitet u monarhiji nagodbom s Ugarskom 1867., koja je podijelila hrvatski nacionalni prostor i ostavila Hrvatskoj kao jedinu opciju dogovor s Ugarskom. Austro-ugarska nagodba kao dogovor bez Hrvata bolno je odjeknula u Hrvatskoj. Hrvatski je sabor u znak prosvjeda odbio poslati izaslanstvo Kraljevine na krunidbu Franje Josipa I. u Budimpešti 1867. kao ugarskog (time i hrvatskog) kralja s obrazloženjem da Kraljevina Hrvatska nije podanik ugarskog kralja.
Prema podacima iz 1802., na prostoru Kraljevine Hrvatske bilo je 400.000 (98,8%) rimokatolika i 4.800 (1,2%) pravoslavaca. 1840., mađarski statističar Fenyes Elek analizirao je nacionalne skupine u Ugarskoj i Hrvatskoj. Prema podacima koje je skupio i obradio, u Kraljevini Hrvatskoj pod Habsburzima živjelo je 526.550 stanovnika sljedeće nacionalne strukture:Primorska županija
145 ŽidoviNacionalnost je prvi put bila uključena u službene austrijske popisne obrasce 1851. Prebrojeno je 868.456 stanovnika u kraljevinama Hrvatskoj i Slavoniji.
Macan, Trpimir (1992.). Povijest hrvatskog naroda,  Nakladni zavod Matice hrvatske, Zagreb: Školska knjiga ISBN 86-401-0058-6
Kratka politicka i kulturna povijest Hrvatske: IV. Hrvatska među zemljama habsburške krune (1527. -1790.)
Ante Vranković: Ivan Komersteiner - Ikonograf čudesno obnovljenog Hrvatskog Kraljevstva, Hrvatsko slovo, br. 1099, 13. 5. 2016., str. 28 i br. 1100, 20. 5. 2016., str. 28-29
Kraljevsko hrvatsko domobranstvo ili Kraljevsko hrvatsko-ugarsko domobranstvo, ponegdje (uglavnom u stranoj literaturi) i Hrvatsko-slavonsko domobranstvo, (njem. Kroatisch-slawonische Landwehr, mađ. Horvát-szlavon Honvédség) bile su teritorijalne snage na području Kraljevine Hrvatske i Slavonije u sastavu austro-ugarske vojske od 1868. do 1918. Nastalo je nakon hrvatsko-ugarske nagodbe, a posebnost hrvatskog domobranstva odražavala je autonomiju Hrvatske i Slavonije u sklopu Austro-Ugarske. Kraljevsko hrvatsko domobranstvo je, uz austrijsko i ugarsko, de facto bilo jedno od tri posebna domobranstva u sastavu Austro-ugarske vojske. Postrojbe domobranstva sudjelovale su u zaposjedanju Bosne i Hercegovine 1878., no najvažniju ulogu odigrale su u Prvom svjetskom ratu. Domobranstvo je (kao prva moderna vojska s hrvatskim obilježjima) zbog tradicijske važnosti dvaput kasnije obnavljano (1941. – 1944. i 1991. – 2003.).
Austro-ugarskom nagodbom 1867. osnovana je zajednička austro-ugarska vojska, koja se dijeli na stalnu vojsku i bojno pomorstvo, domobranstvo (posebno za austrijski, posebno za ugarski dio Monarhije) te isto tako i pučki ustanak. Zajednička vojska ima zadaću braniti dvojnu monarhiju protiv "izvanjskog neprijatelja i uzdržavati red i sigurnost u zemlji". Domobranstvu je zadaća podupirati zajedničku vojsku i braniti granice od napada te iznimno za održavanje reda i sigurnosti. Pučki se ustanak predviđa kao krajnja obrambena mjera u ratu u slučaju prodora neprijatelja na teritorij Monarhije. Vojna obveza u zajedničkoj vojsci traje 10 godina (3 godine u postrojbi i 7 godina u pričuvi), a u domobranstvu 12 godina (2 godine u postrojbi i 10 godina u pričuvi).Sukladno tome, ustrojeno je ugarsko kraljevsko (pod imenom honvédség) i austrijsko carsko (pod imenom landwehr) domobranstvo. Međutim, bilo je izuzetno osjetljivo pitanje vojne organizacije Hrvatske i Slavonije (tada u ugarsko-hrvatskoj polovici države) budući da Hrvati ne bi prihvatili biti dio honvédséga, zapravo vojske protiv koje su se pod Jelačićem borili 1848. Ipak, hrvatsko-ugarskom nagodbom u ljeto 1868. vojni i poslovi obrane postali su zajednička ugarsko-hrvatska nadležnost. Tako je pri rješavanju ovih dvojbi došlo do žestokih prijepora, gdje se posebno istakao grof Miroslav Kulmer, general, rođeni Zagrepčanin. On je predložio da se nova vojska u Hrvatskoj ne zove "honvédség" nego "domobranstvo". Tu svoju zamisao vrlo uspješno je obranio i pred samim carom Franjom Josipom I.
Pregovori oko stvaranja hrvatsko-slavonskog domobranstva su dugo trajali i bili vrlo tegobni. Hrvati su ustrajali u svoja četiri osnovna zahtjeva:
hrvatski vojni obveznici moraju služiti svoj obvezni vojni rok isključivo na području Hrvatske i Slavonije,
izobrazba pripadnika domobranstva odvijat će se isključivo na hrvatskom jeziku,
dopuna domobranstva časništvom i dočasništvom obavljat će se školovanjem u domobranskoj akademiji i kadetskim školama,
hrvatske postrojbe nosit će hrvatska imena i imena hrvatskih gradova u kojima će biti posada zapovjedništva.
U početku su takvi zahtjevi bili jednostavno neprihvatljivi drugoj pregovaračkoj strani, ali se upornost hrvatskih pregovarača s vremenom isplatila. Članci 7. i 57. hrvatsko-ugarske nagodbe potvrđene od vladara 8. studenoga 1868. godine bili su temelj osobitog položaja postrojbi kraljevskog ugarskog domobranstva u Kraljevini Hrvatskoj i Slavoniji, koji će biti utvrđen i u svim zakonima o domobranstvu do sloma Austro-Ugarske. Time su u cijelosti prihvaćeni zahtjevi hrvatske strane. Završni čin formiranja domobranstva na području Hrvatske i Slavonije dogodio se 5. prosinca 1868. godine, kada je zajednički Ugarsko-hrvatski sabor donio zakonski članak 41. o Domobranstvu. Zakon je potvrđen (sankcioniran) i proglašen u donjem domu (kući zastupnika) 5. prosinca, a 6. prosinca u gornjem domu (kući velikaša) zajedničkog Hrvatsko-ugarskog sabora u Budimpešti. Tim Zakonom je bilo određeno da je zapovjedni jezik u domobranstvu u Hrvatskoj i Slavoniji hrvatski, da časnici mogu biti samo državljani Hrvatske i Slavonije, a zastava postrojbi bila je uokvirena hrvatskom trobojnicom. 
U austrijskom dijelu monarhije u svim domobranskim postrojbama zapovjedni jezik je bio njemački, tako da su, pored Mađara, Hrvati bili jedini narod u Austro-Ugarskoj koji je imao vojne postrojbe s imenima na svom jeziku, s povlasticom posebnih pukovnijskih zastava, (barem na papiru) pod svojim časnicima i sa svojim zapovjednim jezikom. U postrojbama hrvatskog domobranstva, hrvatski nije bio samo vojno-zapovjedni jezik, već i jedini jezik komunikacije unutar i između pukovnija i njiihovih nadređenh. U usporedbi sa Zajedničkom vojskom, vojnici i časnici domobranstva živjeli su u gotovo jednojezičnom svijetu.
Različita stajališta hrvatske i ugarske strane odrazila su se i na nazivu i znakovlju postrojbi. Ni u jednom zakonskom članku nije navedeno službeno ime domobranstva, pa su od 1868. do 1870. hrvatske postrojbe i zapovjedništva koristile nazive kraljevsko hrvatsko domobranstvo, hrvatsko-slavonsko domobranstvo i sl. Nakon toga, hrvatska i ugarska strana su se dogovorile te je domobranstvo kompromisno službeno nazvano hrvatsko-ugarskim ili ugarsko-hrvatskim. Između 1870. i 1874. taj dogovor je dosljedno provođen. No, već 1875. u Hrvatskoj narodnjaci se bune zbog jednostrane ugarske odluke o nazivanju hrvatskog domobranstva ugarskim. Na saborskoj sjednici 7. studenog 1878. Ivan Kukuljević upozorio je da je ugarska vlada domobranstvo pri njegovom stvaranju 1868. nazvala Kraljevskim hrvatskim domobranstvom, kasnije je počela koristiti naziv Kraljevsko ugarsko-hrvatsko domobranstvo, da bi ga vrlo brzo jednostavno nazvala Kraljevsko ugarsko domobranstvo. Istu interpelaciju banu na sjednici sabora 1884. podnio je i zastupnik Josip Majcen, upozorivši i na kršenje zakona s ugarske strane što se tiče nametanja mađarskog jezika, premještanja hrvatskih časnika u Ugarsku i nemogućnosti napredovanja hrvatskim časnicima ukoliko ne znaju mađarski.
Hrvatski grbovi na kapama domobrana i časnika oko 1870. zamijenjeni su ugarsko-hrvatskima. Saborski zastupnik Milan Amruš u svojoj interpelaciji hrvatskoj vladi na saborskoj sjednici 19. studenog 1896. zatražio je reakciju vlade zbog toga što su hrvatski domobrani na taborskim kapama nosili mađarizirane, a ne hrvatske inicijale imena cara i kralja Franje Josipa I. Naime, na mađarskom one glase I.F.J., a na hrvatskom F.J.I.
Pošto je u Hrvatskoj uvedeno domobranstvo, a u službi mu bio ozakonjen hrvatski jezik, trebalo je prevesti cijeli vojnički pravilnik i sve naredbe na hrvatski. Tadašnji zapovjednik domobranstva Miroslav Kulmer smatrao je da bi to najbolje mogao učiniti Bogoslav Šulek.
Od 1870., nekoliko godina prevodio je i objavljivao Šulek niz knjižica iz vojničkoga područja koje su postupno izlazile pod naslovom Naredbenik za kraljevsko hrvatsko-ugarsko domobranstvo.  One su se u Šulekovu prijevodu kasnije pretiskavale, npr. Službovnik za Kraljevsko ugarsko domobranstvo, Dio drugi.,  Drugo izdanje Službovnika od god. 1875. Budimpešta, 1888 ili Službovnik za kraljevsko ugarsko domobranstvo, Dio treći, Pješačtvo. Budimpešta 1890. 
Krleža u djelu Hrvatski bog Mars dodaje na kraju Tumač domobranskih i stranih riječi i pojmova. Među ostalim tu ćemo naći protumačene i ove riječi: budnica, čarkar (domobranski naziv za vojnika pojedinca u streljačkom lancu, strijelac), čašće (domobranski naziv za podoficirske činove, "šarže"; obuhvaćale su sljedeće činove: razvodnik, desetnik, vodnik, narednik), daljinar (domobranski naziv za podoficira kod infanterije, koji utvrđuje udaljenosti od ciljeva), desetnik, domobranstvo, dvočlan, glavokret, hodna satnija, jednogodišnji dobrovoljac, letica (balistička krivulja, koju opisuje ispaljeno tane), mazda (odmazda, domobranski naziv za onu plaću, što su je primali vojnici), nabojnjača, na prevjes (domobranska zapovijed za skidanje puške s ramena), odstup, oramiti pušku (pušku na rame baciti), postroj, puškohvat (domobranski naziv za vježbe s puškom), razvodnik, roj (odred od nekoliko vodnika u vodu, desetina), rojna pruga, rukovati, satnija, satnik, službovnik, ščetani red (zatvorena trupna formacija. Od četa, s-četan, ščetan), udjelba (vojnikovo mjesto u formaciji — vodu, četi), unovačiti, ustupiti (domobranski naziv za: stupiti u red, svrstati se u stroj; germanizam prema eintreten), vitlači (domobranski naziv za uvijače, suknene vrpčaste gamaše, kojima se obavija potkoljenica), vježbovnik itd.Mnoge riječi koje je Šulek preuzeo iz naroda, preveo ili sam stvorio (bojnik, bojovnik, desetnik, razvodnik, vodnik) trajno su ostale u hrvatskom jeziku te i danas čine osnovu hrvatskog vojnog nazivlja.
Zbog iznimno složenog položaja Hrvatske te državnopravnog uređenja Austro-Ugarske u cijelosti, što se odrazilo i na oružane snage, Kraljevsko hrvatsko domobranstvo tijekom svog postojanja pokušavalo je pomiriti brojne suprotnosti i paradokse. O tome najbolje svjedoči Miroslav Krleža u svojoj noveli Smrt Florijana Kranjčeca, a isti se odlomak nalazi i pod natuknicom "domobran" u rječniku pojmova zbirke pripovijesti Hrvatski bog Mars.
U Hrvatskoj i Slavoniji temeljnim zakonom o domobranstvu iz 1868. uspostavljeno je VI. hrvatsko-slavonsko okružno zapovjedništvo u Zagrebu. Ono je bilo najviša vojno-upravna oblast za domobranske postrojbe na ozemlju Kraljevina Hrvatske i Slavonije. Godine 1871. povećanjem broja domobranskih okružja zagrebačko hrvatsko-slavonsko okružje postaje VII. U početku su od vojnih obveznika na području Hrvatske i Slavonije ustrojene četiri bojne (bataljona): Varaždin (79.), Zagreb (80.), Virovitica (81.) i Vukovar (82.). Sve četiri domobranske satnije su se nalazile u Zagrebu i prvo su imale karakter pomoćnih pješačkih formacija. Nedugo potom su osnovana i četiri konjanička eskadrona u Varaždinu (29. i 30.) i Vinkovcima (31. i 32.). Razvojačenjem preostalih graničarskih pukovnija 1873. godine i uspostavom Bjelovarske županije 1872. ustrojeno je još 8 domobranskih pješačkih bojni, i to u Sisku (83.), Bjelovaru (84.), Gospiću (87.), Ogulinu (88.), Švarči (89.), Glini (90.), Novoj Gradiški (91.) te Mitrovici (92.) Preustrojem 1874. osnovane su četiri polubrigade. 79., 80. i 83. satnija činile su 25. polubrigadu u Zagrebu, a 87., 88. i 89. satnija 26. polubrigadu u Karlovcu. 81., 84. i 90. satnija ušle su u sastav 27. polubrigade u Sisku, a 82., 91. i 92. u sastav 28. polubrigade u Osijeku. Dotadašnji 10. konjanički odjel u Zagrebu te 29. i 31. samostalna konjanička satnija ustrojene su u 10. konjaničku pukovniju sa zapovjedništvom u Varaždinu. Zakonskim člankom o domobranstvu iz 1890. godine umjesto polubrigada uvode se pješačke pukovnije. Od 1912. godine pri zapovjedništvu VI. zagrebačkog hrvatsko-slavonskog domobranskog okružja počinje se ustrojavati topnička brigada koja je trebala imati 8 topničkih bitnica. Uoči početka 1. svjetskog rata 1914. u Zagrebu se nalaze zapovjedništva 7. i 8. topničkog sklopa (Feldkanonen Division), od kojih je iste godine ustrojena 6. topnička pukovnija. Pred Prvi svjetski rat Kraljevsko hrvatsko domobranstvo izgledalo ovako:
U rat su dignute i 11. domobranska doknadna (hodna) pukovnija (25., 26. i 43. doknadna bojna) i 12. domobranska doknadna (hodna) pukovnija (27., 28. i 44. doknadna bojna), koje su se vodile kao doknadne postrojbe 42. domobranske divizije. Zbog velikih ratnih potreba tijekom 1916. godine ustrojene su i nove postrojbe: 33.  domobranska pješačka pukovnija (Zagreb, Sisak i Karlovac) i 311. domobranska pješačka pukovnija Nova Gradiška ("trahomaši").
Domobranstvo je u upravnom smislu bilo podređeno zajedničkom hrvatsko-ugarskom ministru za zemaljsku obranu, a u vojničkom vrhovnom zapovjedniku kraljevsko ugarskog domobranstva. Osim zapovjednika, Domobranstvo je imalo i Glavni stožer te načelnika glavnog stožera. Svi zapovjednici Zagrebačkog hrvatsko-slavonskog domobranskog okružja (u miru, odnosno 42. divizije u ratu) u činu podmaršala bili su iz Hrvatske:
U početku je postojala kadetska škola za hrvatsko-slavonsko domobranstvo u Zagrebu, u kojoj su se svi predmeti i kompletna nastava izvodili na hrvatskom jeziku. I predavači su uglavnom bili časnici Hrvati, poput kasnijih podmaršala Josipa Bacha ili Ivana Tomičića. No, već 1872. – 1873. posebna hrvatska domobranska škola je zajedno s profesorima prenesena u Ludoviceum, ugarsko-hrvatsku domobransku akademiju u Budimpešti. Isprva su Mađari na Ludoviceumu napravili dva razreda, zasebne odjele s hrvatskim i mađarskim nastavnim jezikom, da bi 1884. ukinuli hrvatski odjel. Kako gotovo nijedan hrvatski srednjoškolac nije znao mađarski, u Ludoviceum se upisivalo iznimno malo pitomaca iz Hrvatske i Slavonije – u akademskoj godini 1902./03. svega četiri, odnosno pet kadeta na Ludoviceumu su bili Hrvati. To je dovelo do manjka domobranskih časnika koji su znali hrvatski, ali i manjka časnika općenito. Od 1884. taj manjak se rješavao prelaskom časnika iz zajedničke vojske u domobranstvo i reaktiviranjem pričuvnih časnika, što je 1902. napušteno. Tako je 1904. hrvatskom domobranstvu nedostajalo ili bilo nevično hrvatskom ukupno 53,9% časnika, dok je u konjaničkim domobranskim pukovnijama gotovo polovica časništva "jedva za nuždu znala hrvatski". Sabor je u više navrata tražio osnivanje hrvatske domobranske akademije u Hrvatskoj i Slavoniji, ali ti napori nisu urodili plodom.
Osim glavnih vojarni u kojima su bile smješteni stožeri pukovnija i brigada, postojale su domobranske vojarne i u Bjelovaru, Gospiću i Varaždinu, gdje je bila smještena domobranska husarska vojarna.
Prvo sjedište domobranskog zapovjedništva bila je elegantna palača u Gajevoj ulici 30 u kojoj je danas Državno odvjetništvo RH, sagrađena 1899. prema projektu atelijera Honigsberg & Deutsch. Vojska je bila smještena pokraj zgrade zapovjedništva, u adaptiranoj građanskoj kući, koja je od početka (1869.) bila pretijesna, pa se i prije podizanja palače zapovjedništva govorilo o potrebi izgradnje suvremene vojarne.
Nakon što je nedaleko od nove paradne pješačke vojarne princa Rudolfa 1894. utvrđena lokacija u Ilici 242, sam je Lenuci preuzeo izradu generalne osnove: rasporeda zgrada i kompozicije sklopa, dok je arhitektonsko oblikovanje povjereno Holjcu. Domobranska je vojarna prvo djelo domaćih arhitekata, najskladnija među šest velikih vojnih sklopova sagrađenih na Črnomercu između 1889. i 1913. Sagrađena je 1899. godine. Od 1912. do 1918. nosila je ime grofa Miroslava Kulmera, prvog zapovjednika Kraljevskog hrvatskog domobranstva. Nakon Domovinskog rata zvala se "Kralj Tomislav". Danas postoje planovi o prenamjeni u kampus Hrvatskog katoličkog sveučilišta.
Vojarna je sagrađena 1895. godine u današnjoj Domobranskoj ulici. U njoj su bili smješteni stožer te I i II bojna 26. domobranske pukovnije. 1914. dograđena je i vojarna za domobransku haubičku pukovniju. Do Domovinskog rata zvala se "Petrova gora". I dalje je u vojnoj službi - danas je jedna od vojarni Hrvatske kopnene vojske, a službeni joj je naziv Vojarna "Domobranska".
Izgradnju Domobranske vojarne 1880. potakla je hrvatska Vlada. Građevinski poslovi su povjereni Colussiju, budući da je dao popust na radove od 8,6%. Neposredno prije  početka izgradnje vojarne kupljena su zemljišta obitelji Weiner, Mundorfer, Vučković i Ključec u Novom Sisku (desna kupska obala), da bi 1891./2. na njima, na Trnskijevoj obali (danas Lađarska ulica br. 28), bila dovršena velika dvokatna Domobranska vojarna. To je bio (i ostao) najveći vojni objekt u tadašnjem Sisku, izgrađen prema projektu i nacrtima zagrebačkog graditelja Kune Weidmanna. Za izgradnju Domobranske vojarne utrošeno je 230.000 forinti. Voditelj gradskih građanskih poslova za Vojarnu bio je Milan Malinarić. U njoj su bili smješteni stožer i prve dvije bojne 27. domobranske pukovnije. Danas je poprilično zapuštena.
Vojarna u Osijeku je sagrađena 1891. U njoj su bili smješteni stožer i sve tri bojne 28. domobranske pukovnije, kao i stožer 84. domobranske pješačke brigade.
Pučko-ustaški obveznici su "osobe između 36. i 50. godine i one koje još nisu služile vojsku, dakle od 18. do 21. godine", "rezervisti domobranskih jedinica, uglavnom starijih godišta; posljednja obrana"Od pučko-ustaških obveznika ustrojene su u srpnju 1914.:
Domobransku pješačku satniju, kao osnovnu vojnu postrojbu, činila su 4 časnika, stražmeštar, 4 vodnika, 12 desetnika, 18 vodiča te 180 domobrana. Časnički zamjenik, računski stražmeštar, 2 bubnjara, 2 trubača, 4 odkopnika, 3 nositelja ranjenih i četvero časničkih slugu (posilnih) nisu dužili oružje. Ukupno je satnija imala 236 časnika, dočasnika i domobrana. 
Konjanička satnija imala je 4 časnika te 167 dočasnika i domobrana ili ukupno 171 vojnika, ali samo 150 konja - 13 kopljanika/husara, 5 časničkih slugu, kovač, vidar i remenar nisu imali konje.
Bojnu su činili stožer i 4 satnije ili ukupno 952 ljudi. Polubrigada (kasnije pukovnija) s tri bojne imala je sa stožerom ukupno 2.918 ljudi. Kako su pod zapovjedništvo VII. hrvatsko-slavonsko domobranskog okružja spadale dvije brigade, svaka s po dvije polubrigade/pukovnije, to se može računati da su "hrvatske" pješačke pukovnije kraljevskog ugarskog domobranstva zajedno sa stožerima brigada imale preko 11.500 ljudi. Osim toga, pri svakoj polubrigadi/pukovniji bio je organiziran povoz s oko 70-ak konja i 15-ak kola.
Časnici su od naoružanja imali sablju M.1861/69 (kojoj je tijekom rata pridodana i praktičnija M.1895) i automatski pištolj Steyr-Roth od 8 mm. Vojnici su imali pušku Steyr-Mannlicher M95/30 (M1895) od 8 mm i sablju M.1869.
Po završetku  rusko-turskoga rata, 1878. je održan Berlinski kongres na kojem je donesena odluka da će Bosnu i Hercegovinu, koja je još bila formalno pod turskim vrhovništvom, zauzeti Austro-Ugarska i dovesti pod svoju jurisdikciju. Austrijskim postrojbama, jačine 82.000 ljudi, suprotstavila se slabo organizirana pretežno muslimanska milicija od 40.000 vojnika (uz određen broj pridruženih pravoslavnih harambaša), koju je vodio sarajevski agitator Hadži Lojo. 20. kolovoza 1878. Kraljevsko hrvatsko domobranstvo stavljeno je "na ratnu nogu" - u stanje pripravnosti. To se odnosilo na 43. pješačku domobransku brigadu s ukupno 6.144 ljudi pod zapovjednikom Milanom pl. Musulinom. Poslani su na granicu prema BiH i u tvrđave, kako bi bili podrška redovnoj vojsci u napadnim operacijama. Musulinu, koji se sa svojom brigadom nalazio u Donjem Lapcu, 22. rujna 1878. predstavila su se desetorica begova iz Cazinske krajine, koji su mu se tada predali izjavom vjernosti caru i kralju. Osvajanje BiH je trajalo manje od tri mjeseca, tijekom kojih su ukupni gubitci austrijskih postrojbi iznosili 946 poginulih i 3.980 ranjenih vojnika.
Po Nagodbi, domobranstvo je moglo intervenirati u unutarnjim poslovima u iznimnim slučajevima građanskih nemira i opasnosti po javni mir i poredak. Ban Khuen Héderváry naredio je hrvatskom domobranstvu smiriti prosvjede Hrvata protiv mađarskog znakovlja, koji su prerasli u pravu pobunu. Podmaršal i zapovjednik VII. hrvatsko-slavonskoga domobranskog okružja u Zagrebu, Đuro Čanić, 1. kolovoza 1903. odbio je naredbu bana Hedervaryja da s domobranskim četama pomogne gušenju demonstracija u Zagrebu. Ubrzo nakon toga je smijenjen s tog položaja i umirovljen.
OD VII. domobranskog vojnog okružja, neposredno uoči Prvog svjetskog rata, ustrojena je od 25., 26., 27. i 28. pješačke pukovnije 42. domobranska pješačka divizija, koja se vrlo brzo pročula po uzornoj disciplini i iznimnim vojničkim vještinama, pa je prozvana "Vražjom divizijom". Divizija je imala 14.000 ljudi i bila je pod zapovjedništvom general-pukovnika Stjepana Sarkotića. To je jedna od najpoznatijih vojnih postrojba hrvatske ratne prošlosti. Svoj ratni put počela je na srbijanskom ratištu, na Drini, kao dio snaga prvog udara. Kasnije sudjeluje u bitkama na Ceru i Kolubari, a zatim je upućena u Galiciju. Početkom 1918. godine u sklopu 11. armije bila je prebačena na talijansko ratište, gdje ostaje do kraja rata. 42. divizija sudjelovala je u  operacijama na visoravni Sette Communi.  22. listopada 1918. 83. brigada je odbila zamijeniti 84. brigadu na položaju radi smjene, što je bio znak za masovno otkazivanje neposlušnosti ostalih naroda u austro-ugarskoj vojsci. Odstupivši 30./31. listopada s položaja, 84. brigada je zajedno s 83. brigadom prevezena preko Koruške u domovinu.Početkom Prvog svjetskog rata i u Hrvatskoj je također provedena opća mobilizacija, pa je od 25., 26., 27. i 28. pučko-ustaške pukovnije, zajedno s dvije dopunske pukovnije (38. i 10.), koje su tijekom rata popunjavane Hrvatima i Srbima s područja Hrvatske i Slavonije, oblikovana 104. pučko-ustaška brigada pod zapovjedništvom general bojnika Theodora Bekića. U Osijek je, primjerice, 26. listopada 1914. stiglo 7.000 pučkih ustaša unovačenih iz godišta 1892., 1893. i 1894.Ukupni hrvatski vojni gubitci u ratu su najvjerojatnije iznosili oko 190.000 ljudi, dok se negdje navode i podatci od 137.000 vojnih i 109.000 civilnih žrtava. Samo je iz Međimurja poginulo 4.363 ljudi. Do točnih podataka posebno za hrvatsko-slavonsko domobranstvo je teško doći, budući da su oni zametnuti i rasuti po arhivima u Beču, Budimpešti i Beogradu.
Neposredno prije proglašenja Države Slovenaca, Hrvata i Srba vodstvo Narodnog vijeća je prišlo pregovorima s dvojicom, u tom trenutku najviših austrougarskih časnika u Hrvatskoj, podmaršalom Mihovilom Mihaljevićem (zapovjednikom domobranstva) i generalom Lukom Šnjarićem (zapovjednikom XIII. korpusa). Oni su podnijeli izvješće kralju Karlu I. koji im je i dao otpuštenje iz vojske uz slobodu djelovanja, nakon čega su prišli vojsci nove države. 29. listopada vojnicima su uputili proglas kojim su, miješajući osjećaje domoljublja, isticanjem političke snage i obećanjima egzistencijalne sigurnosti pokušali privući vojnike u krilo Države SHS. Međutim, vlada Narodnog vijeća nije mogla računati na previše vojnika. Hrvatski domobrani su uglavnom mirno razoružani od strane narodne zaštite nakon povratka kućama, a većina gradova im je priredila doček.Vojnici 25. zagrebačke domobranske pukovnije i 53. puk. zajedničke austro-ugarske vojske 5. prosinca pod hrvatskim zastavama uputili su se na Jelačićev trg, gdje su proklamirali hrvatsku republiku, na što je uzvraćeno mitraljeskom vatrom s okolnih zgrada. Poginuli domobrani i čitav događaj poznati su pod nazivom Prosinačke žrtve. 
Narodno vijeće je uslijed mađarske represije i terora nad Hrvatima odlučilo zaposjesti Međimurje hrvatskim vojnim postrojbama, sastavljenim od 25. i 26. domobranske pukovnije, zajedno s vojnicima 53. i 96. pukovnije zajedničke austro-ugarske vojske, dobrovoljcima i domobranima iz ostalih postrojbi, pod zapovjedništvom potpukovnika Slavka Kvaternika, Stjepana Sertića, majora Mirka Pogledića te satnika Josipa Špoljara. Potpukovnik Kvaternik je odredio da akcija za oslobađanje Međimurja počne 24. prosinca u 6 sati te je bez gubitaka uspješno dovršena isti dan.Raspuštanje domobranstva počelo je u studenome, a stvaranjem Kraljevine SHS u prosincu 1918. ubrzan je proces demobilizacije. Početkom siječnja 1919. naređeno je ukidanje domobranskih i ostalih nekadašnjih austro-ugarskih pukovnija s područja Hrvatske, a ubrzo nakon njihova ukidanja, krajem siječnja, proglašeno je i osnivanje četiriju novih pješačkih pukovnija na području Hrvatske: Zagrebačke, Karlovačke, Petrovaradinske i Splitske. Vojno okružna i domobransko-popunidbena te pučko-ustaška zapovjedništva prestrojena su u pukovske okružne komande prema modelu koji je postojao u Kraljevini Srbiji. U vojsku Kraljevstva SHS primljeno je 64% časničkog kadra kojim je raspolagala Država SHS, ukupno 2.590 časnika. Uglavnom su primani niži časnici jer se na više časnike gledalo nepovjerljivo te kao na konkurenciju srbijanskom kadru.
Vojničke odore pripadnika hrvatskih domobranskih snaga u početku su se sastojale od svijetlocrvenih hlača, plavog kaputa i crvenih kapa. Kasnije su odore pravljene od plave čohe, ukrašene na hlačama, i crvene gajtane, dok su u ostalim austro-ugarskim postrojbama gajtani bili žute boje. Plave i crvene odore uskoro su zamijenjene "štuka-sivima", koje su korištene i u početnim stadijima Prvog svjetskog rata. U rujnu 1915. tamnija, "poljska siva" je prihvaćena kao službena boja odore.Na glavi su, pored austro-ugarskog amblema u obliku krune, pripadnici domobranstva u početku nosili grb Trojedne Kraljevine Hrvatske, Slavonije i Dalmacije. No, već 1870-ih ugarska strana ga je zamijenila zajedničkim, hrvatsko-ugarskim grbom. Na kapama su domobrani nosili i poluslužbene značke postrojbi, obično više njih. Za vrijeme Prvog svjetskog rata domobrani su na svojim kapama ponovno slobodno počeli isticati hrvatski grb. Na taborskim i tvrdim kapama domobrani i časnici su nosili stilizirani monogram cara i kralja, u početku FJI, a kasnije KI.
Vojničke zastave svih postrojbi bile su, pored dotadašnjih austro-ugarskih, dopunjene hrvatskom trobojnicom. Određeno je da domobranske postrojbe nose oznaku (monogram) imena vladara i boje Trojedne Kraljevine Hrvatske, Slavonije i Dalmacije uz grb hrvatsko-ugarske države.Poznata je divizijska pjesma za rata bila "Kiša pada, Srbija propada, vjetar piri, Hrvatska se širi", a česta koračnica je bila "Marširala, marširala, Jelačića vojska", koja se često pjevala i "Marširala, marširala dvadeset i peta".
Kako je nakon 1918. Hrvatska gradila zajedničku državu sa zemljama protiv kojih su domobrani ratovali (Srbija i Crna Gora), domobranstvo te njegove žrtve i veterani nisu bili komemorirani ni isticani. Spomenici poginulim domobranima tijekom vremena su bili zapušteni (spomenik na Mirogoju), pa čak i uklonjeni (npr. u Međimurju za vrijeme mađarske okupacije). Tek su nacionalistički i pravaški krugovi koristili domobranstvo, prikazujući ga kao izraz hrvatske autonomije i vojne tradicije. 1928. počeo je u Zagrebu izlaziti proustaški časopis Hrvatski Domobran. I sam ustaški pokret se u ranim fazama nazivao ustaško-domobranskim pokretom. Slijedom toga, Hrvatsko domobranstvo obnovljeno je 1941. kao službena vojska NDH. Za vrijeme NDH jedna hrvatska divizija Wehrmachta nazivala se i "Vražjom" u spomen 42. dom. pješ. divizije.
Domobranstvo je ponovno obnovljeno 1991. kao teritorijalna, mobilizirana sastavnica Hrvatske vojske, a tijekom rata u BiH i kao dio HVO-a. Usto, nazivi vojnih činova iz razdoblja 1868. – 1918. preuzeti su u Hrvatskoj vojsci. 1993. održane su prigodne komemoracije povodom 125. obljetnice osnutka hrvatskog domobranstva, a Hrvatska pošta je izdala prigodnu poštansku marku. Raspušteno nakon Domovinskog rata, domobranstvo je u RH konačno ukinuto 2003. Desničarska udruga "Hrvatski domobran" koja okuplja veterane Domobranstva iz Drugog svjetskog rata te njihove potomke/simpatizere obilježava 5. prosinca u spomen na dan osnivanja domobranstva 1868. polaganjem vijenaca po svojim ograncima.
Najveći kulturni utjecaj Kraljevsko hrvatsko domobranstvo ostavilo je kroz tzv. domobranski opus Miroslava Krleže, koji je, i sam domobran, najbolje osjetio strahote Prvog svjetskog rata i vojnički život hrvatskih domobrana. Brojne njegove novele, drame, filmovi, televizijske serije bavile su se hrvatskim domobranima i njihovim sudjelovanjem u Prvom svjetskom ratu. Snažan utjecaj koji je ostavio upisao je hrvatske domobrane u kolektivno sjećanje hrvatskog naroda. Uz njega, domobranstvom su se bavili i drugi pisci. Mile Budak je u romanu Ratno roblje opisao križni put zarobljenih domobrana kroz Srbiju, Albaniju i Crnu Goru do Grčke, a sačuvano je i mnogo svjedočanstava drugih zarobljenika. 
Ljubav pod zastavom, novela o borbi 25. dom.pješ. puk. (roman, 1936. Lav Lović)
Josip Broz Tito (1892. – 1980.), vodnik 25. dom. pj. pukovnije, kasnije maršal Jugoslavije i njen predsjednik do smrti 1980.
Miroslav Krleža (1893. – 1981.), pričuvni časnik u 25. dom. pj. pukovniji, književnik i pisac
Vladko Maček (1879. – 1964.), satnik u karlovačkoj 26. dom. pj. pukovniji; političar, predsjednik HSS-a (1928. – 1964.)
Slavko Kvaternik (1878. – 1945.), stožerni časnik; kasnije vojskovođa u NDH, jedan od prvaka ustaškoga pokreta
Mile Budak (1889. – 1945.), dočasnik; jedan od ideologa ustaškoga pokreta, dužnosnik NDH, pisac
Fran Galović (1887. – 1914.), hrvatski književnik, zastavnik 27. domobranske pukovnije, poginuo 1914. na srpskom bojištu u Mačvi
Čapo, Hrvoje (prosinac 2008.). "Broj primljenih časnika bivše austrougarske vojske u vojsku Kraljevine Srba, Hrvata i Slovenaca". Časopis za suvremenu povijest 40 (3)
Hameršak, Filip (2013.). Hrvatska autobiografija i Prvi svjetski rat (doktorski rad),  Filozofski fakultet Sveučilišta u Zagrebu
Horel, Catherine (2009.). Soldaten zwischen nationalen Fronten: Die Auflösung der Militargrenze und die Entwicklung der königlich-ungarischen Landwehr (Honved) in Kroatien-Slawonien 1868-1914, Beč: Austrijska akademija znanosti ISBN 978-3700-164-968
Huzjan, Vladimir (prosinac 2005.). "Raspuštanje Hrvatskog domobranstva nakon završetka Prvog svjetskog rata". Časopis za suvremenu povijest 37 (2): 445.-446
Oršolić, Tado (travanj 2000.). "Hrvatsko domobranstvo kao "separatum corpus" ugarskog domobranstva (1868.-1914.)". Radovi Filozofskog fakulteta u Zadru 39 (26): 165-190
Pojić, Milan (ožujak 2001.). "Ustroj Austrougarske vojske na ozemlju Hrvatske 1868.-1914.". Arhivski vjesnik 43: 147.-169.
 (1973.) Vojna enciklopedija,  2. izdanje, II svezak, Beograd: Vojnoizdavački zavod
Krleža, Miroslav (1982.). Hrvatski bog Mars, Zagreb/Sarajevo: Mladost/Oslobođenje
Orešković, Zvonko, mr. (2010.). Die zeitgenössische Kroatische Militärterminologie und die Geschichte ihrer Entstehung Verfasser, Beč: Universität Wien
Oršolić, Tado (kolovoz 2004.). "Vojno-teritorijalna podjela i reorganizacija Austrougarske vojske 1867.–1890.". Radovi Zavoda za povijesne znanosti HAZU u Zadru (46): 369.-394
Stublić, Zlatko et al. (1994.). Hrvatsko domobranstvo: 1868-1993., Zagreb: MORH
Zorko, Tomislav (2006.).  "Hrvatsko domobranstvo i oružništvo kao odrednice hrvatske autonomije 1868.-1914.". Lovrećki libar 8: 33.-40
Izviđački zrakoplovi  42. domobranske pješačke divizije na bojištu u Italiji, Vojna povijest
