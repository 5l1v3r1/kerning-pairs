
Denna artikel handlar om sjöslaget vid Svensksund 1790. För sjöslaget på samma plats 1789, se Slaget vid Svensksund (1789).Slaget vid Svensksund, även kallat andra slaget vid Svensksund, var ett sjöslag som ägde rum i Svensksund (finska: Ruotsinsalmi, ryska: Rotjensalm) utanför dagens Kotka vid Finska vikens nordöstra kust mellan 9 och 10 juli 1790, och som blev den sista militära drabbningen under Gustav III:s ryska krig mellan 1788 och 1790. Slaget utkämpades mellan den svenska skärgårdsflottan (officiellt Arméns flotta) och en rysk flotta, vilka nästan helt bestod av galärer, och det blev ett av de sista större sjöslagen där galärer deltog.
Under krigets tredje år försökte den svenska flottan, under befäl av kung Gustav III att anfalla den ryska huvudstaden Sankt Petersburg. Företaget misslyckades och både den svenska linjeflottan och skärgårdsflottan blev instängd i Viborgska viken av ryska örlogseskadrar. Den 3 juli 1790 genomförde den svenska flottan en framgångsrik utbrytning, vilket senare kom att kallas för Viborgska gatloppet, och räddades från att förstöras av den ryska flottan. Ryssarna under prins Karl av Nassau-Siegens ledning jagade efter den svenska skärgårdsflottan, som tog ställning mellan öarna i Svensksund. 
Den 9 juli försökte den ryska skärgårdsflottan anfalla och med ett slag förinta den svenska skärgårdsflottan. Ryssarna upplevde stora svårigheter i striderna mot svenskarnas starka ställning, såsom ogynnsamma vindar och utmattade ryska fartygsbesättningar, i kombination med Nassaus högmodiga ledarskap. Slaget slutade med ett katastrofalt nederlag för Ryssland, där ryssarna förlorade en tredjedel av sin flotta, samtidigt som svenskarnas förluster var minimala.
Slaget vid Svensksund anses vara Sveriges största marina seger någonsin och var en direkt orsak till att kriget kort därefter avslutades genom fredsfördraget i Värälä, där ingendera sida hade vare sig vunnit eller förlorat markområden. Med tanke på antalet krigsfartyg som deltog betraktas sjöslaget också som det största i Östersjöns historia.
I juni 1788 lät kung Gustav III i hemlighet till kosacker utklädda svenska soldater anfalla en svensk postering i gränsområdet Puumala mellan Sverige och kejsardömet Ryssland. Syftet med det iscensatta anfallet, vilket orsakade stor upprördhet i Stockholm, var att övertyga rikets ständer till att ge Gustav III stöd till att deklarera ett "försvarskrig" mot Ryssland. Detta var viktigt eftersom Gustav III inte hade den konstitutionella rätten till att starta ett anfallskrig utan ständernas samtycke, som redan hade gjort klart att deras godkännande inte skulle vara förestående.Orsaken till kriget var inrikespolitisk, då Gustav III trodde att ett kort krig skulle lämna oppositionen utan annat alternativ än att stödja honom. Efter att Gustav III genomfört en oblodig statskupp 1772, som avslutade Frihetstiden i Sverige, började han bli alltmer föraktad av adeln, vilket blev uppenbart under Riksdagen 1786. I fredsfördragen 1721 och 1743 blev Ryssland garant för den svenska regeringsformen, vilket gav Ryssland stort inflytande i Sveriges inre angelägenheter. Detta kom att försvåras efter Gustav III:s maktövertagande, men Katarina II hade planer på att återställa det svenska statsskicket från Frihetstiden, och i förbund med Danmark-Norge inringa riket. Detta hot var ytterligare en anledning till Gustav III:s krigsförklaring.Storbritannien, Nederländerna och Preussen var avskräckta av Rysslands framgångsrika fälttåg under kriget mellan Ryssland och Osmanska riket (1787–1792), och hade som önskemål att kriget skulle spridas norrut, vilket skulle avleda Katarina II:s uppmärksamhet från osmanerna. Det var på deras inrådan som Gustav III ingick en allians med Osmanska riket under sommaren 1788. Dock var endast osmanerna villiga att alliera sig med Sverige, då Storbritannien, Nederländerna och Preussen avvisade Sveriges ansträngningar till att bilda en allians.Gustav III:s främsta mål var att återta en del av det territorium i öster som hade förlorats till ryssarna på 1740-talet, under Hattarnas ryska krig. År 1788 påbörjade han en maritim framstöt i Finska viken, där han planerade att anfalla Kronstadt och Sankt Petersburg, samt utnyttja Rysslands avdelning av avsevärda resurser från den ryska Östersjöflottan till Svartahavsflottan i kriget mot osmanerna. Kriget skulle vinnas genom en överraskningsattack mot Sankt Petersburg, som skulle genomföras av den Svenska marinen och skärgårdsflottan placerade vid sjöfästningen Sveaborg. Men efter slaget vid Hogland tog emellertid ryssarna initiativet. Den svenska armén hade framgångar i Finland, men var lamslagen av politiska fraktionsstrider, inte minst av de adliga officerarnas sammansvärjning mot Gustav III, kallad Anjalaförbundet. En krigsförklaring kom från Danmark-Norge, det så kallade Teaterkriget, i enlighet med dess fördragsenliga skyldigheter mot Ryssland. Gustav III lyckades få det svenska folket på sin sida under hösten 1788, och kriget avslutades genom medling av Storbritannien och Preussen. Senare under vintern arresterades huvudmännen inom Anjalaförbundet.Det första slaget vid Svensksund den 24 augusti 1789 slutade med ett stort svenskt nederlag, där den svenska skärgårdsflottan led betydande förluster. Carl Nathanael af Klercker ledde flottans reparationer i Lovisa, vilka tog en månad. Från vintern 1789 till maj 1790 byggde af Klercker flera nya fartyg, och i maj 1790 var skärgårdsflottan starkare än någonsin.
Sverige och Ryssland var de två främsta konkurrenterna om herraväldet över Östersjön under 1700-talet, och byggde några av tidens största galärflottor. De användes till amfibiska operationer i både Hattarnas och Gustav III:s ryska krig. De sista galärerna som någonsin byggts gjordes av Ryssland 1796, och förblev i rysk tjänst långt in på 1800-talet. Under andra hälften av 1700-talet ersattes galärernas roll i Östersjöns kustflottor med "skärgårdsfregatter" och "schebecker", och efter 1790-talet med olika typer av kanonbåtar.
På 1750-talet och 1760-talet arbetade skeppsbyggaren Fredrik Henrik af Chapman, i samarbete med skärgårdsflottans befälhavare Augustin Ehrensvärd, med att utveckla flera nya fartygstyper som skulle stärka den svenska flottan i termer av eldkraft, manövrerbarhet, sjövärdighet och passande logi för matroserna. Resultatet blev fyra nya fartygstyper som använde åror, men med tyngre beväpning och extra logi för besättningen, vilket var en nödvändighet i det kalla Östersjöklimatet. Dessa kallades för udema, pojama, hemmema och turuma, uppkallade efter de historiska finska landskapen Uusimaa (Nyland), Pohjanmaa (Österbotten), Hämeenmaa (Tavastland) och området Turunmaa (Åboland) vars kuster dessa fartyg var avsedda att försvara. Samtliga fyra kallades för skärgårdsfregatter, även om udema och pojama också beskrivits som "skärgårdskorvetter". Under Gustav III:s krig bistod de i amfibiska operationer och genomförde räder mot den ryska skärgårdsflottan, och samtidigt agerade de som flankstöd för de svenska marktrupperna på det finska fastlandet. Skärgårdsfregatterna hade dock enbart begränsade fördelar. De hade en överlägsen eldkraft i förhållande till galärer, men hade undermåliga seglingsegenskaper och var långsamma att manövrera med åror. af Chapman konstruerade även kanonslupen, en kanonbåt med två kanoner och skonertsegel, och kanonjollen, en mindre variant av kanonslupen med en kanon. Dessa kunde skjuta effektiva skott, och var svåra att träffa. Både kanonslupen och kanonjollen hade en framträdande roll i både Gustav III ryska krig och Finska kriget, och kom att bilda modell för flera länders flottor.Under 1700-talet introducerade den ryska flottan schebecker, inspirerade av Medelhavsflottornas varianter. Schebeckerna var skickliga seglare, kunde ros vid behov och hade fler kanoner och större utrymme än galärer; de var också mindre dyra att underhålla. De ryska fartygen influerade af Chapman och de svenska sjöofficerarna, och hans nya fartyg var följaktligen vidareutvecklingar på dessa principer, men anpassade till skärgårdskrigföring.
En månad före slaget genomförde den svenska flottan en operation i Finska viken. I samarbete med den engelska sjöofficeren William Sidney Smith utarbetade Gustav III en plan om att örlogsflottan, under befäl av kungens bror hertig Karl av Södermanland skulle angripa den ryska örlogsflottan, förlagd i Kronstadt. Samtidigt skulle kungen och skärgårdsflottan angripa den ryska skärgårdsflottan vid Viborg, där de skulle landsätta trupper som skulle tåga mot Sankt Petersburg. Gustav III gjorde ett framgångsrikt anfall mot den ryska flottbasen i Fredrikshamn, och på vägen mot Viborg plundrade skärgårdsflottan de ryska förnödenhetslinjerna. Hertig Karl misslyckade med att besegra de ryska eskadrarna vid Reval och Kronstadt, och örlogsflottan seglade vidare till Viborgska viken. Där blev hela den svenska flottan, bestående av 32 enheter från örlogsflottan och 242 enheter från skärgårdsflottan, blockerad av ryska örlogseskadrar under befäl av överamiralen Vasilij Tjitjagov. Blockaden kom att pågå under en månad, och ryssarna planerade att anfalla de svenska fartygen från olika håll, och förinta den svenska flottan innan vinden skulle tillåta den att fly från blockaden. På natten mellan 2 och 3 juli seglade den ryska skärgårdsflottan för att anfalla svenskarna som låg stationerade vid Björkösund. Överstelöjtnant Claes Hjelmstjerna lyckades med sina kanonslupar och jollar hålla ut mot den ryska skärgårdsflottan tillräckligt länge för att låta den svenska flottan förbereda sig för en utbrytning. Utbrytningen verkställdes på dagen den 3 juli, i det som senare kallats Viborgska gatloppet, och Gustav III och hans flotta lyckades äntligen bryta sig ut, om än med stora förluster som följd.Vid framkomsten till Sveaborgs hamn 5 juli befanns örlogsflottans totalförlust vara 7 linjeskepp, 3 fregatter och några smärre fartyg samt omkring 5 000 man. Den svenska skärgårdsflottans totalförlust var 18 fartyg och 30 transportskepp. Gustav III och hans eget fartyg var nära på att bli taget av amiral Robert Crowns fartyg, innan Tjitjagov beordrade Crown att istället förfölja den svenska örlogsflottan, som stängdes in i Sveaborg och blockerades av ryska örlogsfartyg. Under Gustav III:s direkta ledning hade svenskarna mellan 4 och 5 juli samlat skärgårdsflottan i Svensksund, där dess förluster blev mer än ersatta genom föreningen med överstelöjtnant Carl Olof Cronstedt eskader ifrån Pommern, som hade anlänt till Svensksund månaden innan och bistod general Johan August Meijerfeldts marktrupper vid Kymmene älv. Kungen ville ta upp striden igen, men många officerare motsatte sig det och rådde till att retirera västerut. På morgonen inför slaget utsåg kungen plötsligt Cronstedt till flaggkapten istället för överste George de Frese. Anledningen var troligen att de Frese hade önskat att de skulle dra sig tillbaka från Svensksund till en mer fördelaktig position, medan Cronstedt hade förespråkat att de skulle bekämpa ryssarna vid Svensksund, en plats som han kände väl till då han hade stridit mot ryssarna där under föregående år.
Den ryska skärgårdsflottan leddes av den tyske prinsen Karl av Nassau-Siegen, vilken året tidigare segrat mot den svenska skärgårdsflottan i Svensksund och deltagit i blockaden av Viborgska viken. En av befälhavarna för flottan, greve Giulio Litta, beskrev Nassau som en äventyrare; ”Hans tapperhet bestod alla prov, men han saknade fullständigt bildning, och särskilt var han utan de mest elementära kunskaper i sjöväsendet.” Flottan var ivrig att anfalla svenskarna, speciellt under 9 juli som var årsdagen av Katarina II:s kröning till Rysslands kejsarinna. Nassau valde att skicka ut hela sin flotta från söder och samlade den vid Aspö och Fredrikshamn. Detta gjordes för att förhindra svenskarna från att fly till Svartholm, då Nassau förväntade sig en klar seger.
Gustav III fattade beslutet att personligen leda striden och delade sina fartyg i fyra brigader under överstelöjtnanterna Carl Olof Cronstedt, Claes Hjelmstjerna, Victor von Stedingk och Jakob Törning.
Den svenska skärgårdsflottan bestod av 275 fartyg av olika storlekar med totalt över 14 000 man närvarande, inklusive 360 officerare och 700 underofficerare. Av dessa var omkring 13 000 stridande med 206 fartyg, medan 1 200 man och 69 fartyg tog hand om trupptransporter, sjukhus- och andra stöduppgifter. Av de 13 000 stridande var 8 000 soldater i den svenska armén, som inbegrep förband från Livgardet, Bohusläns regemente, Upplands regemente, Kalmar regemente, Åbo läns infanteriregemente, Nylands infanteriregemente, Psilanderhjelmska regementet, Stackelbergska regementet, Stedingska regementet, Sandelska värvade bataljonen, Hintzensternska värvade bataljonen, Livregementet till häst, Östgöta kavalleriregemente, Smålands kavalleriregemente, Nylands dragonregemente, Bohusläns lätta dragonregemente och delar av Artilleriregementet. Svenskarna hade totalt cirka 1 300 artilleripjäser, varav cirka 860 var nickhakar och 450 tunga kanoner. Efter allt tätare rapporter insåg ledningen för den svenska skärgårdsflottan att ett ryskt anfall skulle komma rakt söderifrån. Fartygens platser i försvarslinjen stakades ut, och svenskarna hade dessutom konstruerat artilleribatterier på skären Kråkskär (mellan centern och högerflygeln) och Sandskär (mellan centern och vänsterflygeln). Flottan låg slutligen i en hästsko-liknande stridslinje mellan öarna Mussalo och Kuutsalo, vilket medgav eldgivning från tre håll när ryssarna seglade in i sundet.Den svenska centern, kallad "Svenska brigaden", bestod av fem skärgårdsfregatter: Kutterbriggen Alexander, som stod närmast Kråkskär, sen udeman Torborg och Ingeborg, samt hemmeman Starkodder och Styrbjörn. Mellan dessa fanns 16 galärer, två halvgalärer och 11 kanon- och mörsarbarkasser. Chef för centern var von Stedingk som fanns ombord på Styrbjörn. Den högra flygeln, kallad "Bohuslänska brigaden", leddes av Törning och bestod av 39 kanonslupar och 22 kanonjollar. Flygeln sträckte sig från Mussalo till Kråkskär. Den vänstra flygeln, kallad "Finska brigaden", leddes av Hjelmstjerna och bestod av 30 kanonslupar och 14 kanonjollar, understödda av 12 kanonslupar och jollar från Cronstedts brigad. Flygeln sträckte sig från Sandskär till Legma. Resten av Cronstedts "Tyska brigad", bestående av turuman Norden, galären Jemtland och 36 kanonslupar och jollar, skulle stå i reserven och beskydda den svenska flottans rygg, i det så kallade "Svensksundshålet", från ryska flankmanövrar från Fredrikshamn. De placerades mellan Tiutinen och Koriansaari, medan de svenska transportfartygen förvarades i Kymmeneviken. Den 8 juli avslutades förberedelserna. Under slaget förflyttade sig Gustav III mellan de båda flyglarna, men steg senare i land på Luotsi-Kuusinen för att bättre kunna observera striden.
Den ryska skärgårdsflottan hade ungefär lika många fartyg som den svenska. Enligt den ryske historikern Kesar Ordin bestod flottan av 200 fartyg (50 större och 150 mindre fartyg). Den svenske militärhistorikern Arnold Munthe räknade totalt till 274 ryska fartyg, som inbegrep 9 roddfregatter, 26 galärer, 13 schebecker, 6 skonerter, 11 bombfartyg, 4 kuttrar, 4 pråmar och halvpråmar, 3 flytande batterier och 198 kanonslupar och kaiker. Mellan 7 och 8 juli samlades flottan vid Kyrkogårdsön och Rankö i Svensksunds sydöstra inlopp, där Nassau delade upp den i fyra linjer. Den ryska centern utgjordes av den tredje och fjärde linjen. Den tredje linjen leddes av greve Giulio Litta och bestod av 26 galärer, medan den fjärde linjen leddes av viceamiral Timofej Kozljaninov och bestod av 9 roddfregatter, 13 schebecker och övriga stora segelfartyg. Flottans vänstra flygel, som utgjorde den första linjen, leddes av brigadör Peter Slissov och bestod av 40 kanonslupar, ett 70-tal kaiker, 3 bombfartyg och 3 flytande batterier. Den högra flygeln, som utgjorde den andra linjen, leddes av generalmajor Fredrik Vilhelm von Buxhoevden och bestod av 37 kanonslupar, 8 bombfartyg och ett 50-tal kaiker. Samtliga kanonslupar anfördes av greve Peter Ludwig von der Pahlen. Totalt deltog omkring 18 500 man med mellan 850 och 1 000 tunga kanoner och nästan lika många nickhakar, vilket resulterade i omkring 1 600 eller fler artilleripjäser. Den ryska flottan hade därmed en överlägsenhet i både antalet kanoner och manskap.
Vid 8-tiden den 9 juli 1790 gavs anfallssignal från prins Nassaus flaggskepp Catarina. Klockan 08:30 sågs den ryska flottan till vid Viikarinsaari, vilket gav svenskarna tid att göra sig stridsberedda. Klockan 09:30 nådde de ryska fartygen, med en gynnande sydvästvind, den svenska vänsterflygeln på skjutavstånd, men efter några strider blev fartygen utspridda längs hela stridslinjen. Den svenska högerflygeln under Törning mötte ett ökande motstånd från den ryska vänsterflygeln under Slissov, som förstärktes med flera fartyg. Den ryska avsikten var att bryta igenom högerflygeln, runda Kråkskär och kringränna centern. Svenskarna kunde avdela 30 fartyg från Tyska brigaden som förstärkning, samtidigt som de ryska styrkorna började komma i oordning i det trånga sundet. Tillfället utnyttjades med ett motanfall från den svenska högerflygeln, som vid 11-tiden lyckades bryta sig igenom den ryska vänsterflygeln med svåra ryska förluster som följd. Även den ryska centern kom att beskjutas av Törnings fartyg. Efter förstärkning av fartyg från den ryska högra flygeln angreps Törning på nytt. Även på den svenska vänsterflygeln under ledning av Hjelmstjerna hade ryssarna problem med eldgivningen från de svenska kanonsluparna, som var väl dolda bakom skär och grynnor.Under inledningen av striden tog den ryska fregatten Venus sikte på det fartyg som Gustav III befann sig på, vilket syntes tydligt då det förde Kungliga flagga. Kungen stod vid tillfället med William Sidney Smith som uppmärksammade honom på det ryska fartyget som hastigt närmade sig. Han sa;
Detta var uppenbart farligt och galären skulle inte ha en chans mot den större fregatten, varför kungen och Smith satte sig i en mindre båt och rodde i säkerhet. Attacken kunde dock snabbt hämnas, varvid Venus sänktes och dess kapten Denison och större delen av dess besättning omkom i den efterföljaren striden.När inga fler ryska fartyg sågs till från Fredrikshamn kunde svenskarna frigöra fler fartyg från reserven för att stärka Hjelmstjernas svenska vänsterflygel. Vid 15-tiden skickades hälften av Hjelmstjernas fartyg till att anfalla den ryska högerflygelns rygg, genom att ta sig förbi det grunda sundet mellan Legma och Kuutsalo, vilket i sin tur tvingade den ryska högerflygelns chef Buxhoevden att avdela fartyg för att möta det nya hotet. Denna rörelse uppfattades av många fartygschefer på den ryska vänsterflygeln som början på en reträtt, vilket ökade förvirringen.Förnyade anfall från Törning pressade den ryska vänsterflygeln, där de fartyg som inte sänkts slutligen strök flagg eller flydde. Under eftermiddagen koncentrerades den svenska eldgivningen från alla håll på den kvarvarande ryska centern. Samtidigt tvingades de sammanpressade ryska fartygen av den allt starkare sydvästvinden att röra sig djupare mellan de sammanlöpande svenska linjerna. De tyngre fartygen i den svenska centern decimerade stora delar av de ryska fartygen, trots att vissa av fartygen kantrade vid varje skottlossning och udeman Ingeborg hade fattat eld och sjunkit.
Törnings eskader bildade en spetsig vinkel mot centern, och dess 150 grova kanoner åstadkom med sin mördande eld en förstörande verkan bland ryssarnas, mellan hans och Hjelmstjernas eskadrar, sammanträngda fregatter och galärer. På några minuter sjönk den ryska fregatten Sankt Nikolaj. På kvällen hade det blivit uppenbart att svenskarna segrade, men den ryska centern fortsatte att strida på Nassaus uppmaning trots att den led av ogynnsamma vindar och svåra skador. Flera ryska fregatter och galärer, varav vissa leddes av brittiska yrkesofficerare, kämpade ståndaktigt trots att fartygen försattes ur stridbart skick och nästan samtliga av besättningen hade stupat.
Övriga ryska fartyg fattade eld eller sattes i brand av ryssarna medan ett fåtal drogs upp på land för att förhindra dem från att sjunka. Vid 20-tiden beordrade Nassau att den ryska flottan skulle dra sig tillbaka och förstöra sina svårt skadade fartyg för att förhindra dem från att erövras. Reträtten försvårades av starka vindar och flera fartyg förliste. Några av de ryska fartygen ignorerade sin reträttorder och stred vidare tills de sjönk. De ryska matroserna och soldaterna från de havererade fartygen simmade till de närliggande skären, där de togs tillfånga av svenskarna. Striderna avslutades inte förrän vid midnatt. Vinden mojnade under natten och flera ryska fartyg försökte fly i skydd av mörkret, men svenskarna skickade ut kanonslupar och jollar för att jaga ifatt dem. Förföljelsen fortsatte till 9-tiden på morgonen den 10 juli, där svenskarna kunde erövra några ryska kanonslupar.
De svenska förlusterna uppgick till 9 officerare och 162 soldater i stupade och 14 officerare och 108 soldater i allvarligt sårade, eller mellan 600 och 700 om man också räknar med lätt sårade soldater. Totalt förlorades 6 svenska fartyg: udeman Ingeborg, 2 kanonslupar och 1 kanonjolle sänktes och 1 mörsarbarkass och 1 kanonslup exploderade.De ryska förlusterna är okända men mycket omfattande. Den ryske sjöhistorikern V. F. Golovatjev gjorde en låg uppskattning, som räknade förlusterna till 7 369 man, medan en annan historiker (Poselt) räknade dem så högt som 14 648 man. Arnold Munthe uppskattade de ryska förlusterna till åtminstone 9 000 man, men förmodligen mer med tanke på att tillfångatagna ryska officerare själva hade uppskattat 12 000 ryska förluster. Kesar Ordin uppskattade antalet till 10 000 ryska förluster, vilket även redogjordes av några svenska historiker, som ett realistiskt alternativ. Av dessa var drygt 6 000 tillfångatagna och 350 sårade.Vidare hade mellan 50 och 80 eller fler ryska fartyg gått förlorade efter slaget. Enligt en förteckning som skrevs av Cronstedt 10 juli hade svenskarna sänkt eller erövrat 5 roddfregatter, 4 schebecker, 1 hemmema, 2 flytande batterier, 2 halvpråmar, 7 skonerter, 3 stora och 4 mindre bombfartyg, 16 galärer och 5 kanonslupar. Den brittiske sjöhistorikern Roger Charles Anderson bekräftade med Cronstedts förteckning, och tillade 10 kaiker, 1 kanonslup och 2 bombfartyg till de ryska förlusterna.Prins Nassau lyckades med nöd och näppe fly undan svenskarna, men hans flaggskepp Catarina med prinsens tillhörigheter kvar ombord togs som krigsbyte. Vidare erövrade svenskarna 800 artilleripjäser och 70 fanor.
De ryska fartygen samlades vid Fredrikshamn där den besegrade flottan reparerades medan den svenska skärgårdsflottan stannade vid Svensksund. Svenskarna skickade senare en skvadron på 25 kanonslupar nära Frederikshamn, men de vände tillbaka den 5 augusti från den ombyggda ryska flottan. Svenskarna drog tillbaka till Svensksund, men ryssarna valde att inte förfölja dem. Under slaget vid Svensksund visades det tydligt att de mindre och snabbare kanonsluparna och kanonjollarna var långt mer effektiva i kustnära strider än skärgårdsfregatterna, och i Finska kriget utgjordes kustskvadronerna av enbart kanonslupar och jollar. Under 1800-talet byggdes två kanonbåtar tillägnade slaget: HMS Svensksund från 1856 och HMS Svensksund från 1891.Nyheten om Rysslands stora nederlag anlände till Sankt Petersburg den 12 juli. Katarina II beordrade de ryska fartygscheferna att skriva redogörelser för sina handlingar under slaget. I prins Nassau-Siegens redogörelse skyllde han förlusten på det ryska manskapets feghet, de ryska kanonsluparnas befälhavare för att de inte följde hans befallningar, och utpekade brigadören Slissov som syndabock. Flera ryska officerare beskyllde Nassau för hans ”brådstörtade tillvägagångssätt”; han inledde striden utan att ha rekognoscerat svenskarnas ställningar. I och med att det ryska manskapet var oerfaret och utmattat, ställde det hårda vädret till med ytterligare påfrestningar för fartygens besättningar. Ordergivningen försvårades av att de flesta officerare kom från andra delar av Europa och inte kunde någon ryska. Trots förlusten befordrades Nassau till amiral av Katarina II, men hans militära inkompetens tvingade honom att ta avsked från den ryska flottan.
Den 22 juli firades segern på plats i Svensksund med en tacksägelsedag. Hela skärgårdsflottan gjorde salut med dubbel svensk lösen, brigadcheferna och flera officerare befordrades och hedersvärjor utdelades. Gustav III lät senare prägla Svensksundsmedaljen, som vid flera ceremonier under 1791 tilldelades särskilt tappra officerare och underofficerare som deltog i segern. Soldater och manskap som utmärkte sig tilldelades För tapperhet till sjöss. Den nye flaggkaptenen Carl Olof Cronstedt, som till väsentliga delar tillskrevs segern, utnämndes till Riddare med stora korset av Svärdsorden för sina insatser. Tacksägelsedagen firades samtidigt i Stockholm, där den svenska flottans krigstroféer fördes till Storkyrkan i högtidlig procession. Gustav III införde även några nya uniformsbestämmelser efter segern. Samtliga officerare vid skärgårdsflottan fick rätt att bära ett blått och gult sidenskärp om livet kantat med guldbuljoner. Detta skärp bars normalt endast av Kungl. Maj:ts Liv- och Hustrupper. Dessutom beslöt kungen att alla underofficerare samt manskap vid skärgårdsflottan skulle bära en ny kordong kring hatten i mässing, som bar kungens krönta namnchiffer samt under detta årtalet 1790.Den svenska segern vid Svensksund gav ett stort eko över Europa, och förändrade radikalt det politiska läget. Gustav III hade dock inga stora chanser att fortsätta kriget, då hans regering sedan krigets första år lidit av en växande statsskuld på grund av de höga krigskostnaderna. Trots att Sverige erbjöds ekonomiskt stöd från Preussen, Storbritannien, Nederländerna och Osmanska riket var Gustav III mer benägen att avsluta kriget, med att Ryssland skulle avhålla sig från all inblandning i Sveriges inre angelägenheter. Ryssland hade erhållit denna rätt genom freden i Nystad 1721, och efter Gustav III:s övertagande av regeringsmakten, och påföljande statskupp, hade denna rätt betraktats som en tom bokstav. Katarina II blev däremot övertygad om att det skulle bli svårt att besegra svenskarna och var villig att avsluta ett krig som var relativt oviktigt för henne, då de ryska marktrupperna var sysselsatta i kriget mot osmanerna och att hon var dessutom involverad i de revolutionära utvecklingarna i polsk-litauiska samväldet (författningen av 3 maj 1791) och i Frankrike (den franska revolutionen). De avbrutna fredsförhandlingarna mellan friherren Gustaf Mauritz Armfelt och greve Otto Henrik Igelström kunde återupptas och fred slöts med Ryssland i Värälä vid Kymmene älv den 14 augusti 1790. Genom freden säkrades allt på samma fot som i freden i Åbo 1743; ingendera hade vare sig vunnit eller förlorat markområden, men under fredsfördraget bekräftades formellt Sveriges fulla suveränitet. Ryssland slöt senare fred med Osmanska riket i Jassy i Moldavien den 9 januari 1792, genom medling av Storbritannien och Preussen. Gustav III och den svenska flottan återvände med stora festligheter till Stockholm i oktober 1790, och en segerstaty av kungen uppfördes senare av Johan Tobias Sergel på Skeppsbron, där kungen hedrades med titlarna ”lagstiftare, segervinnare och fredens återställare”. Men kriget mot Ryssland och genomförandet av Förenings- och säkerhetsakten 1789, vilken i praktiken gjorde kungen till envåldshärskare, bidrog till att öka det hat mot Gustav III som funnits på många håll inom adeln ända sedan statskuppen 1772. Detta ledde till en ny sammansvärjning inom adeln i vintern 1791–1792, och till Gustav III:s mord i mars 1792.Den ryska fregatten Sankt Nikolaj, som sänktes under slaget, hittades i stort sett intakt 1948 utanför Kotka och över 2 300 föremål har återhämtats från hennes skrov av dykare.
Enligt kunglig befallning den 5 juli skulle den svenska skärgårdsflottan indelas enligt följande:
Till hundraårsminnet av slaget avtäcktes ett minnesmärke, Svensksundsstenen, på Skeppsholmen i Stockholm. Runt stenen anlades den 50 meter breda Svensksundsparken längs Svensksundsvägen, som fick sitt nuvarande namn 1972. Bohusläns regemente reste år 1913 en minnessten över slaget på regementsparken vid nuvarande Bohusläns Försvarsmuseum i Uddevalla. 1933 reste den finske arkitekten Birger Brunila ett minnesmonument över slaget i Ehrensvärds trädgård i Sveaborg. 1998 reste den ryske skulptören Michail Anikusjin ett minnesmonument på Luotsi-Kuusinen till de ryska sjömän som stupade under de båda slagen vid Svensksund.Efter kriget påbörjade ryssarna ett omfattande befästningsprojekt på den ryska sidan av Kymmene älv, genom att på öarna kring Svensksund konstruera sjöfästningen Ruotsinsalmi, som bestod av Fort Slava, Fort Elisabeth och Kyminlinna. Ruotsinsalmi förlorade dess strategiska betydelse efter Finska kriget, och förstördes av en brittisk-fransk flotta under Krimkriget 1855. Resterna av fästningen finns kvar på Kråkskär och Sandskär; på den östra delen av Kråkskär restes ett minnesmonument över slaget 1940, skapad av Henrik Bruun.Under Gustav III:s ryska krig tjänade Johan Tietrich Schoultz som underofficer och marinmålare, och skildrade flera episoder av kriget i oljemålningar. Som deltagare i krigets strider fick han en god inblick i dem, och man antog att han ”skissade i krutröken”. Schoultz var deltagare i det andra slaget vid Svensksund, som han skildrade i flera målningar. Schoultz målningar skildrar krigets händelser på ett mycket detaljerat och närmast dokumentariskt sätt och anses därigenom vara världsunika. Louis Jean Desprez gjorde två målningar tillägnat slaget, en monumentalmålning av slaget, med de svenska och ryska flottorna i kanonad med varandra, och en hyllningsmålning till Gustav III, skildrad som krigsguden Mars omringad av romerska soldater och förlista fartyg, och som blir lagerkrönad av en bevingad segergudinna.Carl Snoilsky skrev en dikt tillägnat slaget under namnet Svensksund, som ingår i diktsamlingen Svenska bilder som behandlar Sveriges historiska minnen. I dikten Fruktmånglerskan med tapperhetsmedalj, skriven av Julia Nyberg 1828, nämns slaget vid Svensksund och där Carl Olof Cronstedt blev ärad för segern.Poeten Johan Ludvig Runeberg skrev dikten Sveaborg, som berättar om förlusten av Sveaborg under Finska kriget. Cronstedts seger vid Svensksund används i dikten som kontrast till Cronstedts förrädiska kapitulation på Sveaborg tjugo år senare. Dikten medtogs dock inte i diktverket Fänrik Ståls sägner förrän efter Runebergs död. Orsaken var troligen att diktens förakt mot kapitulanten Cronstedt kunde ses som indirekt kritik av den finska byråkratin som samarbetade med de ryska erövrarna. I följande utdrag från dikten skildras Cronstedt, som bar skulden för förlusten av Sveaborg, och hans seger vid Svensksund:
Finlands marin firar sin årsdag den 9 juli med anledning av segern vid Svensksund.
Under slaget vid Svensksund tjänade tre kvinnor i den svenska skärgårdsflottan: Brita Hagberg, Anna Maria Engsten och Dorothea Maria Lösch.
Hagberg var soldat under det falska namnet Petter Hagberg inom livgardet och tjänade på hemmeman Styrbjörn. Hon blev sårad i bröstet under striden vid Björkösund, och då läkarna mot hennes vilja skulle lägga förband om henne, blev hennes kön avslöjat. Hagberg fick en militär pension på 3 riksdaler om året, vilket var mycket sällsynt för en kvinna att ta emot. Hon rekommenderades för pensionen av Carl Olof Cronstedt. Både Hagberg och Engsten deltog i Viborgska gatloppet dagarna innan slaget, där Engsten evakuerade en proviantbåt, som fick en läcka när den hamnade under rysk beskjutning. Hon vägrade att lämna båten, och på egen hand styrde hon båten till säkerhet vid Svensksund. För denna handling fick hon 50 riksdaler av Gustav III. Båda tilldelades medaljen För tapperhet till sjöss för sina insatser.Under de hårda striderna vid Svensksund kommenderade Lösch skeppet Armida, sedan alla dess officerare antingen hade stupat, sårats eller beordrats till andra fartyg. Hon var den första svenska kvinnan med kaptens grad i flottan, då hon som erkänsla för sin insats erhöll en fullmakt att vara kapten vid svenska flottan av Gustav III.
Alm, Mikael (2002). ”Teaterkungen på slagfältet”. Svenska krig och krigiska svenskar : historisk antologi. Lund: Historiska Media. Libris 8406978. ISBN 9789189442542 
Anderson, Roger Charles (1883) (på engelska). Naval Wars in the Baltic during the Sailing Ship Epoch 1522-1850. London: C. Gilbert-Wood. Libris 1160451. https://archive.org/details/navalwarsinbalti00andeuoft 
Anderson, Roger Charles (1962) (på engelska). Oared fighting ships: From classical times to the coming of steam. London. Libris 885794. ISBN 9780852424711 
Barfod, Johan Christopher Georg (1846). Märkvärdigheter rörande sveriges förhållanden 1788-1794: Utgifna efter författarens handskrift. Stockholm: Lars Johan Hierta. Libris 1787052. ISBN 978-1241532215. https://archive.org/details/mrkvrdigheterrr00barfgoog 
Berg, Lars-Otto (1993). ”Development of the Swedish archipelago fleet in the 18th century, construction[,] technology and weaponry” (på engelska). The war of King Gustavus III and naval battles of Ruotsinsalmi: VIII International Baltic Seminar 5–7 July 1990. Kotka: Kymenlaaksos museum. Libris 8035362. ISBN 951-96183-5-X 
Ehrenström, Johan Albrecht (1882). Efterlemnade historiska anteckningar. Upsala, Schultz. ISBN 9781178492651. https://archive.org/details/efterlemnadehist01ehre 
Ekman, Carl Christoffer (1900). Dagbok förd under kriget i Finland 1788-1790. Helsingfors: Svenska litteratursällskapet i Finland. Libris 385753. https://archive.org/stream/dagbokfrdunderk00ekmagoog#page/n250/mode/2up 
Ericson Wolke, Lars (2003). Svenska slagfält. Stockholm: Wahlström & Widstrand. Libris 8852750. ISBN 91-46-20225-0 
Gabrielsson, Lennart (2004). Konglig Bohus läns regemente. I fält och till sjöss 1676-1814. Kungälv: Backamo vänners förlag. Libris 9818473. ISBN 91-972930-4-0 
Gierowski, Józef Andrzej (1986) (på polska). Historia Polski, 1764–1864. Państwowe Wydawnictwo Naukowe. ISBN 978-83-01-03732-1. https://books.google.com/books?id=7UK1AAAAIAAJ 
Glete, Jan; Artéus, Gunnar (1992). Gustav III:s ryska krig. Stockholm: Probus. Libris 7762897. ISBN 91-87184-09-5 
Glete, Jan; Norman, Hans (1993). ”Volym 2” (på engelska). Navies and Nations: Warships, Navies and State Building in Europe and America 1500–1860. Stockholm: Almqvist & Wiksell International. Libris 7776585. ISBN 91-88930-50-5 
Glete, Jan (2012). Den ryska skärgårdsflottan. Myt och verklighet. Del av: Skärgårdsflottan : uppbyggnad, militär användning och förankring i det svenska samhället 1700-1824. Lund: Historiska media i samarbete med Svenskt militärhistoriskt bibliotek. Libris 13497029. ISBN 9789187031465 
Gustav III (1812). Konung Gustaf III:s skrifter, i politiska och vittra ämnen; tillika med dess brefvexling, Volym 6. Stockholm: Carl Delén. Libris 1850774 
Harris, Daniel G (2001) (på engelska). Fredrik Henrik af Chapman: The First Naval Architect and his Work. Stockholm: Literatim. Libris 7798987. ISBN 91-973075-2-1 
Hofsten, Gustaf von; Waernberg, Jan (2004). Örlogsfartyg - Svenska maskindrivna fartyg under tretungad flagg. Luleå: Svenskt Militärhistoriskt Bibliotek. Libris 8873330. ISBN 91-974384-3-X 
Holmström, Bertil (2000). Tio dagar som skakade Göteborg. Partille: Warne förlag. Libris 7757821. ISBN 91-86424-92-0 
Hårdstedt, Martin; Ericson Wolke, Lars (2009). Svenska sjöslag. Stockholm: Medströms förlag. Libris 11481910. ISBN 978-91-7329-030-2 
Jägerskiöld, Stig (1990). Svensksund : Gustaf III:s krig och skärgårdsflottan 1788-1790. Stockholm: Atlantis. Libris 7644808. ISBN 91-7486-931-0 
Lindqvist, Herman (1997). Historien om Sverige: Gustavs dagar. Värnamo: Norstedts. Libris 8221107. ISBN 91-1-971372-X 
Lindqvist, Herman (2013). När Finland var Sverige : historien om de 700 åren innan riket sprängdes. Stockholm: Albert Bonniers Förlag. Libris 14006882. ISBN 978-91-0-012911-8 
Mattila, Tapani (1983) (på finska). Meri maamme turvana. Jyväskylä: K. J. Gummerus Osakeyhtiö. ISBN 951-99487-0-8 
Morison, Samuel Eliot (1959) (på engelska). John Paul Jones - A Sailor's Biography. Atlantic Monthly Press. ISBN 978-1568524658 
Munthe, Arnold (1899). Svenska sjöhjältar 7:6. Stockholm: Norstedts förlagsgrupp. Libris 393230 
Nikula, Oscar (1933). ”[doktorsavhandling]”. Svenska skärgårdsflottan 1756–1791. Helsingfors. Libris 393751 
Nordling, Carl (2004). ”Capturing ‘The Gibraltar of the North:’ How Swedish Sveaborg was taken by the Russians in 1808.” (på engelska). Journal of Slavic Military Studies. Routledge. OCLC 56751630 
Nyström, Anton (1901). Striderna om östra Europa mellan Ryssland, Polen och Sverge : från äldsta tider till våra dagar. Stockholm: Gernandt. Libris 2687347. http://runeberg.org/naosteuro 
Palmberg, Harry (1933) (på finska). Ruotzinsalmi: kuvauksia Kotkanseudun vanhemmasta historiasta. Kouvola: Kymenlaakson Museoyhdistys. Libris 2952566 
Paloposki, Toivo J. (1986) (på finska). Suomen historia 4: Vapauden aika. Esbo: Weilin+Göös. Libris 7828490. ISBN 951-35-2493-0 
Parsons, Joseph Hepburn (2009). Overlooked Hero: A Portrait of Sir Sidney Smith. Fireship Press. ISBN 978-1934757628 
von Proschwitz, Gunnar (1992). Gustaf III : Mannen bakom myten. Höganäs: Wiken. Libris 7605334. ISBN 91-7119-079-1 
Sicker, Martin (2001) (på engelska). The Islamic World in Decline: From the Treaty of Karlowitz to the Disintegration of the Ottoman Empire. Praeger Publishers. ISBN 978-0275968915 
Thomson, William (1796) (på engelska). Letters from Scandinavia on the past and present state of the Northern nations of Europe. Vol. 2. London: r G. G. and J. Robinson. Libris 3127210. ISBN 9781140961260. https://archive.org/stream/8SCSUP87208-2-NOR/8SCSUP87208_2_NOR#page/n219/mode/2up 
Ullman, Magnus (2009). Från Hogland till Svensksund – Om drabbningarna till sjöss under Gustav III:s ryska krig 1788-1790. Stockholm: Magnus Ullman. Libris 11445685. ISBN 978-91-633-4321-6 
Unger, Gunnar (1932). Johan Tietrich Schoultz. En förbisedd marinmålare. Ur Meddelanden från Marinstaben sjöhistoriska avdelning. Karlskrona. Libris 2250190 
Winberg, Anders (2009). Dag-Bok hållen på Kongl Galere Flottan åren 1789 och 1790 samt Fångenskapen i Ryssland. Stockholm: Tom Dahlstedt. http://www.tomdahlstedt.se/winbergs_dagbok_1,4.pdf 
Lars O. Lagerqvist. ”Fredrikshamns- och Svensksundsmedaljerna 1790 : Två av Gustav III:s belöningar från ryska kriget 1788 -1790”. Svensk Numismatisk Tidskrift (Svenska Numismatiska Föreningen) (2006:2). http://www.myntkabinettet.se/snt/snt_arkiv.
Försvarsstabens krigshistoriska avdelning (1940). ”Svensksund 1790–1940 – En minnesbok” (PDF). Svensksund 1790–1940 – En minnesbok. Sveriges flotta, förening för sjövärn och sjöfart & Sjöhistoriska samfundet. sid. 52–155. Arkiverad från originalet den 10 januari 2017. https://web.archive.org/web/20170110015756/http://www.sjohistoriskasamfundet.se/skrifter/skrift01.pdf. Läst 9 januari 2017. 
Ordin, Kesar Filippovitsh (1888). ”En rysk historikers skildring av slaget vid Svensksund 1790  (K.F Ordin) – Översatt av agronornie magister Rainer Mattsson” (PDF). Sjöhistoriska samfundet. sid. 16–24. Arkiverad från originalet den 10 januari 2017. https://web.archive.org/web/20170110154000/http://www.sjohistoriskasamfundet.se/fn_split/fn47_a02.pdf. Läst 10 januari 2017.
En beskrivning av slaget ur rysk synvinkel (och Viborgska gatloppet) på engelska.

Slayer är ett amerikanskt thrash metal-band, bildat i Huntington Park i Kalifornien, USA, 1981 av gitarristerna Jeff Hanneman och Kerry King. Året därpå anslöt sångaren och basisten Tom Araya och trummisen Dave Lombardo. Efter att Jeff Hanneman avled 2013 och Dave Lombardo lämnade bandet samma år består Slayer av originalmedlemmarna Araya och King tillsammans med gitarristen Gary Holt och trummisen Paul Bostaph.
Slayer har haft stora framgångar både bland kritiker och försäljningsmässigt; sex album har certifierats med guld och ett med platina. Bandets fans har ofta benämnts som bland de mest hängivna inom genren. Bandet anses tillsammans med Metallica, Anthrax och Megadeth tillhöra "The Big Four of Thrash" på grund av sin betydelse för utvecklingen av genren thrash metal. Slayers tredje studioalbum, Reign in Blood (1986), anses av musikkritiker vara en höjdpunkt inom thrash metal. Skivan spelade också en viktig roll när det gäller vidareutvecklingen av andra mer extrema metalgenrer såsom death metal. 
Den 22 januari 2018 meddelade Slayer att de skulle genomföra en sista världsturné under 2018–2019 och därefter avsluta bandets verksamhet efter 38 år. Första sommarens turnédatum ägde rum i USA och Kanada medan Europa turnerades i november–december 2018 och flera världsdelar besöktes under 2019.
Slayer bildades i Huntington Park i Kalifornien 1981 av gitarristerna Jeff Hanneman och Kerry King. Året därpå anslöt Tom Araya på bas och sång. Han och Kerry King hade tidigare spelat tillsammans i bandet Quits. Slayer rekryterade också trummisen Dave Lombardo, tidigare i Sabotage. Bandet spelade först en mer traditionell heavy metal med bland annat covers på låtar av de brittiska banden Iron Maiden och Judas Priest. De inspirerades till ett snabbare thrash-tempo när de lyssnade på musikproducenten Brian Slagels samlingsskiva Metal Massacre med band som Metallica, Ratt och Steeler.Slayer debuterade med sin första låt, "Aggressive Perfector", på den tredje samlingsskivan i serien Metal Massacre vilken gavs ut i maj 1982. I augusti samma år släppte bandet sin första demo med de tre spåren "Fight 'Till Death", "Black Magic" och "The Antichrist" vilka snabbt blev populära bland fans inom underground-scenen. Senare samma höst släpptes ytterligare en demo, denna gång med de två spåren "Evil Has No Boundaries" och "Crionics".
Brian Slagel, grundare och ägare till skivbolaget Metal Blade, hade lagt märke till det positiva mottagandet av Slayers medverkan på Metal Massacre vol. 3 och skrev kontrakt med bandet för utgivning av deras debutalbum. Skivan Show No Mercy spelades in under nätterna i november 1983, samtidigt som Dave Lombardo läste in sin examen för high school. Albumet släpptes bara några veckor efter att inspelningarna var klara, den 3 december samma år. Skivan fick usel kritik i traditionell rockmusikmedia och kallades bland annat en obegriplig röra ("unintelligible mess"), men sålde ändå bra. All text och musik på Show No Mercy är skriven av gitarristerna Hanneman och King, tillsammans eller var för sig. Gene Hoglan (Death, Strapping Young Lad) gästar med bakgrundssång på första spåret "Evil Has No Boundaries" och omslagsbilden skapades av konstnären Lawrence R. Reed. Albumet gavs ut på både kassett och 12" vinyl.
Slayer gjorde i början av 1984 en spelning på London-klubben Marquee Club och gav sig därefter ut på sin första turné, kallad Haunting North America. Bandets image var inspirerad av satanistisk estetik och på scenen hade man bland annat inverterade kors och läderarmband med "spikar". I samband med turnén släpptes också EP:n Haunting the Chapel i juni 1984. Albumet innehåller utöver titelspåret även låtarna "Chemical Warfare" och "Captor of Sin" och gavs ut på kassett och vinyl. Även detta album producerades av Brian Slagel och omslaget skapades denna gång av Vince Gutierrez. "Chemical Warfare" hyllades som den snabbaste låt som då någonsin hade spelats in, även om Slayer själva och flera andra band har slagit det rekordet flera gånger sedan dess. I november samma år släpptes liveskivan Live Undead med sju tidigare utgivna låtar återinspelade inför en mindre publik i studion.Bandets andra studioalbum spelades in i Eldorado Studios och Track Record Studios i Los Angeles och producent var återigen Brian Slagel, denna gång tillsammans med bandet självt. Bernie Grundman mastrade skivan och albumomslaget skapades av Albert Cuellar. Hell Awaits gavs ut på vinyl av Metal Blade i mars 1985 och samma år på kassett av Bonzai Records samt på CD av Combat Records. Höjdpunkter på skivan är, enligt författaren Joel McIvory, det spöklika introt, den textmässigt frånstötande men musikaliskt överraskande "Necrophiliac" och vampyrhistorien "At Dawn They Sleep". Med Hell Awaits befäste Slayer sin roll i den växande extreme metal-scenen. Ett exempel på detta är när Slayer i en läsarundersökning det året av det brittiska rockmagasinet Metal Forces fick motta utmärkelserna som bästa band och bästa liveband samt för bästa album och bästa trummis.En video från bandets spelning tillsammans med Venom och Exodus i New Yorks Studio 54 club gavs ut 3 april 1985 på VHS under namnet Combat Tour - The Ultimate Revenge. I Nordamerika gavs videoalbumet ut av Combat Records och i Europa av Neat Records. Den första festivalspelningen i Europa ägde rum på Heavy Sounds i Belgien 26 maj 1985 då Slayer var förband till den brittiska hårdrocksgruppen UFO.
I början av 1986 lämnade Slayer samarbetet med Metal Blade och skrev kontrakt med skivproducenten Rick Rubin och hans bolag Def Jam Records. Def Jam var ett skivbolag med bredare utgivning, som även gav ut till exempel hiphop- och rockakter som The Black Crowes, Run–D.M.C., LL Cool J och Beastie Boys. Det första albumet på det nya bolaget var den numera klassiska thrash-skivan Reign in Blood. Med musiken på detta album tog Slayer genren till nya extrema nivåer, till exempel i tredje spåret "Necrophobic", där trummisen Dave Lombardo spelar i en hastighet av 248 bpm. Albumet består av tio spår på totalt mindre än 29 minuter med några av Slayers mest kända låtar såsom inledande "Angel of Death" samt "Jesus Saves", "Criminally Insane" och den avslutande klassikern "Raining Blood".Andy Wallace var inspelningstekniker och Reign in Blood mastrades av Howie Weinberg. Albumet gavs ut den 7 oktober 1986 på både LP och CD. Lawrence W. Carroll gjorde omslagsillustrationerna, liksom för flera av Slayers senare album, och Stephen Byram stod för albumdesignen. Senare under året släpptes inspelningen även på kassett och i en begränsad utgåva som bildskiva. Reign in Blood blev det första Slayer-albumet att ta sig in på den amerikanska försäljningslistan Billboard 200. Albumet låg som bäst på plats 94 på listan. Reign in Blood har sålts i över 500 000 exemplar och certifierades med guld av RIAA den 20 november 1992.Tjugo år efter att Reign in Blood släpptes, år 2006, utsåg magasinet Metal Hammer skivan till Best Album of the Last 20 Years och albumet har ansetts som det tyngsta genom tiderna (Kerrang! 2006). D.X. Ferris skrev en bok helt tillägnad albumet, Reign in Blood i serien 33 1/3, utgiven 2008 av Continuum International. En av många som citeras i boken är Angela Gossow, dåvarande sångare och frontperson i death metal-bandet Arch Enemy. Gossow säger att Slayer är det bästa thrash metal-bandet genom tiderna, att Reign in Blood är en genredefinierande milstolpe och att den som inte äger skivan inte kan sin metal-historia (Ferris 2008).Bandet gav sig ut på en omfattande turné kallad Reign in Pain i Nordamerika, tillsammans med Overkill, och därefter i Europa med heavy metal-bandet Malice som förband. I december 1986 var bandet åter i USA och mitt i turnén meddelade Dave Lombardo att han lämnade bandet. Turnén fortsatte med Tony Scaglione från bandet Whiplash bakom trummorna. Lombardo blev dock inte borta länge utan var åter i bandet i april året därpå.
Slayer spelade in en cover på Iron Butterflys låt "In A Gadda Da Vida" för soundtracket till filmen Less Than Zero (på svenska Noll att förlora) som bygger på Bret Easton Ellis roman med samma namn, innan det åter var dags att gå in i studion för att spela in bandets fjärde fullängdsalbum.Det andra albumet med Rick Rubin som producent innehåller nio nyskrivna låtar, alla med musik av Henneman/King och med lyriken också skriven av dem båda, på några av spåren tillsammans med vokalisten Tom Araya. Dessutom ingår en cover av Judas Priests låt "Dissident Aggressor". Albumet mixades av Andy Wallace och mastringen sköttes åter av Howie Weinberg. Lawrence W. Carroll stod även denna gång bakom omslagsillustrationen. Def Jam släppte albumet South of Heaven den 5 juli 1988 på vinyl, CD och kassett. Även South of Heaven sålde bra och certifierades med guld av RIAA den 20 november 1992. I låten "Spill the Blood" hörs Tom Araya sjunga rent för första gången. Många fans tyckte att skivan jämfört med Reign in Blood var en blekare upplevelse medan andra uppskattade albumets mer genomarbetade stil.En ny Amerikaturné gjordes med support av Nuclear Assault. Slayer fick nu också möjlighet att spela på de allra största arenorna när de bjöds in som gästartister på Judas Priests Ram It Down-turné. Efter detta tog bandet under två år en paus från turnerande och studioinspelningar.
Clash of the Titans var en omfattande turné som genomfördes under 1990, den första delen i Europa och senare även i Nordamerika. På den europeiska delen var Slayer och Megadeth huvudband och hade support av Testament och Suicidal Tendencies under de 18 genomförda showerna. För den amerikanska delen av turnén anslöt Anthrax och det då relativt okända Alice in Chains. Detta samarbete ledde också till att Tom Araya senare blev tillfrågad om att bidra på Alice in Chains skiva Dirt (1992), vilket han också gjorde med ett typiskt "Slayer-skrik" på en obetitlad låt. Samma år spelade bandet in en cover av The Exploiteds "Disorder" för filmen Judgment Night.Tillbaka i studion spelade Slayer in sitt femte fullängdsalbum, denna gång med Rick Rubin och Andy Wallace i delat ansvar som producenter och återigen med Lawrence W. Carroll som omslagsillustratör. Hanneman och King stod liksom tidigare för låtskrivandet medan Araya bidrog till en del av texterna. Seasons in the Abyss gavs ut av Def American Recordings 9 oktober 1990 som CD, kassett och på 12" vinyl. Detta skulle visa sig bli Dave Lombardos sista album med Slayer innan han åter lämnade bandet, denna gång för att återvända först år 2001. Seasons in the Abyss nådde plats nummer 40 på amerikanska Billboard-listan och topp 20 på den brittiska försäljningslistan. Slayer var i Egypten och spelade in en musikvideo till titelspåret, vilket också släpptes som singel. Bland spåren finns kända Slayer-låtar som den textmässigt kontroversiella "Dead Skin Mask" som handlar om seriemördaren Ed Gein, och förstaspåret "War Ensemble" som spelades flitigt på MTV:s program Headbanger's Ball. Seasons in the Abyss sålde bra och certifierades som guldskiva av RIAA 9 april 1993.
En dubbel-CD med livematerial, Decade of Aggression, släpptes 22 oktober 1991 av Def American. Den består av förhållandevis obearbetat konsertmaterial, på första CD:n inspelat 13 juli samma år på Lakeland i Florida medan den andra skivan är inspelad dels under en konsert på Wembley Arena i London, dels i San Bernadino i Kalifornien. En begränsad upplaga på 10 000 exemplar gavs ut i en metallbox och innehöll två extralåtar, "Skeletons of Society" och "At Dawn They Sleep".Dave Lombardo lämnade Slayer i maj 1992 och ersattes under vårens spelningar i Kalifornien, Arizona och Mexiko av Paul Bostaph, tidigare i Forbidden. Bandet spelade på Monsters of Rock-festivalen i Castle Donington i augusti samma år, med Iron Maiden som huvudakt.Det första albumet med Paul Bostaph på trummor spelades in i Oceanway i Los Angeles och Sound City i Van Nuys, Kalifornien och producerades av bandet tillsammans med Rick Rubin och Toby Wright. Divine Intervention gavs ut av samma skivbolag som de närmast föregående albumen men som nu bytt namn till American Recordings. Albumomslaget skapades denna gång av Wes Benscoter som även illustrerat album för bland andra Autopsy, Black Sabbath, Dio och Bloodbath. Musikvideor gjordes för låtarna "Serenity in Murder" och "Dittohead". Albumet gavs ut 27 september 1994 på CD och som kassett samt i en begränsad upplaga på röd vinyl. En del fans och media upprördes över en bild i albumhäftet där en av bandets beundrare hade skurit in bandets logga i sin underarm.Divine Intervention sålde snabbt i den omfattningen att albumet guldcertifierades i enlighet med RIAA-reglerna, vilket gjorde den till Slayers fjärde guldskiva 6 december 1994. Även försäljningen av tidigare album ökade och snart hade också Reign in Blood, South of Heaven och Seasons in the Abyss kommit upp i försäljningsnivån för att certifieras med guld. Slayer genomförde en världsomfattande turné med Machine Head och Biohazard som förband. Bandet spelade också på flera Monsters of Rock-festivaler med huvudakter som Metallica och i Sydamerika med Kiss och Black Sabbath.
Slayers första egna konsertvideo, Live Intrusion, gavs ut på VHS 12 oktober 1995 av American Recordings. Den hade spelats in på en amfiteater i Mesa, Arizona och innehöll utöver eget material även en cover på Venoms låt "Witching Hour". Gästande musiker på "Witching Hour" var Robb Flynn och Chris Kontos, båda från Machine Head. Utöver konsertinspelningen innehöll videon även unika bilder på bandet och medlemmarna. En singel med titelspåret släpptes också. År 2008 återutgavs Live Intrusion på DVD.
Nästa fullängdsalbum är en hyllning till punkscenen och skivan Undisputed Attitude består av elva covers samt tre egna låtar ("Can't Stand You", "Ddamm" och "Gemini"). De band vars låtar Slayer här gjorde covers på är Verbal Abuse (tre låtar), T.S.O.L., Minor Threat (två låtar), D.I. (två låtar), Dr. Know, D.R.I och The Stooges. Producenter för albumet var Dave Sardy och Rick Rubin. Mastringen sköttes av Stephen Marcussen medan Wes Benscoter denna gång skapade omslaget tillsammans med Dennis Keeley. Albumet släpptes 28 maj 1996. På originallåten "Gemini" hörs Kerry King för första gången spela 7-strängad gitarr. På den japanska versionen av albumet fanns som bonusspår en cover på Suicidal Tendencies "Memories of Tomorrow". Albumet sålde inte lika bra som de tidigare och bandet kritiserades för att musikaliskt ha slagit in på en väg bort från sitt ursprung. På sommaren samma år utgav Slayer också en 7" splitskiva tillsammans med T.S.O.L. innehållande bandens respektive version av T.S.O.L:s låtar "Abolish Government" och "Superficial Love", ursprungligen på punkbandets självbetitlade debut-EP.Strax efter utgivningen av Undisputed Attitude lämnad Paul Bostaph bandet för att koncentrera sig på sitt soloprojekt kallat Truth About Seafood. Slayer stod utan trummis och blev tvungna att ställa in planerade spelningar i både Sydamerika och Europa. Jon Dette från Testament ersatte som trummis vid några senare spelningar men Bostaph var tillbaka på trumpallen innan det var dags för nästa studioinspelning.I Sverige gavs vid denna tid ut en serie samlingsalbum kallade Slatanic Slaughter där olika skandinaviska band bidrog med inspelningar av sina favoritlåtar med Slayer. Utgivare var Black Sun Records och några av banden som bidrog var Dissection, Hypocrisy, Enslaved, At the Gates, Merciless och Edge Of Sanity. I England släpptes en dubbel-CD med material från dessa skivor av Candlelight.
Bostaph var tillbaka som trummis och bandet spelade in nästa album i Oceanway Studio och Hollywood Sound i Los Angeles, Kalifornien under vintern 1997–1998, återigen med Rick Rubin som producent tillsammans med bandet. Albumtiteln Diabolus in Musica som är latin betyder ungefär djävulen i musiken och hänger samman med det musikaliska uttrycket "djävulsintervallet" eller "djävulens tonsteg". Albumet gavs ut 9 juni 1998 och fick ett blandat mottagande. American Recordings släppte albumet både som CD och som dubbelvinyl. Den japanska utgåvan gavs ut av Sony Music senare i juni och innehåller bonusspåren "Ungarded Instinct" och "Wicked". Musiken var mer experimentell än på tidigare album och en del kritiker tyckte att inspelningen var för mycket påverkad av nu metal, bland annat i låten "Stain Of Mind". Albumet sålde dock bra och tog sig till en 31:a plats på Billboard 200. Slayer spelade den sommaren bland annat på Ozzfest i Milton Keynes i England. Bandet spelade också in låten "Human Disease" till skräckfilmen Bride of Chucky. Låten återfinns på samlingsalbumet Soundtrack to the Apocalypse som gavs ut 2003.Året därpå samarbetade Slayer med techno-punkarna i Atari Teenage Riot och spelade in låten "No Remorse" till soundtracket för spelfilmen Godzilla. Låten återfinns senare även på samlingsalbumet Soundtrack to the Apocalypse (2003). Bandet bidrog också på tributalbumet Nativity in Black (2000) för Black Sabbath med låten "Hand of Doom" och året därpå med låten "Bloodline" till soundtracket för spelfilmen Dracula 2000.Slayer gick åter in i studion för att spela in sitt nionde studioalbum vilket fick titeln God Hates Us All. Mycket av bandets tidigare aggressivitet i uttrycket var nu tillbaka efter det förra mer experimentella albumet. Denna gång spelade bandet in i Warehouse Studios i Vancouver, Kanada och med en ny producent, Matt Hyde. Hanneman och King stod återigen för musiken och tillsammans med Tom Araya för texterna. Albumets utgivningsdag sammanföll olyckligt med 11 september-attackerna 2001 i USA och American Recordings beslutade att förse CD:n med ett yttre hölje med en omslagsbild som var mindre provocerande än originalet. Skivan släpptes också i en strikt begränsad vinylupplaga på 100 exemplar samt en upplaga på röd vinyl om 1 000 exemplar. Trots det extra omslaget valde många affärer att inte skylta med skivan då både albumtitel och låttitlar som "God Send Death", "Warzone" och "Payback" kändes alltför provokativa tiden efter attackerna.En planerad Europaturné kallad Tattoo The Planet fick omplaneras då det andra huvudbandet Pantera ställde in på grund av attackerna. Slayer genomförde turnén tillsammans med Biohazard, Vision Of Disorder och Static X.Slayer meddelade i början av 2002 att Bostaph hade en handledsskada och inte kunde fortsätta genomföra bandets spelningar. Återkomsten av Dave Lombardo bakom trummorna annonserades först som en tillfällig lösning men blev senare permanent. Paul Bostaph spelade en period i Kalifornienbandet Systematic och återvände sedan till sitt tidigare band Testament. Innan Lombardo åter blev bandets permanenta trummis hade övriga medlemmar prövat flera andra kandidater och bland de intresserade återfanns Russley R. Givens från black metal-bandet Absu, Joe Nuñez från Soulfly, Kevin Tally från Dying Fetus och Travis Barker från poppunk-bandet Blink-182.Med Lombardo tillbaka spelade bandet in en version av Steppenwolfs "Born to Be Wild" för samlingsalbumet Crank It Up sommaren 2002. Bandet var den sommarens huvudakt, tillsammans med In Flames och Soulfly, på festivalen H82K2 och var också huvudband på japanska Beast Fest i december samma år. Sommaren 2003 släppte American Recordings ett DVD-album, War at the Warfield, med en konsertupptagning med bandet inspelad på The Warfield Theatre i San Francisco, Kalifornien i december 2001, under God Hates Us All-turnén. Som bonusmaterial innehöll boxen en dokumentärfilm kallad "Fans Rule", ett fotogalleri med bilder av bandet samt videon till singeln "Bloodline". Konsertvideon regisserades av Anthony M. Bongiovi (kusin till Jon Bon Jovi). War at the Warfield blev Slayers första konsertvideo att certifieras med guld av RIAA. Utnämningen skedde 6 februari 2004.En längre konsertserie från oktober till december 2003 genomförde Slayer som huvudakt och med Hatebreed och Arch Enemy som medföljande förband. Som ytterligare förband i olika städer sågs grupperna E-Town Concrete, Five Feet Thick, Hemlock, Lazy American Workers, Sworn Enemy och Dry Kill Logic. Slayer spelade på dessa konserter albumet Reign in Blood i sin helhet.
Mitt under den aktiva konsertperioden släppte Slayer i november 2003 samlingsboxen Soundtrack to the Apocalypse, en box fylld med tre CD-skivor och en DVD. Första CD:n är en "best of"-skiva med 18 låtar från bandets hela karriär. Den andra CD:n benämns "Best of Japan Tracks / Soundtrack Contributions" och innehåller låtar som tidigare funnits tillgängliga endast som bonusspår på japanska utgåvor och/eller soundtracks från filmer. Tredje CD:n innehåller "Shit You've Never Heard - Rare Tracks/Live", det vill säga unika inspelningar som tidigare inte givits ut i CD-format. Fjärde skivan är en DVD med "Shit You've Never Seen (Various Live Performances/TV Performances)", det vill säga likaså outgivet material från videoinspelningar. På en begränsad utgåva kallad Ammobox följer därefter den femte och sista CD:n med en liveupptagning från en konsert i Anaheim, "Live Bloodpack CD, Live at The Groove in Anaheim". Dessutom medföljer ett 72-sidigt häfte med foton och berättelser från bandmedlemmarnas turnéminnen.
Sommaren 2004 spelade Slayer på amerikanska Ozzfest tillsammans med Ozzy Osbourne, Judas Priest, Dimmu Borgir, Hatebreed, Slipknot och Black Label Society. Under en turnétur till Kanada i juni hade bandet med sig Damageplan och Otep som förband. Vid en konsert i Augusta, Georgia spelades hela albumet Reign in Blood vilket blev underlag för DVD:n Reign in Blood: Still Reigning som regisserades av Dean Karr och släpptes 28 september 2004. På videon ses det återskapade scenarrangemanget från 1980-talet och hur det regnar "fejkblod" från ljusriggen över bandet och utrustningen medan de spelar låten "Raining Blood". Still Reigning blev 20 juli 2005 certifierad med guld av RIAA som andra konsertvideo från bandet. Bandet blev också utsedda av Metal Hammer till bästa liveakt, "Best Live Act", år 2004.I september tvingades bandet att ställa in en spelning i Myrtle Beach, South Carolina eftersom Tom Araya fick åka akut till sjukhus med njursten. Turnerandet fortsatte under oktober i Europa, som huvudakt tillsammans med Slipknot och med Hatebreed som support på "The Unholy Aliance Tour". Araya fick dock ytterligare problem då han mitt under en konsert i München, Tyskland förlorade rösten. Han kunde tillfälligt ersättas av Jamey Jasta från Hatebreed under låten "Raining blood" men Slayer fick därefter ställa in resten av konserten. Bandet återvände en kort period till USA och var huvudakt på Jägermeister Music tour med Killswitch Engage och Mastodon som support innan de åter fortsatte turnerandet i Europa.Slayer gick in i studion igen 28 februari 2006 tillsammans med ljudtekniker Josh Abraham. Denna gång var studiorna NRG i North Hollywood och Westlake Studios i Los Angeles. Före utgivningen av det kommande albumet släpptes i juni 2006, i en mycket begränsad upplaga, en EP betitlad Eternal Pyre med den nya singeln "Cult" tillsammans med livevideon "War Ensemble", inspelad i Tyskland, och en "behind the scenes"-video kallad "In the Studio". Sommaren 2006 var bandet huvudakt på Unholy Aliance Tour med Mastodon, Lamb of God, finska Children of Bodom och Thine Eyes Bleed. Tidiga datum fick ombokas då Tom Araya var tvungen att genomgå en galloperation.Bandets elfte studioalbum Christ Illusion gavs ut 8 augusti 2006 av American Recordings, både som CD och som 12" röd vinylskiva. En musikvideo gjordes till låten "Eyes of the Insane", vilken även släpptes som singel. Detta var första albumet med den återförenade originaluppsättningen av bandet sedan 1990 års Seasons in the Abyss. Exekutiv producent var åter Rick Rubin och konstnären Larry Carroll hade återigen engagerats för att illustrera omslaget.
Christ Illusion sålde över 62 000 exemplar första veckan och hamnade som nummer 5 på Billboard 200-listan, bandets dittills högsta placering. Albumet kom också in bland topp 10 på Australien-listan och strax utanför de 10 högsta placeringarna i Finland och Tyskland. Albumet utnämndes till "Best Thrash Metal Album" av Metal Storm 2006 och bandet utsågs att vara en del i "Kerrang! Hall Of Fame" av tidskriften Kerrang! samma år. Både låten "Eyes of the Insane" och bonusspåret "The Final Six" från Christ Illusion gav bandet vardera en Grammy vid de två påföljande galorna 2007 och 2008. Bandet fick även motta utmärkelsen "Icon Award" på galan Metal Hammer Golden Gods Awards i juni 2007.Turnén Unholy Aliance Tour resulterade också i videoalbumet The Unholy Aliance som släpptes 7 oktober 2007 som DVD av American Recordings. Konsertmaterialet var inspelat i Vancouver 13 juli 2006 och innehöll tio låtar av Slayer, tre av Mastodon, två av Children of Bodom och en vardera av Lamb of God och Thine Eyes Bleed. Dessutom innehöll DVD:n intervjuer med banden och annat bakgrundsmaterial.
I mitten av 2008 uttryckte Tom Araya en osäkerhet om bandets framtid och han hade svårt att se sig själv fortsätta sin karriär när han blev äldre. Araya sa också att när den kommande skivan, som var det sista albumet på kontraktet med Rick Rubin, hade givits ut skulle medlemmarna sitta ner och diskutera saken. Kerry King var däremot optimistisk om att bandet skulle producera åtminstone två album till.Under oktober och november genomförde Slayer turnépaketet The Unholy Alliance: Chapter III i Europa tillsammans med Trivium, Mastodon och Amon Amarth. Sommaren 2009 var bandet huvudakt på Mayhemfestivalen och tillsammans med Megadeth var de huvudband för fyra spelningar i Kanada i juni, i Vancouver, Edmonton, Calgary och Winnipeg. Detta var första gången på 15 år som de båda banden delade scen. Förband på turnén var Machine Head och Suicide Silence.Slayers tionde studioalbum World Painted Blood spelades in i The Pass Studio i Kalifornien från oktober 2008 till mars 2009. Detta blev det sista albumet med bandets mångåriga producent Rick Rubin och det sista med originaluppsättningen av bandet. Albumet innehåller elva låtar och har en speltid på strax under 40 minuter. American Recordings släppte albumet 3 november 2009 som CD och 12" vinyl i Europa och USA. Den japanska versionen släpptes i oktober och innehåller en liveversion av "Psychopathy Red" som bonuslåt.Sommaren 2010 uppträdde för första gången någonsin de fyra banden som benämns "The Big Four of Thrash" på samma scen under den turnerande festivalen Sonisphere. Metallica, Anthrax, Megadeth och Slayer framträdde första gången gemensamt 16 juni på Bemowo Airport, nära Warszawa i Polen. När Sonispere kom till Sofia i Bulgarien några dagar senare sändes Big Four-konserterna direkt via satellit till biografer runt om i världen. Under hösten var Slayer tillsammans med Megadeth huvudakt på American Carnage Tour med Anthrax och Testament som förband och fortsatte sedan med European Carnage Tour i mars och april 2011. Slayer spelade även i Australien på Soundwave Festival i april.
I början av 2011 fick gitarristen Jeff Hanneman diagnosen nekrotiserande fasciit. Bandet beslöt sig att fortsätta sina planerade spelningar och tog in Exodus-gitarristen Gary Holt som ersättare för de flesta datumen. Holt spelade bland annat vid The Big Four-konserten på Ullevi den 3 juli 2011. Under senare delen av Europaturnén fick Cannibal Corpse-gitarristen Pat O'Brien i sin tur ersätta Holt, då denne skulle turnera med sitt ordinarie band Exodus.Hanneman avled 2 maj 2013 på ett sjukhus i Kalifornien sedan han drabbats av leversvikt. Efter Hannemans död fortsatte Holt spela med bandet.
I början av 2013, strax innan Slayer skulle åkt för att spela på Soundwave festival i Australien, kom trummisen Dave Lombardo i konflikt med de andra ordinarie medlemmarna i bandet angående ekonomiska frågor. Bandet ersatte Lombardo med Jon Dette vid kommande spelningar under våren. Det blev klart att Lombardo officiellt inte längre var en del av Slayer när Paul Bostaph i slutet av maj åter välkomnades som bandets trummis.Redan innan Hannemans sjukdom hade bandet börjat arbeta på nytt material för nästa album. Gitarristens död och andra omständigheter, som att Lombardo tvingades sluta, fördröjde dock arbetet. I oktober 2013 berättade Kerry King att det kommande albumet skulle komma att innehålla material skrivet av Hanneman före hans död. Eventuellt rörde det sig om en låt som gjordes under inspelningarna av World Painted Blood men som aldrig gavs ut och en låt som Hanneman skickat till de övriga medlemmarna en kort tid före sin död.I april 2014 spelade Slayer den första låten från det kommande albumet på galan Golden Gods Award och därefter släpptes låten "Implode" även som singel. Gruppen meddelade att de hade skrivit kontrakt med Nuclear Blast och att ett nytt album var att vänta året därpå. Enligt Kerry King var kontraktet värt nästan dubbelt så mycket i pengar som det anbud American Recordings erbjudit och dessutom var de som jobbade på Nuclear Blast, enligt gitarristen, själva Slayer-fans.Bandets tolfte studioalbum Repentless gavs ut 11 september 2015. Nuclear Blast släppte albumet både som CD och på vinyl samt i olika kombinationer med en bonus-DVD, som blu-ray och även på kassett. Medverkande medlemmar i bandet är Tom Araya på sång och bas, Paul Bostaph på trummor samt Kerry King på gitarr och som låtskrivare. Garry Holt är med som gästmusiker på gitarr. Jeff Hanneman uppges som låtskrivare för spår nio, "Piano Wire". Producent för albumet är Terry Date. Enligt Dante Thomsen i Close-Up Magazine har Terry Date i Repentless gett Slayers studiomusik en tyngd som den saknat under hela 2000-talet.Innan albumet gavs ut hade utöver "Implode" även tre andra spår släppts som singlar under 2015, "When the Stillness Comes", "Repentless" och "You Against You". En musikvideo gjordes till titellåten "Repentless" och denna utsågs till bästa video 2015 av Metal Storm. Låten är en hyllning till Jeff Hanneman, ett "Hannemanthem" enligt Kerry King, och belyser hans inställning till musikbranschen med textrader som "I hate the life, hate the fame, hate the fucking scene, pissing match of egos, fuck their vanity".I januari 2017 släpptes ett seriealbum, Repentless #1, det första av tre planerade album som baseras på videorna till låtar från musikalbumet Repentless. Albumet gavs ut av Dark Horse Comics och är tecknat av konstnären Guiu Vilanova. Omslaget är skapat av Eisner Award-vinnande brittiska serietecknaren Glenn Fabry. En vinylbox från "Repentless" bestående av sex EP på unika 6.66" vinylskivor släpptes 6 juni 2018. Boxen gavs ut i svart, röd respektive guldfärgad vinyl.
I januari 2018 meddelade Slayer att de planerade för en avskedsturné innan bandet lades ned. Inga speldatum angavs då men det sades att det skulle bli en världsomfattande turné. Senare under våren meddelades att bandet på den första delen av en Nordamerikaturné skulle ha med sig Anthrax, Behemoth, Lamb of God och Testament. Lamb of Gods frontman Randy Blythe sade enligt Aftonbladet i en intervju att "Om du är lyckligt lottad att få en inbjudan att spela bara en gång med levande legendarer som Slayer, så är det en otrolig ära". För den senare delen av turnén var det samma grupper förutom att polska Behemoth ersattes av Napalm Death. Den första delen av turnén startade 10 maj med spelningar i USA och Kanada. Denna del avslutades 21 juni i Reykjavik, Island. Den andra delens konserter skedde uteslutande i Nordamerika och ägde rum 26 juli till 26 augusti 2018.Den första europeiska delen av avskedsturnén ägde rum under november och december 2018. Den inleddes 1 november i Dublin, Irland och fortsatte med spelningar i bland annat England, Spanien, Tyskland och Polen. I december kom turnén till Skandinavien med konserter i Royal Arena i Köpenhamn, Hovet i Stockholm, Spektrum i Oslo och Helsingin Jäähalli i Helsingfors. Slayer hade då support av Anthrax, Lamb of God, och Obituary. Det första datumet för 2019 års del av avskedsturnén presenterades av King och Araya 24 juni 2018. Det blir bandets sista konsert någonsin i Frankrike och den äger rum på Hellfest i Clisson någon av festivalens dagar 21–23 juni. I augusti meddelades att turnén under 2019 skulle komma att utökas med spelningar i Australien, Sydamerika och Japan.Kommentarer från flera musikerkolleger, bland annat från andra amerikanska thrash metal-band, uttrycker att det är tråkigt att Slayer slutar efter den kommande turnén, om än inte förvånande. Rob Cavestany, gitarrist i Death Angel, sa att han inte var chockad även om han inte hade väntat sig beskedet så tidigt. Redan hösten 2016 när banden turnerade ihop i Nordamerika märktes det att Slayer-medlemmarna var trötta och inte skulle kunna hålla på så länge till. Sångaren Chuck Billy från Testament konstaterade att vad än orsaken är till att bandet slutar så kommer Slayer alltid vara en viktig del av historien och av vad thrash metal är i dag. Han tillade att hans eget band Testament inte har för avsikt att sluta ännu. Bandet har kontrakt med Nuclear Blast för två album till, och sedan får man se vad som händer, var frontmannens besked. Anthrax gitarrist Scott Ian sa att han blev både förvånad och inte förvånad när han fick höra om Slayers planerade avskedsturné. När Anthrax i höstas blev tillfrågade om att supporta Slayer på sommarens turné sades det inget om att det skulle bli bandets sista. Detta fick Scott Ian och de andra i Anthrax veta först när nyheten offentliggjordes i januari. Scott sade också att en världsomspännande avskedsturné kunde komma att ta uppåt ett år innan den är avslutad, så han trodde inte att sommarens kungjorda datum var det sista publiken får se av Slayer.I april 2018 började Slayer släppa en serie Youtube-videor, kallade Slayer – early days, där bandmedlemmarna ser tillbaka på bandets 37 år långa historia. I den första videon berättar Kerry King om hur han träffade Jeff Hanneman, Tom Araya och Dave Lombardo och om hur bandet bildades. I det andra avsnittet berättar King och Araya om de allra första spelningarna i början av 1980-talet.
Slayers musik betecknas i allmänhet som thrash metal. Ibland har även beteckningen speed metal förekommit som i Washington Post i december 1986 när Joe Brown recenserade bandets spelning på Warner Theatre och av Jon Pareles 1988 i The New York Times, där han även benämnde de övriga Big Four-bandens musik som speed metal. Hannemans och Kings gitarrsolon har beskrivits som vilt kaotiska ("wildly chaotic") och skruvat genialiska ("twisted genius"). Lombardos höga hastighet och aggression i trumspelet gav honom epitetet "godfather of double bass" i Drummerworld.Det var i huvudsak gitarristerna Jeff Hanneman och Kerry King som skrev musiken i bandet, med vissa bidrag av Lombardo. Tillsammans med Tom Araya stod Hanneman och King också för lyriken, ibland tillsammans och ibland var för sig. Enligt en intervju med Hanneman 2004 var det alltid öppet för vem som helst av medlemmarna att skapa musik och sedan behöll man det som var bra nog och förkastade annat. Medlemmarna hade olika influenser i sitt textskapande. Hanneman inspirerades av frågor kring religion, nazism, krigföring och liknande områden. Kings lyrik var oftast antireligiös medan Araya i texterna skrev om bland annat seriemördare och krig.
Slayer anses tillsammans med Metallica, Anthrax och Megadeth tillhöra "The Big Four of Thrash", de fyra stora inom thrash metal, som alla började sin karriär och blev kända i början av 1980-talet. Deras inflytande på genrens utveckling har varit betydelsefull och Joel McIver kallar dem thrashens kungar, "kings of thrash", i sin presentation av bandet i boken Extreme Metal II från 2005. Slayer har också haft stort inflytande på utvecklingen av death metal och andra extreme metal-genrer. Flera av banden inom dessa genrer har deltagit i hyllningar till Slayer, såsom inspelningarna av hyllningsalbumen Slatanic Slaughter I (1995) & II (1996) och Gateway to Hell I (1999) & II (2000). Också många band inom andra genrer som hardcore och punk har vittnat om Slayers betydelse för deras musik, bland annat via hyllningsskivan Covered in Blood (2002) där olika amerikanska band, som post-hardcoregruppen Arma Angelus, gjorde covers på hela albumet Reign in Blood.Slayer presenteras av amerikanska National Museum of American History i en video på Smithsonian Institutions webbplats där bandet representerar utvecklingen av thrash metal i museets videoserie Places of Invention.MTV placerade år 2006 Slayer som nummer sex av de mest inflytelserika metalbanden genom tiderna bland annat för musikens nedstämda rytmer, det smittsamma gitarrspelet, de grafiskt våldsamma texterna och den kusliga omslagskonsten. Tidskriften Guitar World utsåg tidernas 100 bästa heavy metal-gitarrister i marsnumret 2004 och placerade då Slayers båda gitarrister Kerry King och Jeff Hanneman på en gemensam tiondeplats. I hårdrocksmagasinet Revolver röstade läsarna 2007 fram de båda gitarristerna som "Best Guitarist/Guitar Team" och utsåg dessutom Dave Lombardo till bästa trummis, "Best Drummer". Bandet placerade sig också bland de fem bästa inom kategorierna "Best Band Ever", "Best Live Band", "Band of the Year" och "Album of the Year" (för Christ Illusion).Många musiker har berättat om Slayers betydelse både för genrens och den egna musikaliska utvecklingen, bland andra Kam Lee från Massacre (tidigare Death), Johan Reinholdz från svenska Andromeda och Alex Skolnick från Testament, i samband med Jeff Hannemans död 2013. Några av de band som har vittnat om Slayers betydelse för deras musik är Lamb of God, Behemoth, Hatebreed, System of a Down och Lacuna Coil.
Det av bandets album som av många anses vara mest betydelsefullt är den tredje skivan Reign in Blood, inte minst för dess inverkan på utvecklingen av death metal. Dess betydelse har poängterats av inflytelserika band inom den genren såsom Death, Obituary, Cannibal Corpse, Morbid Angel och Napalm Death. Albumet kallades det tyngsta genom tiderna i Kerrang! och har benämnts som genredefinierande (Ferris 2008). Magasinet Metal Hammer utsåg 2006 Reign in Blood till de senaste 20 årens bästa metalalbum. Boken The 100 best and absolute greatest heavy metal album in the world, ever från 2009 listar bland dessa hundra album tre av Slayers album: Reign in Blood, Seasons in the Abyss och God Hates Us All.Slayers fans anses vara bland de mest hängivna inom genren vilket kan ta sig uttryck på olika sätt. Fotografen Sanna Charles följde bandet och dess publik under några veckor 2007 och säger att bandet "har en unik publik av trogna fans som älskar sina idoler förbehållslöst". Fansen utsåg år 2006 den 6/6 till International Day of Slayer och traditionen att uppmärksamma bandet extra denna dag har fortsatt bland grupper av fans genom åren.
Sex av Slayers album har certifierats med guld under årens lopp, det vill säga sålt i fler än 500 000 exemplar. Dessa är studioalbumen Reign in Blood, South of Heaven, Seasons in the Abyss och  Divine Intervention samt videoalbumen Still Reigning och War at the Warfield. Videoalbumet The Big 4 Live from Sofia, Bulgaria, med konserter av Slayer, Metallica, Anthrax och Megadeth, certifierades med platina.
För Jeff Hanneman, Kerry King och Tom Araya har Slayer alltid varit deras musikaliska huvudsyssla alltsedan bandet bildades under tidiga 1980-talet, och för Hannemans del fram till sin död 2013. Även om de aldrig lämnat bandet någon period har egna projekt tillsammans med andra artister och musiker förekommit under åren.
Kerry King spelade live med Megadeth parallellt med Slayers allra tidigaste år på demostadiet. King bidrog också med gitarrsolo på låten "No Sleep Till Brooklyn" med Beastie Boys som Slayer delade skivbolag och producent med under denna period. Den släpptes på albumet Licensed to Ill 1996, ett album som blev nummer 1 på Billboard-listan, och King framträder även på låtens musikvideo. Han bidrar också med ett gitarrsolo på låten "Fight For Your Right (To Party)" på samma skiva. På Panteras album Reinventing the Steel från år 2000 hörs King på outrot i låten "Goddamn Electric". Kerry King gjorde också flera liveframträdanden med Marilyn Manson på dennes Rape of the World Tour 2002 då han bland annat spelade på låtar som "Little Horn", "1996" och "Irresponsible Hate Anthem", vilka också ingår i Mansons livealbum Los Angeles 2008. Han gjorde återigen ett gästspel med Megadeth på Gibson Amphitheater i Hollywood 2010 då han deltog i låten "Rattlehead".Tom Araya bidrar med sin röst till ett spår på Alice in Chains album Dirt som kom 1992. Han deltog också med sång tillsammans med Max Cavalera på låten "Terrorist" på Soulflys album Primitive från år 2000. Araya deltog 2002 på samlingsalbumet Rise Above: 24 Black Flag Songs to Benefit the West Memphis Three som består av covers på sånger av Black Flag framförda av Rollins Band med olika sångare i varje låt. Araya bidrar på spår 16, låten "Revenge".
Dave Lombardo har varit den minst "trogna" av Slayers originalmedlemmar. Trummisen har flera gånger lämnat bandet för kortare eller längre perioder och har sedan 2013 inte återkommit. Första gången av bortavaro från Slayer, en kort period under 1986–1987, blev han tillfrågad men tackade då nej till att spela med Megadeth. När han åter lämnade i maj 1992 startade han först projektet Voodoo Cult och därefter det mer beständiga bandet Grip Inc. tillsammans med Voodoo Cult-gitarristen Waldemar Sorychta. Grip Inc. gav ut fyra studioalbum, varav det sista Incorporated år 2004, innan bandet lades ner 2006. Lombardo har även varit medlem, eller bidragit på olika sätt till bland andra band och artister som Fantômas, Suicidal Tendencies, Misfits, Testament, Apocalyptica och John Zorn. Sedan 2015 spelar Lombardo i sitt band Dead Cross tillsammans med gitarristen Michael Crain, basisten Justin Pearson och sångaren Mike Patton.
Slayer har i olika sammanhang anklagats för att vara satanister och att sprida dålig moral. Deras tidiga antikristna och förment satanistiska texter och scenestetik har upprört ända sedan första albumet Show No Mercy från 1983. De har även anklagats för att vara nazister, bland annat på grund av texten i låten "Angel of Death" på albumet Reign in Blood. Den handlar om nazistläkaren Josef Mengele och hans verksamhet i koncentrationslägret i Auschwitz och tar inte någon tydlig ställning emot hans gärningar. Slayer själva hävdar dock att de enbart redogör för att de historiska händelserna ägt rum.Slayer stämdes år 1996 i en amerikansk domstol av föräldrarna till den mördade tonåringen Elyse Pahler. Föräldrarna hävdade att de tre unga männen som begått mordet hade blivit inspirerade av Slayers musik, mer specifikt av låtarna "Necrophiliac" från bandets andra album Hell Awaits (1985), "Post Mortem" från Reign in Blood (1986) och "Dead Skin Mask" från Seasons in the Abyss (1990). Domstolen lade ner fallet år 2001.Att bandets medlemmar skulle vara "nazistiska och fascistiska djävulsdyrkare" är den vanligaste missuppfattningen om Slayer enligt Kerry King i en intervju med Fredrik Strage i Close-Up Magazine 2015. King säger att han själv är ateist, inte satanist, och som underhållare är allt han gör fiktion. Tom Araya är troende katolik och säger att det för honom aldrig blivit några konflikter mellan hans religiösa övertygelse och budskapen i Slayers låtar.
Slayer har spelat många konserter under åren, bland annat på turnéer och festivaler. Enligt Concert Archives har de fram till och med 2017 genomfört över 760 konserter. Här är ett urval av större turnéer och festivalspelningar.
Slayer har under åren medverkat med enskilda låtar på olika typer av samlingsalbum tillsammans med andra artister.
"Evil Has No Boundaries" på Speed Kills (The Very Best of Speed Metal) (Music For Nations, 1985)
"Evil Has No Boundaries" (unreleased live version) på Force of the Blade (Banzai, 1986)
"Die by the Sword", "Captor of Sin", "Evil has no Boundaries, och "Tormentor" på River's Edge soundtrack (Enigma/Metal Blade, 1987)
"Die by the Sword" (live) på The Best of Metal Blade Vol. 3 (Metal Blade, 1988)
"Evil Has No Boundaries" på Giants of Rock - The Metal Decade 1982-83 Vol. 2 (Teldec, 1990)
"Disorder" (w/ Ice-T) på Judgement Night - Music From the Motion Picture soundtrack (Epic, 1993)
"Hell Awaits", "The Antichrist" och "South of Heaven" på Metal Attack (On Tour, 1993)
"No Remorse (I Wanna Die)" (w/ Atari Teenage Riot) på Spawn soundtrack (Epic, 1997)
The Evil You Dread: The String Quartet Tribute to Slayerr - Vitamin String Quartet
Sharpe-Young, Garry (2007). Metal : The Definitive Guide. sid. 140-144. ISBN 978-1-906002-01-5 

Smålom (Gavia stellata) är en vattenlevande fågel inom familjen lommar. Den är en utpräglad flyttfågel som främst återfinns i den tempererade regionen på norra halvklotet, i både Nearktis och Palearktis och bland lommarna har den det största utbredningsområdet. 
Med en ungefärlig längd på 60 cm och ett vingspann på cirka 100 cm är arten den minsta och lättaste av lommarna. Vintertid är smålommen gråsvart ovan och vit undertill och i häckningsdräkt anlägger den ett rött parti på halsen. När den flyger har den snabbare vingslag än andra lommar och benen skjuter knappt ut bakom stjärten. Den höjer och sänker ofta huvudet i flykten och flyger i övrigt ofta med sänkt huvud. Hos alla lommar är benen placerade så långt bak på kroppen att de ej kan gå på land utan istället använder dem för att putta sig fram liggande på bröstet. 
Smålommen häckar vid små skogsomslutna vattendrag och övervintar i kustområden. Den är alla tider på året bunden till vatten och befinner sig bara på land för att häcka. Till skillnad från de andra lommarna kan den häcka flera par tillsammans i närheten av varandra, eftersom boreviret inte är näringsrevir, födan hämtas i större sjöar, floder eller i havet. Fågeln lever i monogama förhållanden och paret hjälps åt att bygga boet, ruva äggen och ta hand om ungarna. Dess huvudsakliga föda utgörs av fisk. Smålommens mycket stora globala population minskar, men inte såpass mycket att arten anses vara hotad, utan IUCN kategoriserar den som livskraftig.
Smålommen beskrevs första gången taxonomiskt av den danske naturvetaren Erik Pontoppidan 1763. Den är en monotypisk art som trots sitt stora utbredningsområde inte delas upp i några distinkta underarter. Först placerade Pontoppidan arten i släktet Colymbus, vilket var ett släkte som omfattade doppingar såväl som lommar, och som idag inte längre är i bruk. År 1788 delade den tyske naturvetaren Johann Reinhold Forster upp detta släkte och flyttade lommarna till sitt nuvarande släkte. Släktskapet till familjens fyra övriga arter är komplex och smålommen skiljer sig mest från de fyra andra vad gäller morfologi, beteende, ekologi och häckningsbiologi. Trots detta placeras alla fem lommar i samma släkte. Man tror att arten utvecklades i Palearktis och att dess utbredningsområde senare expanderat till Nearktis.
Smålommen blir 55–67 cm lång, har ett vingspann på 91–110 cm och väger i genomsnitt 1,4 kg. Den är den minsta och lättaste av lommarna. På sommaren är den askgrå på huvud och hals, med en stor rödbrun fläck på framsidan av halsen. Resten av kroppen är mörkt grå med små ljusare fläckar på ovansidan och ljus på undersidan. Simmande håller den ofta huvud och näbb påtagligt uppåtriktade. I vinterdräkten är den mörkgrå med små ljusa prickar på ovansidan. Den har grå hjässa, grå halsbaksida och vit undersida, strupe och ansikte.Vingslagen är snabbare än de andra lommarnas och benen skjuter i flykten nätt och jämnt ut bakom stjärten. Den höjer och sänker ofta huvudet i flykten och flyger i övrigt ofta med sänkt huvud.
Till skillnad från de andra lommarna har smålommen ett parvis revirrop, vilket hänger ihop med den koloniala häckningen i det nordligaste utbredningsområdet. Hanen ropar a'roo, a'roo, honan ett mera långsträckt aaarooo, aarooo. Samtidigt simmar de ofta gemensamt i en uppåtlyft ställning, plesiosaur race enligt Huxley och gör långa rusningar. Beteendet har feltolkats som parningsspel, men det är ett revirförsvar. Det utförs under hela häckningstiden, mot inkräktare, men kan också utlösas när den ena maken återkommer från en provianteringsutflykt, och inte genast identifieras. Varningslätet är ett djupt skorrande, och i flykten hörs ofta ett kacklande läte.
Merparten av alla smålommar är flyttfåglar och förekommer i den tempererade regionen på norra halvklotet i de norra delarna av Europa, Asien och Nordamerika. Populationen som häckar på Kurilerna och på Aleuterna är stannfåglar. De bygger sitt bo vid små skogsomslutna vattendrag, ofta vid gungflystränder med omgivande våtmarker men även vid vattendrag med fasta stränder och stenig botten.Under vinterhalvåret lämnar alla fåglar sina sötvattensområden och övervintrar i kustområden. Vissa flyttar kortare sträckor medan andra flyttar längre söderut. På vinterhalvåret förekommer smålommen så långt söderut som Mexiko, Medelhavet, Turkiet, Sydkorea, Japan och Taiwan.
Smålommen häckar över stora delar av Sverige. Den är mindre vanlig på Sydsvenska höglandet men från Svealand och norrut häckar den mera sammanhängande. I fjällen förekommer den upp till björkskogsregionen och den lågalpina regionen. Den högsta koncentrationen förekommer i Värmland, Bergslagen och Dalarna. Vissa övervintrar i de södra delarna av Sverige, medan andra flyttar längre söderut.
Eftersom fötterna är placerade så långt bak på kroppen så kan den inte kan gå på land. Dock använder den fötterna för att putta sig fram, liggande på bröstet. Juvenila fåglar använder denna metod när de ska förflytta sig från häckningsplatsen till större vattendrag, som även omfattar floder och havet. Smålommen är den enda lommen som kan ta till vingar direkt från marken.Smålommen är en dagaktiv flyttfågel som förflyttar sig en och en eller i mindre, löst sammansatta grupper. Den tenderar att förflytta sig nära kusten istället för längre ute till havs. Den är en kraftfull flygare, och mätningar visar att den kan flyga upp till 75–78 kilometer i timmen. Den anländer ofta till kusten innan häckningsgölen tinat, och landar där samma dag som isen går upp. Som alla lommar genomgår den varje år en komplett ruggning och en partiell ruggning. Under den kompletta ruggningen, då den anlägger sin praktdräkt, förlorar den alla sina ving- och stjärtpennor, och kroppsfjädrar, och blir flygoförmögen i ungefär 3–4 veckor. Till skillnad från andra lommar, som genomgår denna ruggning under senvintern-våren, så genomgår smålommen denna kompletta ruggning någon gång mellan början av augusti och november. På våren genomgår den sedan en partiell ruggning.Smålommen är långlivad och individer som blir runt 20 år är inte ovanligt. Den äldsta kända smålommen i det vilda, häckade i Sverige, blev 23 år och 7 månader, och dog av oljeskador.
De små vattendrag där smålommen ofta placerar sitt bo erbjuder sällan eller aldrig tillräckligt med föda. Lommen måste därför flyga långa sträckor, inte sällan upp till 4–5 km för att få tag på föda, särskilt när ungarna matas. Som de andra arterna inom familjen så är smålommen en utpräglad fiskätare, men den lever också av mollusker, kräftdjur, grodor, vattenlevande ryggradslösa djur, insekter, fiskrom och till och med växtmaterial. Den snappar, snarare än spetsar sitt byte vilket den oftast fångar under vattnet. I vanliga fall använder den bara sina stora fötter för att få kraft att simma under vattnet men den kan också använda sina vingar för att snabbt gira under vattnet eller för att accelerera snabbare. Vid födosök under vatten dyker den mellan 2–9 meter djupt och stannar i genomsnitt under vattnet i en minut.Under de första dagarna efter kläckning matas ungarna med vattenlevande insekter och små kräftdjur av båda föräldrarna. Efter 3–4 dagar övergår födan till småfisk som sväljs hela. Fiskarna hämtas från större sjöar, ofta flera kilometer bort, och fraktas i strupsäcken. Föräldrarna kan mot slutet av ungarnas uppväxt flyga mer än femtio turer per dygn. Efter fyra veckor kan ungarna äta samma föda som sina föräldrar.
Smålommen blir könsmogen under sitt andra eller tredje år. De är monogama och bildar par som håller ihop under lång tid. Parningen sker på land, utan något inledande parningsspel. I de nordligaste utbredningsområdet förekommer lokalt, i anslutning till fiskrika sjöar eller nära havet koloniliknande koncentrationer där flera par häckar intill varandra, och det blir ofta stridigheter mellan paren. Paret bygger tillsammans boet som är en grund urgröpning i marken (eller sällsynt byggt som en plattform av lera och växtdelar) som fodras med växtdelar och ibland med ett fåtal fjädrar. Boet placeras inom en halvmeter från ett mindre vattendrag. 
Honan lägger som oftast två ägg, men kullar med 1–3 ägg har rapporterats, och dessa ruvas i 24–29 dygn, främst av honan. Äggen är grönaktiga till olivbruna med svarta fläckar och mäter 75×46 millimeter och väger i genomsnitt 83 gram, varav 8 procent utgörs av skalet. Ruvningen påbörjas så fort det första ägget är lagt, vilket resulterar i att äggen kläcks vid olika tillfällen. Ungarna är borymmare när de kläcks och har duniga fjäderdräkter, öppna ögon och kan mer eller mindre direkt förflytta sig. 
Ungarna matas sedan i ungefär 38–48 dagar. Om det är ont om föda slåss ungarna intensivt, och ofta överlever bara en unge. Även efter att ungen är flygfärdig kan föräldrarna fortsätta att mata sina ungar. Vid fara försöker den ruvande föräldern på olika sätt lura iväg den eventuella predatorn bort från äggen eller ungarna. Ibland spelar den död med utsträckt hals för att sedan snabbt skjuta ut sig i vattnet, dyka och sedan komma upp till ytan långt bort från boet. Störda fåglar kan dra sig till en angränsande sjö och ligga och locka på ungarna. Ungarna kan då genom att jämfotahoppa ta sig flera hundra meter över land, till den nya sjön.
De främsta hoten mot den globala populationen under häckningstid utgörs av förändrade vattennivåer under häckning, försurade häckningsvatten, tungmetallsförgiftning och avskogning av häckningshabitat. Människan utgör även ett hot med sina olika former av rekreationsaktiviteter eftersom lommen överger sina bon vid kraftig störning. Under vintern är den mycket utsatt för oljespill, speciellt i områden där stora flockar samlas. Ett annat hot under vintern är vindparker ute till havs eftersom de är mycket känsliga för denna typ av störningar. De fastnar och drunknar även i fiskenät. Ett möjligt hot är också ett större utbrott av fågelinfluensa.Smålommen har ett mycket stort utbredningsområde och dess population är också mycket stor. Den globala populationen uppskattas till 200 000–590 000 individer. Populationstrenden är negativ men nedgången är inte så kraftig att den anses som hotad. På grund av detta kategoriserar IUCN arten som livskraftig (LC).
Beståndet av smålom i Sverige uppskattas till 1300–1900 par. Populationen har minskat under en längre tid varför den kategoriseras som nära hotad (NT).
Släktnamnet Gavia är latin och betyder "havsmås" eller bara "mås", och användes av den romerska naturforskaren Plinius den äldre. Artepitetet stellata är latin och betyder ungefär "stjärnbeströdd" eller "försedd med stjärnor" och refererar till den ljusprickiga ryggen som fågeln har i sin vinterdräkt. Det svenska trivialnamnet lom, eller det gammalnorska lómr, tror man är ursprunget till exempelvis det engelska loon, och härstammar från ordet "lam" och refererar förmodligen till lommarnas klumpiga sätt att ta sig fram på marken. Det kan också ha att göra med lom som i lomhörd, skrik-hörd, alltså fågeln som skriker högt. Äldre folkliga och dialektala namn på smålom har varit "luma" i Hälsingland, "tjärnlom" och "pärllom" i Småland, och "grålom" i Södermanland.
Smålommen har använts som födokälla sedan förhistorisk tid och jagas än idag, både för kött och ägg, av ursprungsbefolkningar i vissa delar av världen. Även skinnet har använts eftersom det är vattenavstötande. Exempelvis vet man att det förr användes i Floda i Dalarna i Sverige till locken på ryggsäckar och axelväskor, och traditionellt har det i Ryssland använts till kepsar, kragar och andra kläddetaljer.
Smålommen har varit en central gestalt inom skapelseberättelser hos många olika grupper runt om i Holarktis. Enligt myten, vars versioner inte skiftar nämnvärt, trots stora geografiska avstånd, ombads lommen av en stor schaman att hämta upp jord från havets botten. Denna jord blev sedan grunden till alla landmassor. Jakuterna berättar en liknande, men något annorlunda myt. När Gudsmodern beslöt sig för att skapa jorden skapade hon först lommen Gagare och anden Ulunkus. Dessa beordrades att dyka ned till havets botten för att hämta upp jord. Först upp med jord i näbben kom anden. Först så småningom kom lommen och beklagade sig över att han inte lyckats finna någon jord. Men Gudsmodern blev förgrymmad när hon såg att lommen lurades och hade jord i näbben. För detta straffade hon lommen genom att låta den stanna i vattnet för evigt för att leva av vad den fann i dyn. Andens jord lät hon istället värma i solen och av denna jord uppstod fast mark som hon lät anden beträda. Tron att lommen lever hela sitt liv i vattnet är utbredd. I Söndmöre i Norge sade man att den hade sitt rede på havsbotten och att den bara kom upp på land sista söndagen före jul som därför kallades för Lomsöndagen. Det finns också en mängd olika myter om hur lommen fick sina konstiga fötter.Länge har lommen ansetts kunna förutspå väder och stormar. I delar av Storbritannien har man sagt att om lommen flyger över land blir det fint väder, men flyger den över havet blir det regn. Liknande berättelser om lommens möjligheter att spå väder finns även i Sverige. I exempelvis Hjersås i Skåne sades det att om lommen flyger norrut kan göingen förvänta sig att få flod på sina ängar, men flyger den åt söder blir det torka. I Norrland har man istället sagt att om lommen flyger över isen om våren kommer det födas osedvanligt många oäktingar.
Smålommen är Värmlands landskapsfågel. Bhutan, Japan och Unionen Komorerna har gett ut frimärken med motiv av smålom.
Artikeln är delvis översatt från engelskspråkiga wikipedias artikel Red-throated Diver, läst 29 mars 2009
Carboneras, Carles (1992). Family Gaviidae (Divers). in Josep del Hoyo, Andrew Elliott & Jordi Sargatal. Handbook of the Birds of the World, Volume 1: Ostrich to Ducks. Barcelona: Lynx Edicions. sid: 162–172.
Cramp, Stanley, ed (1977). Gavia stellata Red-throated Diver. Handbook of the Birds of Europe, the Middle East and North Africa: Birds of the Western Palearctic, Volume 1, Ostrich to Ducks. Oxford University Press. sid: 42–49. ISBN 0-19-857358-8.
Eriksson, M., Dahlén, B., Hake, M. & Lindberg, P. 2001. Rev. Mats Eriksson 2005, 2010 (5 januari 2011) Gavia stellata, Artdatabanken, Sveriges lantbruksuniversitet. läst 18 november 2012
Sibley, David (2000). The Sibley Guide to Birds. New York: Alfred A. Knopf. sid. 23. ISBN 0-679-45122-6 
Svensson, L., Mullarney, K., Zetterström, D. (1999). Fågelguiden, Europas och medelhavsområdets fåglar i fält. (första upplagan). Stockholm: Albert Bonniers förlag. sid. 12–14. ISBN 91-34-51038-9 
Tillhagen, Carl-Herman (1978). Fåglar i folktron. Stockholm: LTs förlag. ISBN 91-36-01184-3 
Wahlberg, Tage (1993). Kunskapen om fåglar: Alla häckande arter i Sverige. Stockholm: Rabén & Sjögren. ISBN 91-29-61772-3

Smash är det amerikanska punkrockbandet The Offsprings tredje studioalbum, släppt den 8 april 1994 via skivbolaget Epitaph Records. Grungebandet Nirvanas framgångsrika lansering av Nevermind och "Smells Like Teen Spirit" i september 1991 banade väg för amerikanska punkrockband att nå ut till en bredare publik i och med likheterna mellan grunge och punkrock. Ignition, The Offsprings första album som lanserades via Epitaph, överträffade både bandets och skivbolagets förväntningar men gav inte The Offspring något större kommersiellt genombrott utan detta kom istället med lanseringen av Smash.
Smash spelades in mellan januari och februari 1994 i Track Record Studios och The Hook i North Hollywood, Kalifornien med producenten Thom Wilson. Större delen av låttexterna för albumet skrevs av Dexter Holland under tiden han satt fast i bilköer på motorvägen och han har sagt att det var ett sätt för honom att kunna fokusera på att skriva låtar två timmar om dagen. Smash sattes ihop på plats i studion och det låg inte ett systematiskt arbete bakom inspelningen av albumet. Under inspelningen av Smash kritiserade Wilson bandets musikaliska riktning eftersom han ansåg att de drog sig för mycket bort från punkrocken och bandmedlemmarnas relation med Wilson blev ansträngd; Smash skulle komma att bli det sista album Wilson producerade för The Offspring.
Smash fick främst positiva reaktioner när det lanserades. En recensent kallade Smash för "punkrockens viktigaste kommersiella genombrott sedan Nirvanas Nevermind" och det har även klassats som ett av de album som gjorde punkrocken till en mainstreamgenre under 1990-talet. Smash är det bäst säljande albumet från ett självständigt skivbolag någonsin. Albumet nådde som bäst plats 1 i Australien, men nådde upp på topp 10 i länder såsom Sverige, USA, Kanada, Tyskland, Finland och Norge. Smash certifierades för sexfaldig platina i maj 2000 i USA och har certifierats för minst platina i bland annat Sverige, Australien, Kanada och Storbritannien.  2014, tjugo år efter albumets ursprungliga lansering, släpptes Smash i en 20th Anniversary Edition innehållandes både en CD- och LP-utgåva av albumet.
Punkrocken hade efter sin storhetstid på 1970-talet och första hälften av 1980-talet dalat i popularitet och ansågs under andra hälften av 1980-talet och början på 1990-talet till stor del vara en undergroundgenre med flera band inom subgenrerna hardcorepunk och Oi!. Detta ändrades i september 1991 när grungebandet Nirvana lanserade Nevermind och "Smells Like Teen Spirit". Både albumet och singeln blev väldigt framgångsrika och grunge blev till en mainstreamgenre. I och med Nirvanas popularitet och likheterna mellan grunge och punkrock banades det väg för amerikanska punkrockband att nå ut till en bredare publik.The Offsprings lansering av Ignition i oktober 1992, vilket var deras första studioalbum för Epitaph Records, överträffade både bandets och skivbolagets förväntningar och The Offspring turnerade med Ignition fram till den 1 april 1994. En obetitlad demokassett spelades in av The Offspring under 1993, där några av arbetstitlarna för låtarna var: "In Colorado" (senare "Nitro (Youth Energy)"), "Man on a Wheel" (senare "Smash"), "Really, Really Punk" (senare "So Alone"), "Killboy" (senare "Killboy Powerhead"), "Cogs" (senare "Gotta Get Away"), "I'm Not the One" (senare "Not the One") och "Old Slow One" (senare "Self Esteem"). Bandet påbörjade inspelningen av Smash i januari 1994 i studion Track Record i North Hollywood, Kalifornien; från början tänkte The Offspring spela in albumet i en studio i Orange County, Kalifornien eftersom den låg närmare deras hem, men på grund av tekniska problem i den studion flyttades inspelningen. The Offspring valde att återigen arbeta tillsammans med producenten Thom Wilson, som tidigare hade producerat The Offspring och Ignition. Under inspelningen av Smash kritiserade Wilson bandets musikaliska riktning eftersom han ansåg att de drog sig för mycket bort från punkrocken och bandmedlemmarnas relation med Wilson blev ansträngd; Smash skulle komma att bli det sista album Wilson producerade för The Offspring. Under inspelningen av albumet drabbades Track Record av den så kallade Northridge-jordbävningen, vilken ägde rum den 17 januari 1994, och den förstörde bland annat taket i studion. Efter ytterligare inspelning i studion The Hook i North Hollywood, Kalifornien avslutades inspelningsprocessen i februari 1994. Totalt sett tog Smash tre veckor att spela in och samtliga låtar som spelades in användes på albumet.Dexter Holland har sagt att under tiden albumet spelades in hade bandet inga förväntningar på att någon av deras låtar skulle spelas på radio eftersom deras musikgenre ännu inte ansågs helt accepterad inom mainstreamen. Noodles har sagt i en intervju att Smash sattes ihop på plats i studion och att det inte var ett systematiskt arbete som låg bakom inspelningen av albumet. Då bandmedlemmarna inte hade tillräckligt med pengar för att betala fullpris för inspelningen var de tvungna att arbeta fram ett avtal med Track Record som gick ut på att de tilläts att spela in under eftermiddagar och sena kvällar när studion i vanliga fall inte användes. Kostnaden för att spela in Smash låg på $20 000.
Större delen av låttexterna för Smash skrevs av Holland under tiden han satt fast i bilköer på motorvägen och han har sagt att det var ett sätt för honom att kunna fokusera på att skriva låtar två timmar om dagen. Bilen Holland körde var av en äldre modell och var relativt långsam. Detta gjorde att andra bilister ibland blev upprörda över den låga hastighet Holland höll och då kastade skräp på hans bil. Denna typ av beteende benämns "road rage" på engelska (ungefärlig översättning: "vägilska") och inspirerade Holland att skriva "Bad Habit", vilket är en låt som anspelar på de skottlossningar som ägde rum på motorvägen i södra Kalifornien under mitten av 1990-talet."Come Out and Play (Keep 'Em Separated)", en låt om gängvåld i high school, var den sista låten som spelades in för Smash. Holland hade haft en idé om ett riff som var influerat av orientalisk musik och av surfrock, där han ville att meningen "gotta keep 'em separated" skulle spelas in av en mexikansk person; i slutändan var det Jason "Blackball" McLean som spelade in denna mening. Idén för meningen "gotta keep 'em separated" fick Holland när han som doktorand i molekylärbiologi vid University of Southern California arbetade med att odla bakterier för att kunna infektera med virus. Han kom under sitt arbete att förstå att nedkylningsprocessen gick snabbare om de kolvar han hade värmt upp i en autoklav hölls separerade från varandra. Holland kände sig från början inte bekväm att dela med sig av sitt förslag för "Come Out and Play (Keep 'Em Separated)" med de andra bandmedlemmarna eftersom han trodde att de skulle avfärda den, vilket det senare visade sig att de inte gjorde. När Holland först spelade sitt riff för Wilson var det en oktav högre än det slutgiltiga riffet. Wilson ansåg att riffet var okej, men det var först när Holland spelade det i en lägre oktav som Wilson ansåg att det kändes rätt för låten.Smash börjar med "Time to Relax", vilket är ett kort och lugnande tal som hålls av John Mayer. Holland har sagt att Mayers röst var ovanlig och han uppskattade Mayers arbete så pass mycket att The Offspring valde att samarbeta med honom även på senare album. Utöver "Time to Relax" håller Mayer även kortare tal i slutet av "Genocide" och "Smash". Noodles har sagt att strukturen i "Self Esteem" var annorlunda för en låt av The Offspring. Han ansåg att den var långsammare än tidigare låtar bandet hade spelat in, men Holland kommenterade att "Dirty Magic" från Ignition var en relativt lugn låt som de hade lanserat tidigare och att The Offspring i och med lanseringen av Smash spelade in låtar som var olika de bandet hade spelat in förut. Holland har även sagt att "Self Esteem" inte handlar om varken honom själv eller om någon speciell person utan att det var olika personers berättelser som låg till grund för låtens handling.Några av de sista låtarna som färdigställdes under inspelningen av albumet var "It'll Be a Long Time", "Smash", "Come Out and Play (Keep 'Em Separated)" och "Gotta Get Away", där den senare har sin grund i "Cogs" som bandet hade skrivit under tiden de fortfarande kallade sig för Manic Subsidal. Holland har förklarat att "Gotta Get Away" handlar om paranoia och beskriver hans egen sinnesstämning under slutarbetet med Smash eftersom bandet hade en väldigt pressad deadline att hålla. "Killboy Powerhead" är en coverversion av The Didjits låt med samma namn från deras album Hornet Piñata, som lanserades 1990. Rick Sims från The Didjits har sagt att han älskar The Offsprings version av låten. "What Happened to You?" är ett av de tidigaste exemplen på hur The Offspring har inspirerats av jamaicansk skamusik och låten handlar om drogmissbruk. "Genocide" är en låt som experimenterar med skifte i både tempo och dynamik. "Protocol" var en låt Holland från början hade tänkt skulle vara med på Smash men Brett Gurewitz, grundaren av Epitaph, ansåg inte att den var tillräckligt bra. Låten skrevs sedan om, fick det nya namnet "All I Want" och lanserades på Ixnay on the Hombre istället. Mycket på grund av Wilsons inflytande innehåller Smash bara ett enda gitarrsolo.
Namnet på albumet kommer från låten "Smash" och dess låttext, i vilken beskrivningen görs med följande ord: "Smash is the way you feel all alone, like an outcast you're out on your own, smash is the way you deal with your life, like an outcast you're smashing your strife." Dessa textrader är, enligt Randy Lewis på Los Angeles Times, "en summering och dyrkan av den främlingskap som, ironiskt nog, är grunden för den gemensamma punkkulturen."Skivomslaget av Smash består av en röntgenbild av en mänsklig överkropp och i bilden visas kraniet, axlarna och bröstkorgen. Samma bild förekommer även på albumets baksida och på själva skivan, men då med olika färgsättningar. Bilden, som designades av Fred Hidalgo och Kevin Head, har ett suddigt och spöklikt lager, vilket har beskrivits ge Smash ett "slående" och "aggressivt" utseende. Edward Frausto från FIND Art gjorde en tolkning av bilden på albumets framsida under namnet Atomic Man och denna ingick i 20th Anniversary Edition av Smash. Frausto har sagt att redan som ung fångade skivomslaget av Smash hans intresse och han tillbringade mycket tid åt att fundera över varför skelettet på framsidan ser ut som det gör. Frausto ansåg att bilden på framsidan av Smash visar på en man i en övergångsfas, genomgående en sorts metamorfos, som pekar på själva livets slutskede och början på en kosmisk resa som en stjärna. Skivomslaget av Smash, och även dess namn, representerar de mörka och nihilistiska teman som återfinns på albumet i form av död, girighet, självmord, våld och missbruk. Liknande röntgenbilder av skelett förekommer även på skivomslagen till albumets tre singlar: "Come Out and Play (Keep 'Em Separated)", "Self Esteem" samt vissa versioner av "Gotta Get Away". En snarlik bild förekommer även på skivomslaget av hyllningsalbumet A Tribute to The Offspring, som lanserades av Anarchy Music den 9 mars 2004. Smash är en av få lanseringar av bandet där de kallar sig för enbart Offspring.
Smash släpptes den 8 april 1994 i USA, den 1 maj 1994 i Storbritannien och den 27 maj 1994 i Sverige. 1994 lanserades, förutom Smash, flera kända punkrockalbum såsom Green Days Dookie, Bad Religions Stranger Than Fiction och NOFX Punk in Drublic. Året därpå släpptes Rancids …And Out Come the Wolves och tillsammans anses dessa band vara några av de som återupplivade punkrocken i mitten av 1990-talet, i vad som kallas för punk revival.Från Smash lanserades tre singlar: "Come Out and Play (Keep 'Em Separated)", "Self Esteem" och "Gotta Get Away". "Come Out and Play (Keep 'Em Separated)" lanserades den 10 mars 1994 och nådde som bäst plats 1 i USA och plats 23 i Sverige. Albumets andra singel, "Self Esteem", släpptes den 22 december 1994 och hamnade på plats 1 både i Sverige och Norge. Singeln har även sålt platina i Norge och guld i Sverige. "Gotta Get Away" var den sista singeln som lanserades från Smash, vilket skedde den 2 februari 1995. Singeln nådde som bäst plats 6 i USA och plats 26 i Sverige. The Offspring hade den 7 december 1994 uppträtt med "Bad Habit" på Billboard Music Award och den 15 mars 1995 släpptes denna låt som en radiosingel.
För att The Offsprings låtar skulle spelas så mycket som möjligt på radio anlitade bandet marknadsföraren Mike Jacobs. Dock försökte bandet undvika att marknadsföra sig själva för mycket och de tackade nej till att medverka under bland annat The Late Show with David Letterman, Late Night with Conan O'Brien, 120 Minutes och Saturday Night Live.
Epitaph släppte i juni 2008 en remasterutgåva av Smash, samt Ignition, på samma dag som The Offspring lanserade Rise and Fall, Rage and Grace i USA. Holland har sagt i en intervju att han inte hann med att godkänna dessa utgåvor innan de släpptes och att han var orolig över att albumens essens skulle försvinna i remasterprocessen. 2014, tjugo år efter albumets ursprungliga lansering, släpptes Smash i en 20th Anniversary Edition innehållandes både en CD- och LP-utgåva av albumet.
The Offsprings föregående album, Ignition, hade sålt mellan 50 000 till 60 000 kopior globalt när bandet började spela in Smash och bandets förhoppningar var att Smash skulle sälja mellan 70 000 till 140 000 kopior. Wilson förväntade sig till en början att albumet skulle sälja åtminstone 150 000 kopior och bli den största kommersiella framgången Epitaph någonsin hade haft. Efter fyra månader hade albumet sålt en miljon kopior, i februari 1995 tre miljoner kopior och i januari 1999 rapporterades det att Smash hade sålt 8,5 miljoner kopior. Det är osäkert exakt hur många kopior av Smash som har sålts sedan lanseringen, där det har rapporterats en försäljning på 12–20 miljoner kopior globalt. Dessa försäljningssiffror gör Smash till det bäst säljande albumet från ett självständigt skivbolag någonsin. I USA certifierades Smash för både guld och platina den 8 augusti 1994 och sexfaldig platina den 3 maj 2000. I Sverige har albumet certifierats för platina.Gurewitz har sagt att första gången han hörde den färdigmixade versionen av Smash fastnade han för "Self Esteem" och lyssnade på den elva gånger under samma dag. Gurewitz sade att han förstod att Smash skulle bli en succé och i och med albumets popularitet fylldes Epitaphs lokaler upp till taket med kopior av The Offsprings album. På grund av den stora efterfrågan av bandets album arbetade Epitaph fram ett avtal med tryckerierna om att de skulle skeppa direkt till centrallagerna för att på så sätt helt kringgå distributörerna. The Offsprings framgångar låg till grund för att Gurewitz skulle komma att lämna Bad Religion under 1994. Framgångarna gjorde även att Gurewitz fick flera förslag att antingen sälja Epitaph till större skivbolag eller åtminstone skapa ett samriskföretag med dem, men han avvisade alla sådana förslag. Gurewitz och bandmedlemmarna i The Offspring spenderade därför en hel del av sina privata tillgångar för att kunna hantera efterarbetet med lanseringen av Smash. I Australien lanserades albumet av det självständiga skivbolaget Shock Records, vilket blev deras genombrott i landet. Charles Caldas på Shock Records har sagt att tidigare ansåg de att om ett album Shock Records lanserade sålde 5 000 kopior var det en prestation. Smash däremot sålde 450 000 kopior i Australien och Frank Falvo på Shock Records har sagt att skivbolaget inte var redo att hantera sådana framgångar.
The Offspring turnerade med Smash i över två år. I maj 1994 gav de sig ut på en två månader lång turné i USA tillsammans med SNFU, Battery Club och Pennywise. Under sommaren 1994 turnerade The Offspring både i USA och Europa tillsammans med Guttermouth, Big Drill Car och Desaster Area. Ännu en USA-turné ägde rum mellan oktober och november samma år, denna gång tillsammans med Rancid. I januari 1995 turnerade bandet för första gången i Japan och Australien. Efter flera turnéer under 1995 ägde den sista turnén för Smash rum i Europa i augusti 1996; totalt genomförde The Offspring 227 konserter för att marknadsföra albumet. Under 2014 framförde The Offspring Smash i sin helhet under vissa konserter för att fira att det var tjugo år sedan albumet släpptes.
När Smash lanserades fick det främst positiva reaktioner. Smash har i efterhand klassats som ett av de album som gjorde punkrocken till en mainstreamgenre under 1990-talet. Alec Foege på Rolling Stone ansåg att Smash var punkrockens viktigaste kommersiella genombrott sedan Nirvanas Nevermind och han lyfte särskilt fram "Something to Believe In", "Genocide" och "So Alone" som exempel på tre punklåtar som var fyllda med energi. Genevieve Williams kallade Smash för en "perfekt blandning mellan riff och ilska" och skrev att "bandet beskriver den ungdomliga erfarenheten med klarhet och överraskande skarp kvickhet." Brenden Riley på Stereogum drog flera paralleller mellan Smash och Green Days Dookie, där han ansåg att Smash hade ett råare sound även om mixningen av albumet var välgjord. Riley menade på att Smash hade influenser både från poppunk och metalmusik, men att albumet i slutändan inte var bandets bästa utan där han ansåg att föregångaren Ignition var bättre. Stephen Thomas Erlewine på Allmusic jämförde The Offspring med både Nirvana och Metallica och han ansåg att även om inte alla albumets låtar var lika medryckande som de som släpptes som singlar var Smash ett gediget album som var "fyllt med tillräckligt många tunga riff för att göra de flesta tonåringar nöjda." Erlewine gav albumet betyget 4,5 av 5. Robert Hilburn på Los Angeles Times ansåg att Smash främst berörde ungdomlig oro, men att The Offspring framförde detta budskap på ett övertygande sätt. Han betygsatte albumet 3 av 4. Jocky Fa på Punknews skrev i sin recension att även om Ignition skapade punktrenden var det Smash som lade grunden för punkrocken i mitten av 1990-talet. Fa gav albumet betyget 4,5 av 5. Greg Kot på Rolling Stone ansåg att The Offspring med Smash fångade den emotionella klyfta tonåringar ibland upplever på gränsen mellan barndomen och vuxenlivet. Dock tyckte han att Hollands röst emellanåt kunde bli för gnällig och att låtarna inte alltid var tillräckligt uppfinningsrika. Kot betygsatte albumet 3 av 5. Mike Stagno på Sputnikmusic skrev i sin recension att Smash var ett roligt album att lyssna på och att alla albumets låtar var fyllda med energi. Han skrev att flera av låtarna var medryckande och hade refränger som satt kvar i huvudet långt efter albumet hade slutat spela. Stagno gav albumet betyget 4 av 5. Mikael Mjörnberg på Folkbladet beskrev Smash som "poppigt snärtig punk av bästa märke". Håkan Steen på Aftonbladet var 1997 positivt inställd till "Come Out and Play (Keep 'Em Separated)", men benämnde Smash som ett "i övrigt [...] rätt träigt stycke kalifornisk punkrock". Maximum Rocknroll var från början väldigt positiva till albumet, men ändrade snabbt åsikt när Smash började bli populärt inom mainstreamen.Smash finns med i boken 1001 Albums You Must Hear Before You Die och det var även med i Guitar Worlds omröstning "What Was the Best Guitar Album of 1994?" som ägde rum i november 2011. Albumet hamnade där på andra plats efter Bad Religions Stranger Than Fiction. I juli 2014 tog Guitar World med Smash som ett av albumen på listan "50 Iconic Albums That Defined 1994". Billboard placerade albumet på plats 56 på deras lista "Top Pop Albums of the '90s" och Rolling Stone placerade Smash på plats 17 på listan "1994: The 40 Best Records From Mainstream Alternative's Greatest Year". 2006 placerade Kerrang! Smash på plats 5 på listan över de 50 bästa punkrockalbumen någonsin och 2015 placerade de albumet på plats 7 på listan över de 50 bästa poppunkalbumen någonsin. Utöver detta har Kerrang! placerat Smash på deras listor "100 Albums You Must Hear Before You Die" (plats 54) och "200 Albums For The Year 2000: Essential '90s". Loudwire placerade Smash på plats 4 på listan "10 Best Hard Rock Albums of 1994" samt på plats 18 på listan "Top 25 Punk Albums of All Time" medan Exposure placerade albumet på plats 35 på deras lista "The 50 Greatest Albums Not to Make the Greatest Albums Lists". Bill Lamb på About.com placerade Smash på plats 6 på listan "Top 10 Punk Pop Albums" och RAW tog i augusti 1995 med albumet på listan "90 Essential Albums For The 90s". Visions har placerat albumet på deras listor "Die 100 (1991–1996) zur 50.Ausgabe" och "Die 100 wichtigsten Alben der 90er" (plats 100).En sångbok för Smash publicerades den 30 december 1997 av Hal Leonard Corporation. Smash är ett av de punkrockalbum som nämns av After the Fall i deras låt "1994" från Fort Orange och en affisch för albumet förekommer i filmen Sandy Wexler från 2017.
Kort efter att "Smash" tar slut startar en instrumentalisk låt som är knappt en minut lång och som senare skulle komma att bli introt till "Change the World" från Ixnay on the Hombre. Efter nästan fem minuters tystnad spelas "Come Out and Play (Acoustic Reprise)" (1:32), vilket är en instrumentalisk version av "Come Out and Play (Keep 'Em Separated)" med influenser av orientalisk musik.
Diehl, Matt (2013) (på engelska). My So-Called Punk: Green Day, Fall Out Boy, The Distillers, Bad Religion — How Neo-Punk Stage-Dived into the Mainstream (1). St. Martin's Griffin. ISBN 0312337817 
Dimery, Robert (2008) (på engelska). 1001 Albums You Must Hear Before You Die. Cassell Illustrated. ISBN 1844033929 
Irvin, Jim (2007) (på engelska). The Mojo Collection: The Ultimate Music Companion (4). Canongate Books. ISBN 1841959731 

Smells Like Teen Spirit är en singel från 1991 av det amerikanska grungebandet Nirvana, vilken släpptes som huvudsingeln från bandets andra studioalbum Nevermind. Låten är skriven av Kurt Cobain, Dave Grohl och Krist Novoselic och Nirvana fick sitt stora genombrott tack vare denna singel. "Smells Like Teen Spirit" tog sig upp på plats 1 på singellistorna i USA, Nya Zeeland, Frankrike och Belgien och den har även tilldelats ett platinacertifikat av Recording Industry Association of America. Låten hamnade överst på både The Village Voices lista Pazz & Jop och Melody Makers lista samt nådde andra plats på Rolling Stones lista över de bästa låtarna från 1991. 2015 utsåg datavetaren och musikern Mick Grierson vid University of London "Smells Like Teen Spirit" till den mest ikoniska låten någonsin.
"Smells Like Teen Spirit" har klassats som den låt som gjorde alternativ rock till en mainstreamgenre i början av 1990-talet och den har även utsetts till hymnen för Generation X. Nirvana uppträdde med "Smells Like Teen Spirit" för första gången den 17 april 1991 på OK Hotel i Seattle, Washington och månaden efter spelades låten in i Sound City Studios i Van Nuys, Kalifornien tillsammans med producenten Butch Vig. Cobain kom på låtnamnet när hans vän Kathleen Hanna sprejade orden "Kurt smells like Teen Spirit" på hans vägg. Hanna menade att Cobain doftade som deodoranten Teen Spirit, något som Cobain inte fick reda på förrän några månader efter att singeln hade släppts.
Musikvideon för "Smells Like Teen Spirit" regisserades av Samuel Bayer och var den första musikvideon han någonsin regisserade. Inspelningen ägde rum den 17 augusti 1991 på GMT Studios i Culver City, Kalifornien och i musikvideon uppträder Nirvana för några unga människor i en gymnastiksal på en skola. Mot slutet förstör publiken läktaren de tidigare satt på och de förstör även bandets instrument. Musikvideon fick, precis som låten, stark positiv kritik. David Fricke från Rolling Stone kallade Nirvanas uppträdande för ett av de bästa han hade sett i en musikvideo och Amy Finnerty från MTV beskrev musikvideon som "banbrytande". 2000 utsåg Guinness Rekordbok musikvideon för "Smells Like Teen Spirit" till den mest spelade musikvideon någonsin på MTV Europe och VH1 placerade musikvideons världspremiär på plats 18 på deras lista "100 Greatest Rock & Roll Moments on TV".
När Kurt Cobain intervjuades av Rolling Stone i januari 1994 avslöjade han att "Smells Like Teen Spirit" var hans försök att skriva en låt som lät som något Pixies, ett band Cobain beundrade, hade kunnat skriva. Cobain började inte skriva "Smells Like Teen Spirit" förrän några veckor innan inspelningen av Nevermind påbörjade i maj 1991. När Cobain först lade fram låten för Krist Novoselic och Dave Grohl bestod den enbart av några riff samt melodin för Cobains sång till refrängen och Novoselic avfärdade låten som "skrattretande". Som svar på tal tvingade Cobain Novoselic och Grohl att spela riffen i en och en halv timme. I en intervju från 2001 mindes Novoselic att efter bandet hade spelat riffen under en längre tid tänkte han: "Vänta nu, varför tar vi inte och saktar ned tempot lite grann?", vilket han gjorde. Grohl anpassade sig då också och började spela trummorna till det nya tempot. Resultatet av detta blev att "Smells Like Teen Spirit" är den enda låten på Nevermind som uppmärksammar samtliga bandmedlemmar som upphovsmän.Cobain kom på namnet på låten när hans vän Kathleen Hanna, den dåvarande sångerskan i riot grrrl-bandet Bikini Kill, sprejade orden "Kurt smells like Teen Spirit" på hans vägg. Eftersom de båda tidigare hade diskuterat ämnen såsom anarkism och punkrock antog Cobain att meningen hade någon sorts revolutionär mening. Det Hanna egentligen menade var att Cobain doftade som deodoranten Teen Spirit, som hans dåvarande flickvän Tobi Vail brukade använda. Cobain hävdade att han inte kände till att någon sådan deodorant existerade förrän några månader efter att singeln hade släppts."Smells Like Teen Spirit" var, tillsammans med "Come as You Are", en av de nya låtarna som Cobain hade skrivit sedan Nirvanas första inspelningssession i Smart Studios med producenten Butch Vig i april 1990. Innan Nirvana påbörjade den riktiga inspelningen av Nevermind skickade bandmedlemmarna en demokassett med några låtar på till Vig, varav "Smells Like Teen Spirit" var en av dessa låtar. Även om ljudet på denna inspelning var väldigt förvrängt, eftersom Nirvana spelade på en hög volym, kunde Vig ändå urskilja melodin och han kände att låten hade potential. Nirvana spelade in "Smells Like Teen Spirit" med Vig i Sound City Studios i Van Nuys, Kalifornien i maj 1991. Vig föreslog några förändringar i låten, såsom att några gitarriff skulle flyttas in i refrängen och att refrängen i sig skulle kortas ned. Bandet spelade in låten på tre tagningar och de bestämde sig för att använda den andra tagningen; Vig har sagt att han hade tur om han någonsin fick Cobain att medverka under fyra inspelningar av samma låt. Eftersom Cobain hade problem att synkronisera bytet mellan sina effektpedaler valde Vig att lägga in några korrigeringar i låten för att förenkla för Cobain.
"Smells Like Teen Spirit" är skriven att spelas i tonarten f-moll medan de huvudsakliga gitarriffen består av fyra stycken kvintackord (F5–B♭5–A♭5–D♭5), spelade med en synkopisk sextondelsnot av Cobain. Med gitarrackorden använde Nirvana sig av dubblering. Ibland övergick ackorden till sus-ackord, då Cobain spelade på de fyra nedre strängarna på sin gitarr för att ge ljudet en annan volym. Sus-ackorden, vilka varken var i dur eller moll, gjorde att ackordföljden i riffet lät som en ackordföljd i dur av slaget I–IV–♭III–♭VI. Denna ackordföljd har beskrivits som "en tvetydigt, harmoniskt förskjuten del" och det har även sagts att det är det asymmetriska med Cobains riff som gör ackordföljden så pass bra. Musikforskaren Graeme Downes, som grundade bandet The Verlaines, ansåg att "Smells Like Teen Spirit" var ett praktexempel på en låt som innehöll både genomföring och variationsform. Det har uppmärksammats att gitarriffen är snarlika de som förekommer på Bostons låt "More Than a Feeling" från 1976. Cobain själv höll med om jämförelsen och kallade sitt riff för "klichéartat" samtidigt som han även drog paralleller till The Kingsmens version av "Louie Louie". Nirvana uppmärksammade även likheten med "More Than a Feeling" genom att spela låtens intro under sitt uppträdande på Readingfestivalen den 30 augusti 1992, innan de fortsatte med att spela "Smells Like Teen Spirit". Cobain själv tyckte att "Smells Like Teen Spirit" lät väldigt likt Blue Öyster Cults låt "Godzilla"."Smells Like Teen Spirit" använder sig av en uppbyggnad bestående av fyra, åtta och tolv takter vilket inkluderar en åttataktsvers, en första åttataktsrefräng och en andra tolvtaktsrefräng. Låten är uppbyggd på vad som kom att bli klassisk Nirvana-stil, med en tyst och lugn vers som sedan genomgår ett dynamikskifte och blir mer högljudd och hård i refrängen. Denna struktur, som är synnerligen framträdande i "Smells Like Teen Spirit", kom att bli en mall för strukturen för flera framtida alternativa rocklåtar."Smells Like Teen Spirit" börjar med att Cobain spelar sitt gitarriff, där han sedan förvränger ljudet när Novoselic och Grohl börjar spela. Under versen spelar Cobain ett glest tvåtonersriff medan Novoselic spelar ett åttondelsnotriff, vilket är ett utmärkande drag för ackordföljden i låten. Under bryggan spelar Cobain samma två noter om och om igen under tiden som han sjunger "Hello, hello, hello, how low?". Under refrängen spelar Cobain samma gitarriff som han öppnade låten med samtidigt som han sjunger. De första två refrängerna slutar med en kortare fyrataktspaus under vilken Cobain sjunger "Yeah!" två gånger samtidigt som han spelar ett nytt riff. Efter den andra refrängen spelar Cobain ett sextontaktssolo som i stort upprepar melodin från versen. Efter den tredje och sista refrängen avslutar Cobain låten genom att sjunga "A denial" nio gånger. Hans röst är ansträngd och spricker nästan på grund av all påfrestning på stämbanden från det tidigare skrikandet i låten.
Låttexten till "Smells Like Teen Spirit" var ofta svår för lyssnaren att förstå, dels på grund av den bestod av rappakalja och dels på grund av Cobains sångröst. En del av problemet låg i att musikhäftet som medföljde Nevermind inte innehöll låttexter utöver några specifikt utvalda textrader från de olika låtarna på albumet. Låtens obegriplighet blev ännu större när radiostationer över USA till en början vägrade spela "Smells Like Teen Spirit". En av Geffen Records marknadsförare mindes att när hon samtalade med några anställda på en rockradiostation sade de att de inte kunde spela låten för att de inte förstod vad Cobain sjöng. MTV valde att redigera ihop en version av musikvideon som innehöll en textremsa med låttexten som rullade längst ned på skärmen. Låttexten till "Smells Like Teen Spirit" släpptes sedan i musikhäftet till "Lithium" i juli 1992. Den amerikanska recensenten Dave Marsh skrev att "Smells Like Teen Spirit" var som "'Louie Louie' fast för 1990-talet" och han drog paralleller till hur båda låtarna ibland var osammanhängande. Marsh försökte sedan tyda låttexten, men blev besviken efter att han hade läst vad låttexten egentligen var. Marsh ansåg att det han själv hade trott från början var mer tillfredsställande än vad Cobain egentligen sjöng och han skrev att han inte var säker på om han blev klokare på vad innebörden med låten var efter han hade läst låttexten. Vig har sagt att det viktigaste inte låg i hur Cobains frasering var utan att även om du inte riktigt förstod vad han sjöng så förstod du att det var extremt intensivt."Smells Like Teen Spirit" tolkas ofta som en revolutionär låt som riktar sig till tonåringar, något som stärks av dess musikvideo. I en intervju som gjordes i samband med lanseringen av Nevermind sade Cobain att låten handlade om hans vänner och att de fortfarande kände sig som tonåringar. Cobain bekräftade även att låten hade vissa revolutionära element som riktade sig främst till tonåringar. I senare intervjuer ändrade Cobain sina åsikter och han förklarade sällan vad låten egentligen handlade om. När Cobain intervjuades om "Smells Like Teen Spirit" av Nirvanas levnadstecknare Michael Azerrad, inför dennes biografi Come as You Are: The Story of Nirvana, avslöjade Cobain att han kände att det var hans plikt att skriva om sin omgivning och den generation som han växte upp i.I Chuck Crisafullis bok Nirvana: Teen Spirit - The Stories Behind Every Nirvana Song beskrivs "Smells Like Teen Spirit" som en "skum utforskning av Cobain i både mening och meningslöshet". Azerrad spann vidare på Cobains ofta motsägelsefulla låttexter och han skrev att meningen med låten inte ligger i att två rakt motsatta idéer står i konflikt med varandra utan den förvirring och ilska som denna konflikt skapar. Azerrads slutsats av "Smells Like Teen Spirit" var att den var sarkastisk mot idén att starta en revolution, men att den samtidigt innefattar och inte helt förkastar denna idé. Cobains levnadstecknare Charles R. Cross skrev i sin biografi Heavier Than Heaven: A Biography of Kurt Cobain att "Smells Like Teen Spirit" handlar om Cobains före detta flickvän Tobi Vail. Cross refererar till raderna "She's over-bored and self-assured" i låten för att argumentera för sin sak och han nämner även att låten inte kan handla om någon annan än Vail. Cross gör också hänvisningar till textrader från äldre utkast av "Smells Like Teen Spirit", där han nämner bland annat "Who will be the King & Queen of the outcasted teens."Cobain har sagt att "Smells Like Teen Spirit" enbart tar upp en mängd motsägelsefulla idéer. Han sade att den driver med tanken att starta en revolution, men att han tycker om tanken i sig. Grohl har sagt att han inte tror att låten har någon djupare mening, då Cobain skrev ihop delar av låttexten fem minuter innan han sjöng "Smells Like Teen Spirit" för första gången. Grohl sade även att Cobain förmodligen bara använde sig av ord som rimmade för att få ihop låttexten i slutet. Textraderna "Here we are now, entertain us" brukade användas av Cobain när han skulle bryta isen på fester och samlingsboxen With the Lights Out, som släpptes i november 2004, har fått sitt namn från textraderna "With the lights out, it's less dangerous" som förekommer i "Smells Like Teen Spirit".
"Smells Like Teen Spirit" skickades runt till radiostationer i USA från och med den 27 augusti 1991 och singeln släpptes den 10 september samma år. Singeln, som var huvudsingeln från Nevermind, togs sig från början inte upp på några topplistor och den sålde endast över förväntningarna på de platser i USA där bandet redan var välkända. "Smells Like Teen Spirit" var aldrig tänkt att bli en hitlåt utan den skulle enbart locka till sig fans av alternativ rock, där det istället var "Come as You Are" som var tänkt att bli den stora hitlåten från Nevermind. Dock hörde fler och fler radiostationer över USA talas om låten och de började spela "Smells Like Teen Spirit" flera gånger om dagen. Danny Goldberg, som arbetade med Nirvana vid tidpunkten, sade att han inte trodde att "Smells Like Teen Spirit" skulle locka till sig mainstreamfans men att effekten blev omedelbar när låten väl började spelas på radio. Musikvideon hade världspremiär på MTV:s program 120 Minutes, som sände alternativa rockmusikvideor under natten, den 29 september 1991 fast då musikvideon visade sig vara väldigt populär började MTV att även sända den under dagtid. MTV placerade musikvideon i sin Buzz Bin, där artister som MTV förväntade sig bli stora och välkända hamnade, i oktober 1991 och den var kvar där fram tills i mitten av december samma år. Vid slutet av 1991 hade "Smells Like Teen Spirit", dess musikvideo och Nevermind rönt stora framgångar. Både låten och albumet blev ovanligt populära bland de flesta sorters rockfans."Smells Like Teen Spirit" blev en stor succé, både kommersiellt och bland recensenterna. Låten hamnade överst på både The Village Voices lista Pazz & Jop och Melody Makers lista samt att "Smells Like Teen Spirit" nådde andra plats på Rolling Stones lista över de bästa låtarna från 1991, efter R.E.M.:s "Losing My Religion". Låten nådde sin topplacering på plats 6 på Billboard Hot 100 samma vecka som Nevermind gick upp i topp på Billboard 200. "Smells Like Teen Spirit" tog sig upp på första plats på topplistan Modern Rock Tracks och blev tilldelat ett platinacertifikat av Recording Industry Association of America i USA. Dock var många radiostationer i USA motvilliga till att spela "Smells Like Teen Spirit" och när de väl spelade låten var det endast under nattetid. "Smells Like Teen Spirit" nominerades till två stycken Grammy Awards 1993 i kategorierna Best Hard Rock Performance with Vocal (förlorade till Red Hot Chili Peppers "Give It Away") och Best Rock Song (förlorade till Eric Claptons "Layla"). Entertainment Weekly placerade Nirvanas förlust till Clapton i kategorin Best Rock Song som ett av de tio tillfällen i Grammy Awards historia som gjorde dem mest upprörda. "Smells Like Teen Spirit" hade även stora framgångar utanför USA:s gränser och i Storbritannien nådde singeln upp på plats 7 som bäst och den stannade på UK Singles Chart i 184 veckor. Singeln gick även upp på plats 1 på topplistorna i Nya Zeeland, Frankrike och Belgien. I Sverige nådde singeln som bäst plats 3.Efter Nirvanas framgångar med "Smells Like Teen Spirit" skrev Azerrad en artikel för Rolling Stone där han undrade om låten var en hymn för eller emot det han benämnde som "Why Ask Why?-generationen"; Azerrad ansåg dock att det var viktigt att inte kalla Cobain för en talesman för en hel generation. Icke desto mindre utsågs Cobain motvilligt ofta till just en talesman för Generation X i media och "Smells Like Teen Spirit" blev utsedd till denna generations hymn. The New York Times jämförde "Smells Like Teen Spirit" med Sex Pistols "Anarchy in the U.K." från 1976 och skrev att "Smells Like Teen Spirit" hade kunnat vara hymnen för Generation X om det inte vore för låtens namn. Nirvana ogillade det faktum att "Smells Like Teen Spirit" hade blivit så pass populär och de valde att ibland avstå från att spela låten under sina konserter på grund av detta. Innan bandets tredje studioalbum In Utero släpptes sade Novoselic i en intervju att om det inte hade varit för "Smells Like Teen Spirit" vet han inte hur framgångsrik Nevermind hade varit och han nämnde även att det inte fanns några låtar som liknade den på In Utero. Cobain sade i en intervju från 1994 att han fortfarande gillade att uppträda med "Smells Like Teen Spirit", men att han tyckte att folk i allmänhet fokuserade för mycket på den låten vilket gjorde att han nästan skämdes när han spelade den under konserter.
Musikvideon för "Smells Like Teen Spirit" regisserades av Samuel Bayer och var den första musikvideon han någonsin regisserade. Bayer antog att Nirvana valde honom som regissör eftersom det videomaterial han hade skickat till dem tidigare var så dåligt gjort att bandet hade förhoppningarna på honom att skapa en musikvideo som kändes mer "punkig" och inte som en massproduktion. Musikvideons synopsis var att en konsert med Nirvana skulle äga rum i en skollokal, där konserten skulle sluta i anarki och upplopp. Inspiration till musikvideon hämtades från Jonathan Kaplans film Unga rebeller samt Ramones film Rock 'n' Roll High School, båda från 1979.Inspelningen ägde rum den 17 augusti 1991 på GMT Studios i Culver City, Kalifornien och i musikvideon uppträder Nirvana för några ungdomar i en gymnastiksal på en skola. Till sin hjälp har Nirvana några kvinnliga cheerleaders med det omringade A-tecknet, vilket är en symbol för anarkism, på sina dräkter och enligt Bayer rekryterades dessa kvinnor från en lokal stripteaseklubb. Musikvideon slutar med att publiken förstör både läktaren de tidigare satt på samt bandets instrument. Förstörelsen som filmades var äkta och visade på ungdomarnas genuina missnöje med inspelningen, i och med att de hade varit tvungna att sitta på läktaren en hel eftermiddag under flera omtagningar av musikvideon. Cobain övertygade Bayer att låta ungdomarna börja "mosha" och kaos utbröt när de fick tillåtelse att göra detta. Cobain var inte nöjd med Bayers slutgiltiga version av musikvideon och han tog personligen på sig att redigera om vissa delar av den, vilket resulterade i den version som sändes på TV. En av de saker som Cobain lade till i musikvideon var en närbild på sitt eget ansikte, då detta hade varit skymt under större delen av musikvideon. En annan sak Cobain ändrade var att han klippte ihop musikvideon på ett sådant okonventionellt sätt att han medvetet gjorde så att hans fingrar inte var synkroniserade med de ackord han spelade under sitt gitarrsolo. Bayer har efteråt kommenterat att Cobain, olikt de andra artisterna han arbetade med senare, inte brydde sig om hur musikvideon såg ut utan snarare att den hade ett budskap. Bayer har även sagt att Cobain verkligen hatade honom mot slutet av inspelningen, men att det var bland det bästa som kunde hända eftersom det gjorde musikvideon till vad den är idag. Musikvideon hade en budget på mellan $30 000 och $50 000 och hade världspremiär på MTV:s program 120 Minutes den 29 september 1991.Precis som låten fick musikvideon stark positiv kritik. David Fricke från Rolling Stone kallade Nirvanas uppträdande för ett av de bästa han hade sett i en musikvideo och Amy Finnerty från MTV beskrev musikvideon som "banbrytande" och sade att den öppnade upp flera nya möjligheter för MTV. Förutom att singeln toppade The Village Voices lista Pazz & Jop för 1991 rankades även musikvideon som den bästa från detta år av tidskriften. Musikvideon vann i kategorierna Best New Artist och Best Alternative Group samt att den nominerades i kategorierna Video of the Year och Viewer's Choice på MTV Video Music Awards den 9 september 1992. Guinness Rekordbok utsåg 2000 musikvideon för "Smells Like Teen Spirit" till den mest spelade musikvideon någonsin på MTV Europe. VH1 placerade musikvideons världspremiär på plats 18 på deras lista "100 Greatest Rock & Roll Moments on TV", där de kommenterade att denna musikvideo öppnade upp kommersiella möjligheter för andra alternativa rockband, och 2001 placerade de musikvideon på plats 4 på deras lista "100 Greatest Videos". 2001 kom även musikvideon på plats 14 på listan "MTV's Top 100 Videos of All Time" och 2011 kom musikvideon på plats 5 på Billboards lista över de 10 bästa musikvideorna från 1990-talet.Musikvideon har parodierats åtminstone tre gånger: i musikvideon för "Smells Like Nirvana" med "Weird Al" Yankovic från 1992, i musikvideon för "Rock This Party (Everybody Dance Now)" av Bob Sinclar från 2006 och under Zhalas och Robyns uppträdande med "Prophet" på Grammisgalan 2014.
Nirvana uppträdde med "Smells Like Teen Spirit" för första gången den 17 april 1991 på OK Hotel i Seattle, Washington. Detta uppträdande finns med på samlingsboxen With the Lights Out medan kortare klipp finns med på Classic Albums: Nirvana – Nevermind och i dokumentären Hype!. Då all låttext ännu inte var färdigskriven för "Smells Like Teen Spirit" vid detta uppträdande finns det några skillnader mellan denna version och den slutgiltiga studioversionen. Som exempel börjar den tidiga versionen med textraderna "Come out and play, make up the rules" istället för de senare "Load up on guns, bring your friends". Denna tidiga version finns även med på samlingsalbumet Sliver: The Best of the Box och en tidig liveversion av låten finns med i dokumentären 1991: The Year Punk Broke. 
Nirvana brukade ändra låttexten och tempot i "Smells Like Teen Spirit" när de uppträdde live. På livealbumet From the Muddy Banks of the Wishkah finns det med ett liveuppträdande där Cobain sjunger "Our little tribe has always been" istället för "Our little group has always been". Rolling Stone ansåg att detta uppträdande gav nytt liv i en nästintill uttjatad låt. Ett av de mest uppmärksammade uppträdandena med "Smells Like Teen Spirit" skedde den 28 november 1991 när Nirvana spelade låten på Top of the Pops. Uppträdandet använde sig av singback, vilket Nirvana var emot, och Cobain bestämde sig för att avsiktligt sjunga i en lägre stämma än vanligt; han har senare sagt att han försökte låta som sångaren Morrissey. Cobain ändrade även flera av textraderna såsom att istället för att sjunga "Load up on guns, bring your friends" sjöng han "Load up on drugs, kill your friends" och "I'm worse at what I do best, and for this gift I feel blessed" blev till "I'm worse at what I do best, and for this gift I'll be your incest". När Top of the Pops lades ned den 30 juli 2006 utnämnde The Observer Nirvanas uppträdande till det tredje bästa i programmets historia. Detta uppträdande finns med på videoalbumet Live! Tonight! Sold Out!!. 
Under slutet av 1993 sade Cobain att han kände sig plågad av att ständigt uppträda med "Smells Like Teen Spirit" på Nirvanas konserter och han hävdade att han hade skrivit flera andra låtar som var minst lika bra, om inte bättre, än "Smells Like Teen Spirit". Den sista gången Nirvana uppträdde med "Smells Like Teen Spirit" under Cobains levnad var på Palatrussardi i Milano, Italien den 25 februari 1994. Nirvana planerade att uppträda med låten vid vad som skulle komma att bli deras sista konsert tillsammans, på Terminal Eins i München, Tyskland den 1 mars 1994, men efter ett kortare strömavbrott valdes "Smells Like Teen Spirit" bort.
Flera artister har gjort coverversioner av "Smells Like Teen Spirit". En av de första coverversionerna sjöngs in av Tori Amos till hennes EP Crucify från 1992 och Cobain har kallat den för "en passande frukostflingor-version". Xorcist lanserade sin tolkning av "Smells Like Teen Spirit" på EP:n Bitches 1993. Sara DeBell har spelat in en coverversion av låten som kom med på hennes album Grunge Lite. Take That har uppträtt med låten live under mitten av 1990-talet och även Miley Cyrus har uppträtt med låten live under 2011, där denna låttolkning har utsetts till en av de sämsta coverversionerna någonsin av läsarna av Rolling Stone. Både Willie Nelson och Paul Anka har gjort sina tolkningar av "Smells Like Teen Spirit" och de kom med på Andrew Denton's Musical Challenge: Volume 2 - Even More Challenged respektive Rock Swings. The Melvins spelade in sin coverversion av låten till albumet The Crybaby, The Bad Plus till sitt album These Are the Vistas och Patti Smith till sitt album Twelve. Andra versioner av låten har framförts av bland annat Kelis, David Garrett, Joan Jett, Matthew Mayfield, The Flying Pickets, Scala & Kolacny Brothers, Ukulele Orchestra of Great Britain, Bruthal 6, Screaming Females, Alexander Holmgren i X Factor Sverige och Simon Zion i Idol.Det tyska digital hardcore-bandet Atari Teenage Riot samplade "Smells Like Teen Spirit" till sin självbetitlade låt "Atari Teenage Riot", som kom med på deras album Burn, Berlin, Burn! från 1997. Den tyske diskjockeyn DJ Balloon samplade "Smells Like Teen Spirit" till sin låt "Monstersound". En instrumental version skapades av World Championship Wrestling och spelades som entrémusik för fribrottaren Diamond Dallas Page. Låten gick då under namnet "Self High-Five" och den gjorde Grohl upprörd eftersom World Championship Wrestling hade skapat låten utan att först konsultera någon med anknytning till Nirvana för att höra vad de tyckte om detta. En coverversion i kabaréstil förekommer i Moulin Rouge! och "Smells Like Teen Spirit" sjungs av skådespelarna i Pan. På hyllningsalbumet Smells Like Bleach: A Punk Tribute to Nirvana var det Blanks 77 som framförde "Smells Like Teen Spirit" och Young Widows spelade in en cover av låten för hyllningsalbumet Whatever Nevermind."Smells Like Teen Spirit" har även parodierats några gånger. "Weird Al" Yankovic gjorde sin parodiversion 1992 under namnet "Smells Like Nirvana". Denna låt handlar om Nirvana själva och fokuserar främst på hur svårt det är att förstå vad Cobain sjunger och vilket budskap de vill få fram med låten. Cobain berättade för Yankovic att han uppskattade parodiversionen och att den fick honom att förstå hur populära Nirvana hade blivit. Punkrockbandet Pansy Division spelade in en parodiversion av låten kallad "Smells Like Queer Spirit" 1995. Dock ville gitarristen i bandet, Jon Ginoli, påpeka att denna version av låten inte var en direkt parodi utan istället en hyllning till "Smells Like Teen Spirit". Den finska gruppen Eläkeläiset gjorde en humppatolkning av låten, då under namnet "Humppanirvana". Den tyska heavy metalbandet J.B.O. gjorde en parodiversion av låten som handlar om för tidig utlösning och den går under namnet "Ejaculatio Praecox". Mupparna gjorde en barbershop-version av låten i filmen Mupparna från 2011. Courtney Love, Cobains änka, blev upprörd över denna coverversion eftersom hon ägde rättigheterna till hälften av Nirvanas låtar och denna coverversion spelades in utan hennes tillåtelse. Dock godkände Primary Wave Music Publishing (som ägde rättigheterna till den andra hälften av Nirvanas låtar), Grohl (som medverkade i filmen) och Novoselic att coverversionen fick spelas in till filmen.
Även efter Nirvanas upplösning 1994, som en direkt följd av att Cobain avled i april detta år, har "Smells Like Teen Spirit" fått stor uppmärksamhet. 2015 utsåg datavetaren och musikern Mick Grierson vid University of London "Smells Like Teen Spirit" till den mest ikoniska låten någonsin baserat på parametrar såsom tempo, tonarter, variation i ackord och låttext. 2000 placerade MTV och Rolling Stone låten på plats tre på deras gemensamma lista över de hundra bästa poplåtarna någonsin, där "Yesterday" av The Beatles kom på första plats och "(I Can't Get No) Satisfaction" av The Rolling Stones kom på andra plats. På Recording Industry Association of Americas lista "Songs of the Century" från 2001 hamnade "Smells Like Teen Spirit" på plats 80. New Musical Express placerade 2002 låten på plats 2 på deras lista "100 Greatest Singles of All Time" och 2014 placerade de "Smells Like Teen Spirit" på första plats på listan "The 500 Greatest Songs of All Time". 2004 placerade New Musical Express "Smells Like Teen Spirit" på plats 1 över de tjugo bästa Nirvana-låtarna någonsin, på plats 2 när denna tidskrift valde ut de hundra bästa låtarna från 1990-talet samt att de 2011 placerade låten på plats 1 på listan "Nirvana: Ten Best Songs". VH1 har placerat låten på plats 7 på listan "Top 100 Hard Rock Songs" och 2003 placerade de "Smells Like Teen Spirit" på plats 1 på listan "100 Greatest Songs of the Past 25 Years". Samma år kom låten på plats 3 på Q:s lista över de 1001 mest omtyckta låtarna och samma tidskrift har även listat "Smells Like Teen Spirit" på listorna "Q Readers Top 100 Singles of All Time" (plats 1), "The 50 Most Exciting Tunes Ever" (plats 5) och "100 Songs That Changed the World" (plats 5). När Rolling Stone gjorde sin lista "The 500 Greatest Songs of All Time" år 2004 hamnade "Smells Like Teen Spirit" på plats 9; en plats låten behöll när listan gjordes om 2010. Brittiska VH1 gjorde 2006 sin lista "The Nation's Favourite Lyric" och där hamnade textraderna "I feel stupid and contagious, here we are now, entertain us" på plats 3 bland de cirka 13 000 röstande. När Triple J skapade sin lista "Triple J Hottest 100 of All Time" har "Smells Like Teen Spirit" hamnat i topp åren 1991, 1998 och 2009. Låten röstades fram som den andra bästa Nirvana-låten genom tiderna av läsarna av Rolling Stone i april 2013 och Rock and Roll Hall of Fame tog med "Smells Like Teen Spirit" på listan "The Songs That Shaped Rock and Roll". "Smells Like Teen Spirit" hamnade på plats ett över de 20 mest spelade Nirvana-låtarna någonsin i Storbritannien, vilket var en lista framtagen av Phonographic Performance Limited för att hedra Cobains 50-årsdag den 20 februari 2017. En tidskrift som dock gick emot strömmen var Time som 2006 ansåg att "Smells Like Teen Spirit" kunde vara den sämsta låten på Nevermind, vilket de föreslog på sin lista "The All-TIME 100 Albums", och de valde att istället lyfta fram låtar såsom "Lounge Act" och "Something in the Way".En 7"-samlarfigur har skapats av National Entertainment Collectibles Association (NECA) föreställande Cobain så som han såg ut i musikvideon till "Smells Like Teen Spirit".
Singeln "Smells Like Teen Spirit" släpptes i vinylformat i november 2011 i samlingsboxen Nevermind: The Singles och månaden därefter lanserades en begränsad utgåva av singeln i Storbritannien. En kontrovers uppstod i Storbritannien denna månad eftersom det blev en legal konflikt mellan TV-programmet The X Factor och välgörenhetsorganisationen Rhythmix. Simon Cowell från The X Factor försökte varumärkesskydda namnet Rhythmix för sitt nystartade tjejband, något välgörenhetsorganisationen inte gick med på. I kölvattnet av detta grundades det en kampanj för att försöka få upp "Smells Like Teen Spirit" till plats 1 på den brittiska singellistan till julen det året, för att på så sätt förhindra att vinnarna av The X Factor, numera kallade Little Mix, tog denna plats (en liknande kampanj hade framgångsrikt genomförts med Rage Against the Machines låt "Killing in the Name" 2009). Kampanjen spred sig även till Irland, där den genomfördes för att få upp singeln i topp på den irländska singellistan till julen 2011. Båda kampanjerna misslyckades dock och Little Mix låt "Cannonball" tog sig upp i topp på Irland medan Military Wives låt "Wherever You Are" tog förstaplatsen i Storbritannien. "Smells Like Teen Spirit" nådde som bäst plats 11 i Storbritannien under denna tid med runt 30 000 kopior av singeln sålda.
Alla låtar är skrivna och komponerade av Kurt Cobain, Krist Novoselic och Dave Grohl, om inte annat anges.
Den här artikeln är helt eller delvis baserad på material från engelskspråkiga Wikipedia, Smells Like Teen Spirit, 16 juli 2012.
Azerrad, Michael (1994) (på engelska). Come as You Are: The Story of Nirvana. New York: Doubleday. ISBN 0385471998 
Berkenstadt, Jim; Cross, Charles (1998) (på engelska). Classic Rock Albums: Nirvana - Nevermind. Schirmer. ISBN 0028647750 
Collin, Robert (1999) (på nederländska). Het Belgisch Hitboek: 45 Jaar Hits in Vlaanderen: 1954-1999. Lier: VOX. ISBN 9076695016 
Crisafulli, Chuck (1996) (på engelska). Nirvana: Teen Spirit - The Stories Behind Every Nirvana Song. Carlton. ISBN 0684833565 
Cross, Charles R. (2001) (på engelska). Heavier Than Heaven: A Biography of Kurt Cobain. Hyperion. ISBN 0786884029 
DeRogatis, Jim (2003) (på engelska). Milk It!: Collected Musings on the Alternative Music Explosion of the 90's. Cambridge: Da Capo. ISBN 0306812711 
Ehnert, Günter (2001) (på tyska). Hit Bilanz Deutsche Singles Chart 1991-2000. Tarus Press. ISBN 3922542743 
Gaar, Gillian G. (2006) (på engelska). In Utero 33⅓. Continuum International Publishing Group. ISBN 0826417760 
Garofalo, Reebee (1997) (på engelska). Rockin' Out: Popular Music in the USA. Allyn & Bacon. ISBN 0205137032 
Kent, David (1993; 2006) (på engelska). Australian Chart Book 1970-1992; Australian Chart Book 1993-2005. St Ives; Turramurra: Australian Chart Book Pty Ltd. ISBN 0646119176; ISBN 0646458892 
Meadan, Bryan (2006) (på engelska). TRANCENational ALIENation. Lulu. ISBN 9781411685437 
Pennanen, Timo (2003) (på finska). Sisältää hitin: levyt ja esittäjät Suomen musiikkilistoilla vuodesta 1972. Otava Publishing Company Ltd. ISBN 951121053X 
Roberts, David (2006) (på engelska). British Hit Singles & Albums (19). HIT Entertainment. ISBN 1904994105 
Rooksby, Rikky (2000) (på engelska). How to Write Songs on Guitar. San Francisco: Backbeat. ISBN 0879306114 
Scapolo, Dean (2001) (på engelska). New Zealand Music Charts, 1975-2000: Albums. ISBN 0908876343 
Starr, Larry; Waterman, Christopher (2003) (på engelska). American Popular Music: From Minstrelsy to MTV. New York: Oxford University Press. ISBN 019510854X 

Solsystemet är det vardagliga namnet på vårt planetsystem där bland annat solen, jorden och månen ingår. Det består av solen och de himlakroppar som den binder till sig genom sin gravitation och har sitt ursprung i en gravitationell kollaps av ett gigantiskt gas- och stoftmoln för 4,5 miljarder år sedan.
Runt solen kretsar en rad objekt i en nästan rund skiva i ekliptikan. Med undantag från solen finns merparten av solsystemets massa i de åtta planeterna, vars omloppsbanor är nästan cirkulära. De fyra mindre inre planeterna är Merkurius, Venus, jorden och Mars, vilka kallas stenplaneterna och som mest består av sten och metall. De fyra yttre planeterna är Jupiter, Saturnus, Uranus och Neptunus som kallas gasjättarna och som mestadels består av väte och helium och är mycket tyngre och större än stenplaneterna.
Det finns två områden med mindre kroppar: asteroidbältet, som ligger mellan Mars och Jupiter, består av mindre kroppar som har vissa likheter med stenplaneterna då de till största delen består av sten och metall; Kuiperbältet, som ligger bortom Neptunus omloppsbana, består huvudsakligen av fruset vatten, ammoniak och metan. Inom dessa bälten finns det fem speciella objekt: Ceres, Pluto, Haumea, Makemake och Eris som betecknas dvärgplaneter, då de anses vara tillräckligt stora för ha blivit runda som en konsekvens av sin egen gravitation. På ett avstånd av 0,8–1,6 ljusår från solen antar man att det finns vad man kallar Oorts kometmoln som tros vara ursprunget till de långperiodiska kometerna.
I solsystemet finns det grupper av mindre kroppar såsom kometer, centaurer och damokloider, interplanetärt stoft som färdas mellan dessa områden, medan solvinden, ett flöde av plasma från solen, skapar en bubbla i det interplanetära mediet som kallas heliosfären. Detta sträcker sig ut till mitten av det område som kallas scattered disc, ett område i anslutning till Kuiperbältet.
Sex av planeterna och fyra av dvärgplaneterna har naturliga satelliter eller månar i omloppsbana. Var och en av de fyra yttre planeterna har en planetarisk ring av damm och andra partiklar.
Under en stor del av mänsklighetens historia har, med ett fåtal undantag, solsystemets existens varit okänd. En förekommande uppfattning var att jorden låg stationär i universums mitt och var något helt annat än de förmodade gudomliga eller andliga objekten som rörde sig över himlen. Till exempel den indiska astronomen Aryabhata och den grekiska filosofen Aristarchos spekulerade dock i en heliocentrisk världsbild, det vill säga att solen var i centrum och att jorden rörde sig runt denna. Men det var 1500-talsastronomen Nicolaus Copernicus som först kunde utveckla en matematisk modell som förutsade de olika himlakropparnas rörelser i solsystemet. Under 1600-talet kunde astronomerna Galileo Galilei, Johannes Kepler och Isaac Newton fortsätta bygga på Kopernicus modell, vilket efterhand ledde till en allmän acceptans av att jorden rör sig runt solen och att de andra planeterna styrs av samma fysiska lagar som styr jorden.
Förbättringar av de första primitiva teleskopen ledde till en accelererande takt av upptäckter av både större och mindre himlakroppar i solsystemet, däribland de båda planeterna Uranus och Neptunus samt otaliga asteroider. På senare tid har bättre utrustning givit allt mer detaljerade studier av solsystemets himlakroppar, såsom berg, dalar och kratrar samt väderfenomen som molnbildning och sandstormar.
Den dominerande kroppen i solsystemet är solen, en huvudseriestjärna av spektralklass G2, som innehåller 99,86% av solsystemets totala kända massa och dominerar gravitationellt. Jupiter och Saturnus, de två största kropparna i en bana runt solen, står tillsammans för över 90% av solsystemets återstående massa.
De flesta större objekten i en bana runt solen ligger nära ekliptikan, det vill säga planet för jordens omloppsbana. Planeterna ligger mycket nära ekliptikan, medan kometer och objekt i Kuiperbältet ofta har avsevärda vinklar mot ekliptikan.Samtliga planeter och de flesta övriga objekten i solsystemet har en bana runt solen i samma riktning som solens rotation (moturs, sett från ovanför solens nordpol). Det finns undantag, till exempel Halleys komet.
Keplers lagar beskriver olika objekts omloppsbanor runt solen. Enligt dessa färdas varje objekt längs en ellips med solen i en brännpunkt. Objekt nära solen (med kortare halv storaxel) har kortare år än objekt längre bort. För en elliptisk omloppsbana varierar avståndet från solen över objektets år. Den närmaste punkten från solen kallas för perihelium medan punkten längst bort kallas aphelium. Varje objekt rör sig som snabbast vid dess perihelium och som långsammast vid dess aphelium. Planeternas omloppsbanor är nästan cirkulära, men många kometer, asteroider och Kuiperbältobjekt följer mycket elliptiska banor.
För att kunna illustrera solsystemet i samma bild visas ofta planeternas banor med lika avstånd från varandra. I verkligheten ökar generellt sett avstånden ju längre ut i solsystemet man rör sig. Till exempel befinner sig Venus cirka 0,33 AU från Merkurius, medan Saturnus befinner sig 4,3 AU längre ut än Jupiter och Neptunus 10,5 AU från Uranus. Försök har gjorts att bestämma ett samband mellan dessa avstånd (se Titius-Bodes lag), men ingen sådan modell har accepterats.
De flesta planeterna i solsystemet har egna system med månar, för jätteplaneterna kan det påminna om solsystem i miniatyr. Vissa av månarna är nästan lika stora eller till och med större än den minsta planeten Merkurius. De flesta befinner sig i en så kallad synkron rotation, där ena sidan av månen hela tiden är vänd mot planeten. Vår egen måne är ett exempel på detta. De fyra största planeterna har även planetariska ringar som i huvudsak består av små finkorniga partiklar som rör sig runt planeten.
Informellt delas solsystemet ibland in i separata områden. Det inre solsystemet innefattar de fyra stenplaneterna och asteroidbältet och planeterna där kallas inre planeter. Det yttre solsystemet ligger bortom asteroidbältet, med de fyra gasjättarna och planeterna där kallas yttre planeter. Sedan upptäckten av Kuiperbältet räknas de yttersta delarna, bortom Neptunus, som ett eget område.Planeterna delas även in i två grupper beroende på hur deras banor ligger i förhållande till jordens bana. De två innersta planeterna Merkurius och Venus, vars banor ligger innanför jordens bana, kallas för undre planeter, medan planeterna från Mars och utåt kallas övre planeter. Sett från jorden kan en undre planet aldrig stå i opposition mot solen, och en övre planet kan aldrig stå i undre konjunktion. Jorden är varken en undre eller en övre planet utan är den planet från vilken vi observerar de andra planeterna — i alla fall än så länge och säkerligen minst ett antal decennier framöver. När den dagen eventuellt kommer då människor permanent bor på någon annan planet än jorden kommer det sett från den planeten att bli en annan uppdelning i undre och övre planeter. Sett från t.ex. planeten Mars blir jorden en undre planet.
Dynamiskt och fysiskt klassificeras objekt som kretsar runt solen i: planeter, dvärgplaneter, småplaneter och kometer. En planet är en himlakropp som kretsar kring solen och som har tillräcklig massa för ha blivit sfärisk samt har rensat sin egen omloppsbana från mindre objekt. Genom denna definition har solsystemet åtta kända planeter: Merkurius, Venus, jorden, Mars, Jupiter, Saturnus, Uranus och Neptunus. Pluto når inte upp till denna definition då den inte har rensat det omgivande Kuiperbältet från andra mindre himlakroppar. En dvärgplanet är en himlakropp i omloppsbana runt solen som är stor nog att ha blivit sfärisk genom sin egen gravitation men som inte har rensat sin omgivning från planetesimaler och inte är en satellit. Genom denna definition har solsystemet fem kända dvärgplaneter: Ceres, Pluto, Haumea, Makemake och Eris. Andra objekt som kan komma att klassificeras som dvärgplaneter är Sedna, Orcus, och Quaoar. Dvärgplaneter med omloppsbanor utanför Neptunus brukar kallas för "plutoider". Övriga objekt i omloppsbana kallas småplaneter eller kometer.
Inom den planetära astronomin används termerna gas, is och sten för att beteckna de olika typer av material som man hittar i solsystemet. Sten används för att beskriva material med hög smältpunkt (högre än 500 K), såsom silikater. Sådana material är dominerande i det inre solsystemet bland stenplaneterna och asteroiderna. Med gas menar man material med låg smältpunkt, till exempel atomiskt väte, helium och ädelgaser. Dessa material dominerar mellanregionen där Jupiter och Saturnus mestadels består av sådant material. Med is menar man vatten, metan, ammoniak och koldioxid som har smältpunkter på upp till några hundra kelvin. De flesta av gasjättarnas satelliter, planeterna Uranus och Neptunus samt det stora antalet mindre objekt som finns bortom Neptunus omloppsbana, består mestadels av sådant material. Med beteckningen flyktiga material menas sammantaget allt material med låg smältpunkt (mindre än några hundra Kelvin), inkluderande både gas och is, som i olika former kan hittas på ett flertal ställen i solsystemet.
Solen är stjärnan i solsystemet och det är runt den som de övriga delarna i solsystemet kretsar. Dess stora massa på 332 830 jordmassor ger den i dess innandöme en densitet som är hög nog för att upprätthålla fusion. Fusionen avger enorma mängder energi till rymden genom elektromagnetisk strålning, såsom synligt ljus.
Solen klassificeras som en måttligt stor gul dvärg. Trots det är den relativt stor och ljusstark, och större än 85 procent av övriga stjärnor i Vintergatan.Genom klassificering i det så kallade Hertzsprung-Russell-diagramet, en graf som prickar ut ljusstyrkan hos stjärnor gentemot deras yttemperatur, framgår det att solen ligger precis i mitten av den så kallade huvudserien. Stjärnor som är varmare och ljusstarkare är ovanliga medan kyligare och ljussvagare är vanliga.På grund av att solen befinner sig i mitten av den så kallade huvudserien tros den befinna sig i sin krafts dagar för en stjärna då den ännu inte har gjort slut på sitt förråd av väte som används vid fusionen. Solen lyser numera starkare än tidigare i dess historia, ursprungligen lyste den med cirka 70 procent av dagens ljusstyrka.Solen är en population I-stjärna och bildades under de senare delarna av universums tillväxt. Den innehåller därför fler beståndsdelar som är tyngre än väte och helium ("metaller" i astronomiskt språkbruk) än äldre population II stjärnor.De beståndsdelar som är tyngre än väte och helium bildades i kärnorna i uråldriga exploderade stjärnor, så det var en förutsättning att första generationens stjärnor dog för att universum skulle berikas med dessa atomer. De äldsta stjärnorna innehåller endast små mängder metaller, medan nyare stjärnor har betydligt större mängder. En hög metallicitet tros ha varit avgörande för att Solen har utvecklat ett planetsystem, eftersom planeter formas genom ackretion av metaller.
Tillsammans med ljus strålar från solen även ut en kontinuerlig ström av laddade partiklar (plasma, mest elektroner och protoner) som kallas solvinden. Denna ström av partiklar sprids i en hastighet av cirka 1,5 miljoner kilometer per timme, och skapar en tunn stjärnatmosfär (heliosfären) vilken omfattar hela solsystemet i vilket solvinden flödar ostört ut till åtminstone 100 AU (se heliopausen). Detta är känt som det interplanetära mediet. Geomagnetiska stormar på solens yta, till exempel solfacklor och koronamassutkastningar, stör heliosfären och skapar rymdväder.
Den största strukturen inom heliosfären är det spiralformade interplanetära strömskiktet som bildas när solens roterande magnetfält interagerar med det interplanetära mediet.
Jordens magnetfält förhindrar dess atmosfär från att försvinna på grund av solvinden. Venus och Mars har inget magnetfält och solvinden får deras atmosfär att successivt försvinna ut i rymden. Då de laddade partiklarna, som skickats ut från solen (den så kallade solvinden), fångas in av jordens magnetfält accelererar de. Då partiklarna i solvinden kolliderar med partiklar i jordens atmosfär bildas polarsken. Eftersom sådan acceleration endast sker i vissa områden i magnetosfären uppträder polarskenet huvudsakligen i ringformade områden runt jordens två magnetiska poler.
Kosmisk strålning har sitt ursprung utanför solsystemet. Heliosfären skyddar delvis solsystemet, och planeternas magnetfält (för de som har dem) ger också ett visst skydd. Mängden kosmisk strålning och styrkan på solens magnetfält varierar på mycket långa tidsskalor varför även mängden kosmisk strålning inom solsystemet varierar, men med hur mycket är okänt.I det interplanetära mediet finns åtminstone två skiv-formade områden med kosmiskt stoft. Den första, det interplanetära stoftmolnet, ligger i den inre delen av solsystemet och orsakar zodiakalljus på stjärnhimlen på grund av att solens strålar reflekteras av stoftet. Stoftmolnet bildades troligtvis genom kollisioner i asteroidbältet sedan deras banor störts av de närliggande planeterna.Det andra området med stoft sträcker sig från omkring 10 AU ut till omkring 40 AU och bildades sannolikt av liknande kollisioner inom Kuiperbältet.
Det inre solsystemet är den traditionella benämningen på den region som innehåller stenplaneterna och asteroiderna. Objekten i det inre solsystemet ligger mycket nära solen och består främst av silikater och metaller. Regionens radie är mindre än avståndet mellan Jupiter och Saturnus.
De fyra inre planeterna, även kallade stenplaneterna, har hög densitet med en sammansättning som domineras av stenartade material, få eller inga månar, och inga ringsystem. De består till största delen av mineraler med en hög smältpunkt, till exempel silikater som dominerar i planeternas skorpor och mantlar, och metaller som järn och nickel, vilka främst ansamlas i deras kärnor. Tre av fyra inre planeter har en betydande atmosfär och samtliga har en rik och varierande geologi med flera framträdande företeelser som nedslagskratrar och vulkaner.
Merkurius (0,4 AU) är den planet som ligger närmast solen och är den minsta planeten (0,055 jordmassor). Merkurius har inga naturliga satelliter och dess enda kända geologiska strukturer förutom nedslagskratrar är kullar, klippor och dalar som troligen bildades under dess tidigaste historia. Merkurius nästan obetydliga atmosfär består av atomer som blåsts dit från solen av solvinden. Den relativt stora järnkärnan och tunna manteln har inte kunnat förklaras, men den främsta hypotesen är att de yttre lagren försvann från planeten vid en enorm kollision med ett annat planetariskt objekt.
Venus (0,7 AU) har nästan samma storlek som jorden (0,815 jordmassor). Venus är även på många andra sätt lik jorden då den har en tjock silikatmantel runt en järnkärna, en betydande atmosfär och sannolikt geologisk aktivitet. Men det finns även stora skillnader; Venus är mycket torrare än jorden och dess atmosfär är nästan 90 gånger tätare. Venus har inga naturliga satelliter och är den varmaste planeten i solsystemet med en yttemperatur på över 400 °C. Den höga temperaturen beror till största delen på mängden av växthusgaser, främst koldioxid, i atmosfären. Det finns inga definitiva bevis på att Venus i dag är geologiskt aktiv, men den saknar ett magnetfält som skulle förhindra att atmosfären försvinner ut i rymden. Detta kan betyda att atmosfären regelbundet fylls på av vulkanutbrott. Atmosfären är mycket tjock och består till största delen av koldioxid. Venus kallas även för aftonstjärna eller morgonstjärna eftersom planeten, beroende på fas, med blotta ögat kan ses från jorden antingen på kvällen eller morgonen. Mellan faserna kommer Venus för nära solen och kan då inte ses från jorden.
Jorden (1 AU) är den största och mest kompakta av de inre planeterna. Jorden är den enda av planeterna som konstaterats ha geologisk aktivitet och är även den enda planeten som med säkerhet härbärgerar liv. Dess flytande hydrosfär är unik bland stenplaneterna och jorden är också den enda planeten hos vilken plattektonik har observerats. Jordens atmosfär skiljer sig markant från de andra planeternas, vilket förklaras av att närvaron av levande organismer har förändrat atmosfären till att innehålla fritt syre, i dag motsvarande 21 procent.
Månen är jordens enda naturliga satellit och den enda större månen hos stenplaneterna i solsystemet. Månen har en diameter som är ungefär en fjärdedel av jordens. Månen är den enda himlakroppen som människor har färdats till och landat på, vilket skedde under det amerikanska Apolloprogrammet.
Mars (1,5 AU) är mindre än jorden och Venus (0,107 jordmassor). Den har en tunn atmosfär till största delen bestående av koldioxid. Dess yta, som är täckt av vulkaner (till exempel Olympus Mons) och förkastningssänkor (som exempelvis Valles Marineris), tyder på geologisk aktivitet som kan ha pågått fram till alldeles nyligen. En stor del av ytan täcks av ett djupt lager finfördelat stoft som bland annat innehåller mycket järn(III)oxid vilket ger Mars dess rödaktiga färg. Mars har två små naturliga satelliter (Deimos och Phobos) vilka tros vara asteroider som fångats upp av gravitationen.
Asteroider är mestadels mindre kroppar som består av icke-flyktiga material såsom sten och metall.Medlemmarna av asteroidbältet ligger i omloppsbanor mellan Mars och Jupiter, från 2,3 till 3,3 AU från solen. Dessa tros vara rester från den tid när solsystemet bildades. Påverkan från Jupiters gravitation har gjort att materialet i bältet aldrig har kunnat samlas för att växa till en vanlig planet.Asteroider kan vara från hundratals kilometer i diameter till att ha mikroskopisk storlek. Alla asteroider är klassificerade som småplaneter, men bara Ceres har samtidigt status som dvärgplanet. Vesta och Hygieia kan dock bli klassificerade som dvärgplaneter om man kan visa att de har uppnått hydrostatisk jämvikt, det vill säga att deras form (nästan sfärisk) är ett resultat av småplanetens egen gravitation.Asteroidbältet innehåller troligen miljontals objekt med en storlek på över en kilometer i diameter. Trots det så är den totala massan sannolikt bara en bråkdel av jordens. Bältet är trots det stora antalet objekt ganska glest. Rymdsonder passerar genom det rutinmässigt utan att några incidenter har skett. Kroppar med en storlek på mellan 10−4 till 10 meter brukar betecknas som Meteoroider.
Ceres (2,77 AU) är den största kroppen i asteroidbältet. Den har en diameter på strax under 1 000 km, vilket anses vara tillräckligt stort för att dess egen gravitation ska kunna ge den en sfärisk form vilket gör den till en dvärgplanet. När Ceres upptäcktes på 1800-talet betraktades den först som en vanlig planet. Den omklassificerades dock till asteroid på 1850-talet sedan ett antal ytterligare asteroider hade upptäckts. 2006 blev den klassificerad som dvärgplanet.
Asteroider brukar delas in efter sina banelement eller efter sitt ursprung. De jordnära asteroiderna brukar man dela in i fyra grupper: Apohele-asteroiderna som har hela sin omloppsbana innanför jordens. Aten-asteroiderna och Apollo-asteroider som korsar jordens omloppsbana. De förstnämnda har sitt medelavstånd innanför jordens omloppsbana medan de senare har sitt medelavstånd utanför. Amor-asteroiderna har hela sin omloppsbana utanför jordens, men deras perihelium finns strax utanför. Objekt vars omloppsbana tar dem närmare jorden än 0,05 AU brukar betecknas potentiellt farliga objekt (PHA).
I asteroidbältet brukar man ofta dela in asteroiderna i asteroidfamiljer. Medlemmarna i dessa familjer antas ha ett gemensamt ursprung i en kollision längre tillbaka i asteroidbältets historia, varför man ofta finner att de har vissa likheter i sin kemiska/geologiska sammansättning. Även i asteroidbältet delar man dock upp vissa grupper av kroppar efter deras banelement. Ett typexempel på en sådan grupp är Hilda-asteroiderna som befinner sig i en 2:3 banresonans med Jupiter. Det betyder att de gör tre varv runt solen på samma tid som Jupiter gör två. Det finns flera sådana grupper. Medan Hilda-gruppen har stabila omloppsbanor som en konsekvens av banresonansen så störs till exempel Griqua-asteroiderna så att de riskerar att kastas ur sina omloppsbanor. I asteroidbältet finns även de nyupptäckta asteroidbältskometerna som har befunnit sig på ungefär samma plats i runt 4 miljarder år men som ändå visar upp en för kometer typisk koma och svans. Det finns misstankar om att dessa kometer är ursprunget till det vatten som i dag finns på jorden.De trojanska asteroiderna befinner sig i planeternas lagrangepunkter, 60°Före och efter planeterna i samma omloppsbana. De första trojanerna hittade man i Jupiters omloppsbana men man har även hittat fyra trojanska asteroider i två av Mars lagrangepunkter och sex stycken i en av Neptunus. Man beräknar att Neptunus kanske har tusentals trojanska asteroider som ännu inte är upptäckta. Teoretiskt kan det finnas trojanska asteroider till alla planeter, men man beräknar att en trojansk asteroid till Uranus och Saturnus inte skulle kunna upprätthålla en stabil omloppsbana över längre tidsperioder.
Den yttre regionen i solsystemet är hemvist för gasjättarna och deras satelliter som ibland är lika stora som de mindre planeterna. Många kortperiodiska kometer och centaurerna har sina omloppsbanor här. De fasta objekten här består ofta av en större andel flyktigt material (såsom vatten, ammoniak, metan) än vad de steniga medlemmarna i det inre av solsystemet gör.
De fyra yttre planeterna, eller gasjättarna, utgör 99 procent av all den massa som finns i omloppsbana runt solen. Jupiter och Saturnus består till största delen av väte och helium medan Uranus och Neptunus har större andel is. Det har föreslagits att de två sistnämnda tillhör en egen kategori, "isjättar", men detta är en ännu inte allmänt accepterad definition. Alla fyra har ringar, men det är bara Saturnus ringar som är lätta att observera från jorden.
Jupiter (5,2 AU) har, med sina 318 jordmassor, 2,5 gånger så mycket massa som alla de andra planeterna sammantaget. Jupiter består huvudsakligen av väte och helium. Jupiters höga inre värme skapar ett antal halv-permanenta inslag i dess turbulenta atmosfär som till exempel den Stora röda fläcken. Jupiter har sjuttionio kända månar. De fyra största, Ganymedes, Callisto, Io, och Europa, visar en stor likhet med stenplaneterna, till exempel vulkanism och en varm kärna. Ganymedes, den största av solsystemets månar, är större än Merkurius. Jupiter har mörka ringar som är väldigt tunna.
Saturnus (9,5 AU) karakteriseras av sitt utbredda ringsystem men har ett flertal likheter med Jupiter såsom dess sammansättning i atmosfären och dess magnetosfär. Även om Saturnus har 60 procent av Jupiters volym så är dess 95 jordmassor mindre än en tredjedel av Jupiters massa, vilket gör Saturnus till den planet i solsystemet med lägst densitet. Saturnus har sextiotvå kända månar. Två av månarna: Titan och Enceladus visar tecken på geologisk aktivitet, även om de till största delen består av is. Titan är större än Merkurius och är den enda månen i solsystemet med en betydande atmosfär.
Uranus (19,6 AU)  är med sina 14 jordmassor den lättaste av de yttre planeterna. Olikt de andra gasjättarna så kretsar den runt solen liggande på sidan då dess axellutning är över 90 grader mot ekliptikan. Den har en mycket kallare kärna än övriga gasjättar och ger ifrån sig mycket lite värmestrålning. Uranus har 27 kända månar varav Titania, Oberon, Umbriel, Ariel och Miranda är de största.
Neptunus (30 AU) är något mindre än Uranus men som – trots det – väger mer med sina 17 jordmassor och har därför markant högre densitet. Den ger också ifrån sig mer strålning från sitt inre, dock inte lika mycket som Saturnus och Jupiter. Neptunus har tretton kända månar. Den största, Triton, är geologiskt aktiv med gejsrar med flytande kväve. Triton är den enda större månen med en retrograd rörelse. Neptunus åtföljs av ett antal småplaneter i samma omloppsbana, så kallade trojanska asteroider, i 1:1-banresonans med planeten.
Kometer är mindre kroppar i solsystemet, vanligtvis bara några kilometer i diameter. De består till stor del av flyktig is. De har ofta kraftigt excentriska omloppsbanor med ett perihelium bland de inre planeterna och ett aphelium utanför Pluto. När kometen når det inre av solsystemet så gör närheten till solen att den isiga ytan sublimeras och joniseras vilket ger upphov till en koma och en lång svans som ofta är synlig för blotta ögat.
Kortperiodiska kometer som har omloppstider på mindre än 200 år tros ha sitt ursprung i Kuiperbältet. Långperiodiska kometer som har omloppstider på tusentals år, till exempel Hale-Bopp, tros ha sitt ursprung i Oorts kometmoln. Många grupper av kometer såsom Kreutz-gruppen har bildats genom att ett större objekt har brutits sönder. Vissa kometer med hyperbolisk, icke-periodisk, omloppsbana kan ha sitt ursprung utanför solsystemet, men det är svårt att bestämma deras exakta omloppsbana. Äldre kometer som har förlorat det mesta av sitt flyktiga material, på grund av att solen värmt upp dem, blir ofta kategoriserade som asteroider.
Centaurerna är isiga, kometliknande kroppar med en medelavstånd som är större än Jupiters (5,5  AU) och mindre än Neptunus (30 AU). Den största kända centauren, 10199 Chariklo, har en diameter på omkring 250 km. Den första centauren som upptäcktes, 2060 Chiron, har även klassificerats som en komet (95P/Chiron) eftersom den visar upp en koma på samma sätt som kometer gör då de närmar sig solen. Deras omloppsbanor tar dem ofta nära de stora planeterna vilket på längre sikt gör att deras omloppsbanor blir instabila och de faller in närmare solen eller kastas ut ur solsystemet.
Damokloider är en kategori av asteroider som har omloppsbanor som liknar de som Halleys komet eller andra långperiodiska kometer har. Deras omloppsbanor lutar kraftigt eller är retrograda och är kraftigt excentriska. De betraktas därför oftast som gamla kometer där allt flyktigt material som ger en koma och svans har dunstat bort. Damokloider är några av de mörkast objekten i solsystemet. 5335 Damocles var den först upptäckta damokloiden.
Området bortom Neptunus, det så kallade "transneptunska området", är fortfarande i praktiken outforskat. Det verkar mestadels bestå av småplaneter som är sammansatta av sten och is. Det största kända objektet har en diameter som är en femtedel av jordens och en massa som är mindre än månens. Området kallas ibland för det "yttre solsystemet", medan andra med samma benämning menar området utanför asteroidbältet.
Kupierbältet, områdets första del, består av en ring av fragment liknande asteroidbältet. En skillnad är dock att objekten här till stor del består av is. Det sträcker sig från 30 till 50 AU från solen. De flesta objekten är små, men flera såsom Quaoar, Varuna, och Orcus är stora nog att kunna klassificeras som dvärgplaneter. Det tros finnas över 100 000 objekt som är större än 50 km, men de har sammantaget inte en massa som överstiger en tiondel av jordens. Många objekt har en eller flera månar.
Ofta delas objekten i Kuiperbältet in i två delar: Cubewanos och Banresonanta objekt.
I Kuiperbältet kännetecknas de banresonanta objekten av sin gravitationella koppling till Neptunus. Ett objekt i 3:2-banresonans gör två varv runt solen samtidigt som Neptunus gör tre. Flera av dessa objekt korsar Neptunus omloppsbana, men störs aldrig av den stora planeten eftersom de alltid befinner i perihelium när Neptunus är långt borta. Ett typiskt exempel är Pluto.
Cubewanos har fått sitt namn efter det första upptäckta objektet 15760 Albion (1992 QB1). (que-bee-one på engelska) Denna grupp brukar ibland även kallas de klassiska kuiperbältsobjekten. De befinner sig mellan 39,5-48 AU från solen och är inte i någon banresonans med Neptunus. Oftast har deras omloppsbanor låg excentricitet och banlutning. Det finns dock objekt med kraftigare banlutning. Ett typiskt objekt är dvärgplaneten Makemake.
Pluto (39 AU medel), är en dvärgplanet i Kuiperbältet. När den upptäcktes 1930 betraktade man den som den nionde planeten, vilket man fortsatte göra ända fram till 2006 när man beslutade om en ny definition av planetbegreppet, bland annat beroende på att man upptäckte Eris, en dvärgplanet i Kuiperbältet som är större än Pluto. Plutos omloppsbana är något excentrisk och lutar 17° mot ekliptikan. Vid perihelium befinner sig planeten innanför Neptunus omloppsbana.
Pluto har fem kända månar: Charon, Nix, Hydra, Kerberos och Styx. Charon är så stor relativt Pluto att systemets masscentrum befinner sig vid en position mellan kropparna. Detta gör att de kan betraktas som ett binärt system. De sex olika kropparna roterar egentligen runt deras gemensamma masscentrum mellan objekten i stället för runt Pluto. Pluto och dess månar befinner sig i 3:2 banresonans med Neptunus och har gett namn åt gruppen Plutinos som alla befinner sig i samma typ av omloppsbana.
Haumea (43,34 AU medel) är i en 12:7-banresonans med Neptunus. Den har två kända månar och har en mer utsträckt ellipsoid form i jämförelse med andra dvärgplaneter. Den upptäcktes 2004 och fick sitt namn i samband med att den klassificerades som dvärgplanet 2008.
Makemake (45,79 AU medel) är det största kända objektet i det klassiska kuiperbältet. Den är den näst ljusaste objektet i Kuiperbältet efter Pluto. Den fick sitt namn och sin status som dvärgplanet bekräftad 2008.
Scattered disc (Spridd skiva) överlappar Kuiperbältet men sträcker sig mycket längre utåt. Detta område tros vara ursprunget till de kortperiodiska kometerna. Objekten man finner här, benämnda Scattered disc objects (SDO), tros ha placerats i sina udda omloppsbanor i samband med att Uranus och Neptunus började vandra utåt i solsystemet vid den tid då solsystemet formades. Deras perihelium finns i det inre av Kuiperbältet och deras aphelium finns ibland så långt ut som 150 AU från solen. Excentriciteten hos objekten är ofta hög och banlutningen ibland vinkelrät mot ekliptikan. Vissa astronomer betraktar centaurer och objekt i scattered disc som en del av samma grupp på varsin sida om Neptunus.
Eris (68 AU medel) är den största kända SDO:n. Den orsakade debatt om vad som kännetecknar en planet när det visade sig att den åtminstone är 5 procent större än Pluto, med en uppskattad diameter på 2 400 km. Den är den största av de kända dvärgplaneterna. Likt Pluto är dess omloppsbana kraftigt excentrisk med ett perihelium på 38,2 AU och ett aphelium på 97,6 AU och har kraftig banlutning. Den har en måne, Dysnomia.
Utanför scattered disc finns det ytterligare en grupp av objekt, Extended scattered disc (E-SDO), som har ett perihelium från 40 AU och utåt. Dessa antas inte ha kunnat få sina omloppsbanor som en konsekvens av Neptunus utåtvandring vid solsystemets bildande. I stället finns det teorier om att dessa har placerats här i samband med att någon stjärna har passerat genom solsystemets utkanter.
Sedna (525.86 AU medel) är ett stort rödaktigt Plutolikt objekt med en enorm utsträckt omloppsbana som sträcker sig från 76 AU till 930 AU från solen. Omloppstiden är 11 200 år. Sedna är ett av de främsta exemplen på en ny typ av objekt som befinner sig i mycket annorlunda omloppsbanor. Michael E. Brown som upptäckte planeten 2003 menar att den är ett bevis för att det finns ett inre Oorts kometmoln på samma sätt som man länge antagit att det finns ett yttre 100 000 AU bort. David C. Jewitt menar dock att planeten är för stor för att ha kunnat skapas så långt ut. I stället tror han att Sedna skapats längre in i solsystemet och mycket tidigt slungats ut i en avlägsen omloppsbana. Den låga banlutningen (12°) stärker detta antagande.  Någon förklaring till den rödaktiga färgen, som är i klass med Mars, har man inte i dag. Sedna är tillräckligt stor för att kunna klassificeras som dvärgplanet, men man vet för lite om dess form. I området finns också sednoiden 2012 VP113.
Var solsystemet slutar och den interstellära rymden börjar är vagt definierat, detta eftersom de yttre gränserna bildas av två olika företeelser, nämligen solvinden och solens gravitation. Den yttre gränsen för solvindens påverkan på omgivningen ligger ungefär fyra gånger längre ut än Plutos avstånd till solen. Denna heliopaus anses vara gränsen där det interstellära mediet börjar. Samtidigt anses solens Hillsfär, det område där solens gravitation dominerar över andra massor, fortsätta närmare 1 000 gånger längre ut.
Heliosfären är uppdelad i två separata regioner. Solvinden färdas med cirka 400 km/s fram till att den kolliderar med plasmaflöden i det interstellära mediet. Kollisionerna sker vid terminationschocken vilken är belägen ungefär 80-100 AU från solen motvinds och cirka 200 AU medvinds. Här saktas solvinden ner dramatiskt, kondenseras och blir mer turbulent. Den bildar en stor oval form kallad helioskiktet som ser ut och uppför sig ungefär som en kometsvans och sträcker sig ut ungefär 40 AU motvinds men flera gånger detta i den motsatta riktningen. De båda rymdsonderna Voyager 1 och Voyager 2 har nu passerat terminationschocken och är på väg in i helioskiktet, ungefär 94 respektive 84 AU från solen. Den yttre gränsen av heliosfären, heliopausen, är den punkt där solvinden till sist helt avtar och där den interstellära rymden börjar.Bortom heliopausen, ungefär 230 AU från solen, finns bågchocken, vilket är ett sorts "plasmakölvatten" som lämnas av solen när den rör sig genom Vintergatan, inte helt olikt en båt som rör sig genom vattnet. Inga rymdfarkoster har ännu passerat bortom heliopausen så det finns inga direkta mätningar därifrån. NASA:s Voyagersonder förväntas passera heliopausen någon gång det kommande årtiondet och sända tillbaka värdefulla data om strålningsnivåer och solvinden till jorden. Hur väl heliosfären skyddar solsystemet från kosmisk strålning är så här långt en obesvarad fråga.
Oorts kometmoln är en stor hypotetisk massa längst ut i solsystemet som tros kunna bestå av upp till en biljon (1012) isiga objekt och anses vara källan till alla långperiodiska kometer. Det ska vara beläget ungefär 50 000 AU från solen (ungefär 1 ljusår), möjligen så långt ut som 100 000 AU (1,9 ljusår). Oorts kometmoln anses bestå av objekt som kastades ut från det inre solsystemet av gravitationell påverkan från de yttre planeterna. Objekten i molnet rör sig mycket långsamt och kan störas (perturberas) av sällsynta händelser som kollisioner mellan objekten, gravitationell påverkan från passerande stjärnor eller från hela galaxen, så kallade galaktiska tidvatteneffekter. Sådana händelser kan orsaka att ett större antal kometer samtidigt börjar röra sig in mot de centrala delarna av solsystemet.
Mycket av solsystemet är fortfarande inte kartlagt och vad som finns i vissa regioner är i stort sett okänt. Solens gravitationella fält har uppskattats dominera omgivningen ut till omkring 2 ljusår (125 000 AU). Lägre uppskattningar för radien av Oorts kometmoln pekar på att denna inte ligger längre ut än 50 000 AU. Trots upptäckter som Sedna är regionen mellan Kuiperbältet och Oorts kometmoln, ett område på flera tiotusental AU i radie, i praktiken nästan helt okänt. Det pågår också studier av regionen mellan Merkurius och Solen som även den misstänks kunna innehålla okända kroppar, där kan det dock bara vara fråga om mindre objekt.
Solsystemet befinner sig i galaxen Vintergatan, en stavspiralgalax som med en diameter på ungefär 100 000 ljusår innehåller cirka 200 miljarder stjärnor. Vår sol befinner sig i en av vintergatans yttre spiralarmar som kallas för Orionarmen eller lokala armen. Vi befinner oss mellan 25 000 och 28 000 ljusår från galaxens centrum och rör oss med en hastighet av ungefär 220 kilometer per sekund, vilket innebär att det tar 225-250 miljoner år för ett varv runt galaxen. Denna rotationstid kallas för solsystemets galaktiska år. Solapex, riktningen av solens rörelse genom den interstellära rymden, är ungefär mot stjärnbilden Herkules och stjärnan Vegas nuvarande position.Solsystemets position i galaxen har mycket sannolikt haft en avgörande påverkan på livets utveckling på jorden. Omloppsbanan är nästan cirkulär och har ungefär samma hastighet som spiralarmarna vilket innebär att vi passerar dem endast mycket sällan. Eftersom tätheten av potentiellt farliga supernovor är betydligt större i spiralarmarna har detta givit jorden långa perioder av interstellär stabilitet för livet att utvecklas. Solsystemet befinner sig också på säkert avstånd från de kaotiska regionerna i galaxens mitt där närliggande stjärnor ständigt skulle skicka in kometer från Oorts moln mot de inre delarna av solsystemet, och i värsta fall kanske rycka planeterna från dess banor. Den intensiva strålningen i denna region skulle också kunna inverka negativt på utvecklingen av komplext liv. Till och med i solsystemets nuvarande position har man spekulerat att nyliga supernovor kan ha påverkat livet negativt under de senaste 35 000 åren genom att slunga utkastade delar av stjärnor mot solen i form av radioaktivt stoft och större, kometliknande, kroppar.
Solsystemets närmaste galaktiska omgivning kallas för det Lokala interstellära molnet, ett område med förhållandevis hög täthet av gaspartiklar i den annars ganska tomma regionen som benämns som Lokala bubblan. Den lokala bubblan är ett timglasformat tomrum i det interstellära mediet med en diameter på ungefär 300 ljusår. Bubblan innehåller högtemperaturplasma som antyder att den kan vara resultatet av flera sentida supernovor.Det finns relativt få stjärnor inom 10 ljusår (95 biljoner km) från solen. Den närmaste är trippelstjärnan Alfa Centauri som befinner sig ungefär 4,4 ljusår bort. Alfa Centauri A och B är ett tätt bundet par av sol-liknande stjärnor, medan en liten röd dvärg, Alfa Centauri C, (även känd som Proxima Centauri) rör sig i en bana runt de övriga två på ett avstånd av omkring 0,2 ljusår. De därefter närmaste stjärnorna är de röda dvärgarna Barnards stjärna (5,9 ljusår), Wolf 359 (7,8 ljusår) och Lalande 21185 (8,3 ljusår). Den största stjärnan inom 10 ljusår är Sirius (8,6 ljusår), en ljus huvudseriestjärna som har ungefär dubbelt så stor massa som solen. I en bana runt Sirius finns en vit dvärg kallad Sirius B. De återstående stjärnorna inom 10 ljusår är dubbelstjärnan Luyten 726-B (8,7 ljusår) och den ensamma röda dvärgen Ross 154 (9,7 ljusår).Den närmaste ensamma sol-liknande stjärnan är Tau Ceti, vilken ligger ungefär 11,9 ljusår bort. Den har ungefär 80 procent av solens massa men lyser med endast 60 procent av luminositeten. Den närmaste kända exoplaneten befinner sig runt stjärnan Epsilon Eridani, en stjärna något ljussvagare och rödare än solen, vilken befinner sig omkring 10,5 ljusår bort. Dess enda bekräftade planet, Epsilon Eridani b, har ungefär 1,5 gånger större massa än Jupiter och rör sig ett varv runt sin moderstjärna per 6,9 år.
Solsystemet bildades från den gravitationella kollapsen av ett jättelikt molekylmoln för ungefär 4,6 miljarder år sedan. Detta ursprungliga moln var sannolikt flera ljusår stort och gav troligen upphov till flera stjärnor.Den del av detta moln som skulle bli solsystemet började kollapsa och bevarande av rörelsemängdsmoment åstadkom en allt snabbare rotation. Molnets centrum, där den största delen av massan samlats blev avsevärt hetare än den omkringliggande skivan. Efterhand som den sammandragande nebulosan roterade började den plattas ut till en protoplanetär skiva med en diameter på omkring 200 AU och en het och tät protostjärna vid dess centrum. Vid denna tidpunkt i solens utveckling anses den ha varit en T-Tauri-stjärna. Studier av sådana stjärnor visar att de ofta omges av skivor av protoplanetär materia med massor av ungefär 0,001-0,1 solmassor, med huvuddelen av nebolusans massa samlad i själva stjärnan. Planeterna bildades genom ackretion från denna skiva.Inom 50 miljoner år blev trycket och tätheten av väte i protostjärnans kärna tillräckligt stort för att kärnfusion skulle påbörjas. Temperaturen, reaktionshastigheten, trycket och densiteten ökade fram till att ett tillstånd av hydrostatisk jämvikt nåddes, där det termiska trycket utåt motsvarar den gravitationella kraften som försöker dra samman stjärnan ytterligare. Vid denna tidpunkt blev solen en huvudseriestjärna.Solsystemet kommer att bestå som det är i dag fram till att solen börjar sin utveckling från huvudserien i Hertzsprung-Russell-diagrammet. När solen förbrukar allt mer sitt förråd av väte minskar energiproduktionen som understödjer kärnan från kollaps, vilket får den att minska i storlek. Det ökade trycket värmer upp kärnan och förbränningen av väte påskyndas därmed. På grund av detta blir solen långsamt ljusare med en hastighet av ungefär 10 % per 1,1 miljarder år.Omkring 5,4 miljarder år i framtiden kommer vätet i solens kärna nästan fullständigt ha omvandlats till helium vilket avslutar huvudseriefasen i solens utveckling. Vid denna tidpunkt kommer solens yttre lager expandera till omkring 260 gånger dess nuvarande diameter och solen blir därmed en röd jätte. På grund av den avsevärt större arean blir ytan på solen betydligt svalare än den är nu som huvudseriestjärna (omkring 2 600 K som lägst).Efterhand kommer de yttre lagren av solen stötas bort, det som återstår av solen är en vit dvärg, ett objekt med extrem densitet där hälften av solens massa finns kvar men objektet är bara lika stort som jorden De utkastade yttre delarna av solen bildar en så kallad planetär nebulosa, vilket återför en del av materian som bildade solen till det interstellära mediet.
Den här artikeln är helt eller delvis baserad på material från engelskspråkiga Wikipedia, Solar System
