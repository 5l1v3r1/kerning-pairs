
Svenskans tionde vokal är ett vokalfonem, som allmänt funnits i nysvenska, och fortfarande finns i vissa nusvenska språkliga varieteter. Tionde vokalen har dock inte lyckats hävda sig i talad och skriven standardsvenska. Det finns tre orsaker till att vokalfonemet blivit ovanligare i dialekter och försvunnit ur standardsvenska. För det första började detta ljud spontant sammanfalla med å‑ljudet i vissa trakter. För det andra påskyndades sammanfallet med å genom stigmatisering av det tionde vokalljudet. För det tredje har vokalljudet inte haft någon bokstav i alfabetet.
Ljudet uppkom ur fornsvenskt kort /o/, som uttalades som å‑ljud (Tecknet ”o” stod för å‑ljud i fornsvenska, vilket är det ursprungliga uttalet av bokstaven ⟨o⟩.) Det långa fornsvenska /o/ blev slutet nutida svenskt o‑ljud som i bok och domare, men det korta fornsvenska /o/ blev det ô‑ljud som vi idag förknippar med vissa dialekter som värmländska och västgötska: gôtt, pôse, lôve (gott, påse, lova). Tionde vokalen har också uppstått i norska dialekter, men inte i danska.
Andra förekommande namn på den tionde vokalen är ö‑haltigt å‑ljud eller ô‑ljud.
I tillfälliga ortografier, som försöker återge talad svenska, skrivs detta fonem ⟨ô⟩ eller ⟨ö⟩: 
En allmänt vedertagen beteckning på detta nysvenska vokalfonem saknas i språkvetenskaplig litteratur. Tre eller fyra olika slag av tillfälliga namn har använts i litteraturen.
För det första har vokalfonemet benämnts som en ”blandning” av andra vokaler (o, å eller ö), eller en modifiering av en annan vokal (”ö‑haltigt å‑ljud” och dylikt). Sådana benämningar har använts från 1693 till 1900‐ och 2000‑talen. Dessa benämningar används inte i denna artikel, eftersom de döljer ljudets egenskap av självständigt vokalfonem. 
För det andra har språkvetare använt namn som utgår från ett skrivtecken för fonemet. Benämningen ”ô‑ljudet” har tillfälligt bildats, på liknande sätt som de etablerade beteckningarna ”tj‑ljudet” och ”sj‑ljudet”. Spridningen av detta namn begränsas av att ⟨ô⟩ inte är ett allmänt vedertaget grafem för fonemet, och att namnet ”ô‑ljudet” innehåller ett tecken, som inte finns i standardsvenska alfabetet.
För det tredje har namnet ”tionde vokalen” lanserats, och i viss mån upptagits av språkforskare. Författarna sätter vanligen namnet inom citattecken, för att visa dess karaktär av ett tillfällighetsord (så gjorde dock oftast inte upphovsmannen Einar Haugen). Namnet ”tionde vokalen” används i denna artikel, eftersom det är den lösning på namnproblemet, som oftast har använts i nyare vetenskapliga artiklar. 
En fjärde lösning vore att bilda ett namn av det vetenskapliga fonetiska namnet, eller den fonetiska symbolen. Man kunde bilda ett namn av namnet på fonemets viktigaste allofon. som kallas ”mellanöppen central rundad vokal”. Alternativt kunde man bilda ett namn av Internationella fonetiska alfabetets tecken för detta ljud, och kalla fonemet ”vokalen /ɞ/”. Dessa lösningar vore dock alltför tekniska för att kunna tagas i allmänt bruk. Namnet ”vokalen /ɞ/” vore opraktiskt, eftersom skrivtecknet /ɞ/ inte finns i standardsvenska alfabetet. Dessutom kan dessa namnförslag vara missvisande, eftersom fonemet har ganska skiftande realisationer: fonemet uttalas inte nödvändigtvis som en mellanöppen och central vokal.
Hur detta fonem realiseras varierar mellan olika varieteter av svenska. Vanligen är vokalen rundad, central eller främre, och ganska eller mycket öppen. Ljudfilerna nedan är två exempel på hur fonemet har realiserats; olika dialekter kan ha realisationer, som skiljer sig från dessa exempel.
Personer som talar standardsvenska som modersmål uppfattar vokalljuden i ovanstående ljudfiler som ett otydligt å‑ljud eller ö‑ljud. Detta betyder inte att det tionde vokalfonemet är (var) mindre självständigt än andra vokalfonem. Vilket språkljud man hör styrs av fonemsystemet i ens modersmål. Därför hör man inte ett tydligt ljud, om man inte är uppvuxen med /ô/‑ljudet i sin dialekt.
Det tionde vokalfonemet kan transkriberas med symbolen ɞ (mellanöppen central rundad vokal) från Internationella fonetiska alfabetet. Denna fonetiska symbol har tilldelats Unicode‐kodpunktsnummer U+025E, LATIN SMALL LETTER CLOSED REVERSED OPEN E.Fonem utmärks alltid med snedstreck: /o/, /m/, /k/ och så vidare. När symboler från Internationella fonetiska alfabetet sätts mellan snedstreck, blir de symboler för fonem, inte foner. Fonematisk transkription är väsensskild från fonetisk transkription, trots att symbolerna i fonematisk skrift hämtas från det fonetiska alfabetet. Tionde fonemet kan därför transkriberas /ɞ/.
Landsmålsalfabetet har använts i de flesta svenska folkmålsuppteckningar, men används inte i ny lingvistisk litteratur. Uppteckningar med landsmålsalfabetet är i allmänhet fonetiska, inte fonematiska. I uppteckningar kan man se tionde vokalen transkriberad med någon av dessa symboler:
I stavningar som grundas på vanliga alfabetiska bokstäver har beteckningen ô använts sedan 1772. Tecknet ⟨ô⟩ med cirkumflex är från den franska versionen av alfabetet, men den franska bokstaven var så vanlig i svenskt tryck (till exempel ordet entrecôte) så att ⟨ô⟩ vanligen funnits tillgängligt som tryckerityp när man  velat ha en beteckning för tionde vokalen i tidningar och böcker. 
Grafem utmärks ofta med vinkelparenteser: ⟨a⟩. ”Grafem‟ betyder vanliga skrivtecken till skillnad från fonetisk eller fonematisk transkription. Vinkelparenteser ⟨ ⟩ används för att betona att man syftar på vanlig stavning.
För att göra artikeln lättläst används svenska alfabetets bokstäver a, å och o, samt tecknet ô ofta i denna artikel för att beteckna fonem. Men symboler från internationella fonetiska alfabetet används för att precisera vilket fonem som avses. När Internationella fonetiska alfabetet används, står akronymen ”IPA” (International Phonetic Alphabet) före en symbol för ett fonem.
Tionde fonemet betecknas alltså omväxlande med ô eller ɞ, vilket avspeglar bruket i relevant litteratur.
Landsmålsalfabetet används ej. Symbol för vokallängd (triangulärt kolon ː) används endast undantagsvis.
IPA‐symboler för vokaler skiljer sig från svenska bokstävers vanliga ljudvärden. IPA‐symbolen [o] står för standardsvenskt å‑ljud. IPA‐symbolen [u] står ungefär för standardsvenskt o‑ljud.
Det är viktigt att komma ihåg att ”o” står för vanligt svenskt å‑ljud i IPA‐skrift och fornsvenska. Symbolen  ”u” står för vanligt standardsvenskt o‑ljud i IPA och fornsvenska. Tabellen visar hur standardsvenska har ett förändrat vokaluttal.
I enklare framställningar av svensk fonologi sägs att långa och korta vokaler är skilda fonem, eftersom skillnaden i vokalens längd är den lättast observerbara skillnaden i ordpar som ⟨talar⟩ och ⟨tallar⟩. I mer kvalificerade analyser räknar man kort och lång vokal som allofoner av samma vokalfonem. Man menar att längd bestäms av prosodisk (suprasegmentell) information. Det senare synsättet tillämpas i denna artikel.
I nordiska fornspråk kunde vokalerna ordnas parvis: i varje par fanns en kort och en lång vokal, och den långa och korta vokalvarieteten i varje par hade ungefär samma uttal, kvalitativt sett. Det betyder att långa vokaler och korta vokal lät likadant, bortsett från längdskillnaden. Modern standardsvenska är annorlunda vad gäller uttalet av kort och lång vokalvarietet. Exempelvis har långt a‑ljud fonetiskt sett en annan kvalitet än kort a‑ljud.
Dels fick den ursprungligen långa varianten och den ursprungligen korta varianten av vissa vokalfonem tydligt olika uttal, kvalitativt sett.
Dels ändrades vokallängderna: vokaler som varit långa blev korta i vissa ställningar eller fortfor att vara långa, och vokaler som varit korta blev långa i vissa ställningar eller fortfor att vara korta.Tillsammans medförde dessa två förändringar att antalet vokalfonem ökade. Antalet ökade, eftersom en fornnordisk lång vokal kunde ge upphov till ett vokalfonem med en lång och en kort form, och motsvarande fornnordiska korta vokal kunde ge upphov till ett annat vokalfonem, som också hade en lång och en kort form.
Svensk klyvning av /a/ till /å/ och /a/ (IPA: klyvning av /a/ till /o/ och /a/)
I svenska finns, historiskt sett, två fall av detta slags vokalklyvning. De är:
klyvningen av fornsvenskt /o/I standardsvenska har bara ett av dessa två fall av vokalklyvning bevarats i fonemsystemet, nämligen klyvningen av fornsvenska /a/ till nysvenska /å/ och /a/ (det vill säga klyvningen av fornsvenska IPA /a/ till nysvenska IPA /o/ och IPA /a/).
Den fornsvenska vokalen /a/ kunde vara lång eller kort. Det långa fornsvenska a utvecklades till det nysvenska språkljudet /å/ (IPA /o/) som kan vara långt eller kort. Det korta fornsvenska a utvecklades till nysvenska vokalen /a/ som kan vara kort eller lång. Sålunda kommer vokalen i ⟨hår⟩ och ⟨åtta⟩ av ursprungligt långt a, och vokalen i ⟨sak⟩ och ⟨land⟩ av ursprungligt kort a.
Denna vokalklyvning, som ger upphov till det nysvenska ljud som skrivs ⟨å⟩, har inte direkt att göra med tionde vokalen. Men den beskrivs här, eftersom tionde vokalen senare kommer att sammanfalla med å-ljudet i standardsvenska.
Klyvning av /o/ till nutida /o/ och tionde vokalen (IPA: klyvning av /o/ till /u/ och /ɞ/)
I de flesta nysvenska språkliga varieteterna skedde en liknande klyvning av fornsvenska /o/, som uttalades som det standardnusvenska å‑ljudet. Det gamla långa /o/ blev en sluten vokal (IPA /u/), som kan vara lång eller kort. I ordet ⟨bok⟩ fortsatte vokalen att vara lång, men i ordet ⟨domare⟩ blev den kort. I ordet ⟨domare⟩ kan man se att det är en gammal lång vokal, eftersom ordet stavas ”fel‟, med blott ett ⟨m⟩.
Det gamla korta /o/ blev ”svenskans tionde vokal” (IPA /ɞ/). Denna tionde vokal finns både som lång och kort vokal i ett stort antal dialektord. Bland de vanligaste är lôva, sôn, hôl, kômma och gôtt, som skrivs lova, son, hål, komma och gott på standardsvenska, och i standardsvenskan uttalas med å-ljud.
De två förändringarna – av gammalt /a/ (se ovan) och av gammalt /o/ (se föregående stycke) – är tekniskt sett helt lika, utom att de inbegriper olika fonem. Genom de två vokalklyvningarna ökade antalet vokaler från åtta i äldre fornsvenska:
Ovan har hävdats att alla fyra vokalklyvningsprodukterna blev fonem i nysvenska. Detta kan visas på övligt sätt medelst minimala par, till exempel de nysvenska orden hav – håv – hov – hôv. (Ordet hôv, som med IPA‑baserad fonematisk skrift skulle skrivas /hɞːv/ betydde ”gård”, senare ”kungahov”, och har i nyare standardsvenska sammanfallit uttalsmässigt med (fiske)håv.)
Samuel Jonæ Columbus observerade på 1600-talet att svenskans tionde vokal existerade:
orden bo, ro, otta och koxa innehåller det vanliga nysvenska o-ljudet (IPA /u/), men att
orden hopp, opp, hotta, morgon och morgonmål på 1600‐talet innehåller den korta varianten av svenskans tionde vokal, och
orden kol, hål, bål, mån och dån på 1600‐talet innehåller den långa varianten av svenskans tionde vokal (IPA /ɞ/).Men han gav inte ljudet något namn.
Samuel Columbus kontrasterar ord som kohl (träkol) och kål (grönsak). I praktiken visar han med minimala par att tionde vokalen är ett fonem. Men det vore anakronistiskt att använda ordet ”fonem” i historiska forskningsöversikter, eftersom fonembegreppet först under 1900‐talet långsamt vann insteg i svensk forskning.
Samuel Columbus beslöt alltså att inte skapa en ny bokstav, utan menade att man kunde beteckna svenskans tionde vokal med digrafen ⟨oh⟩. Denna digraf användes ibland på 15‐, 16‐ och 1700‐talen, men slog icke igenom i skriftspråket som en regelbunden stavning för tionde vokalen.
Samuel Columbus’ skrift blev inte tryckt. Den tidigaste publicerade beskrivningen stod Ericus Aurivillius för. Han beskrev i sin avhandling 1693  först vokalerna o och å, och tillade att det fanns en tredje vokal, ”medium quendam inter utrumque priorem” (översättning: ”ett mellanting mellan de tidigare nämnda”). Han anför också några minimala par till stöd för analysen.
Efter att Samuel Columbus och Ericus Aurivillius skrev sina redogörelser för vokalljuden, uppmärksammades tionde vokalen av Nils Tiällmann, Jesper Swedberg, Johan Ihre och Sven Hof.
Nils Tiällmann observerade 1696 ”dett halfblandade liudet mellan o och å” (det halvblandade ljudet mellan o och å).  Nils Tiällmann fäster dock större vikt vid traditionell ortografi, och hävdar, i strid mot sin egen undersökning, att svenskan har nio vokaler (”våre 9 vocales”). Tiällman föredrar ett skriftsystem med få tecken, och han tror att ingen har makt att införa främmande bokstäver i Sverige (så som skedde i antikens Grekland och Rom). Av dessa två skäl rekommenderar han inget nytt tecken för tionde vokalen.
[e]tt liud är ännu hos oss Swenska emellan o & å, som ingen bokstaf har… Ther o intet lyder som o, ei heller aldeles som å, vtan mitt emellan.” (Ett ljud är ännu hos oss svenskar mellan o och å, som ingen bokstav har… Där o inte låter som o, ej heller alldeles som å, utan mitt emellan.) 
då ”språket nu mera är fast stellt, är, som jag håller före, fåfengt at vpdichta, införa eller påleggia någon bokstaf.” (eftersom språket numera är fastställt, är det, som jag håller före, fåfängt att uppdikta, införa eller pålägga någon bokstav.)
ett mellanläte, enkannerligen mellan o och å, hwilken skillnad i många Swea rikes landsorter i akt tages. (ett mellanläte, enkannerligen mellan o och å, vilken skillnad i många av Sveriges landsorter iakttas.)
Han menade att en bokstav för detta ljud fattades, men avstod från att råda till alfabetets utökande.
Sven Hof kallade 1753 detta fonem ”mörkt o” i sin bok om svenska språkets stavning. I sin latinskspråkiga monografi om västgötsk dialekt från 1772 kallade han fonemet ”o obscurum” (mörkt o).. 
Hof använde själv (”för min räkning”) grafemet ⟨ò⟩ i sin bok från 1753. I sin dialektbeskrivning från 1772 använde Sven Hof däremot tecknet ⟨ô⟩. Tydligen är bokstaven ⟨ò⟩ Hofs förslag hur en rikssvensk reform skulle se ut, medan hans tecken ⟨ô⟩ är ett fonetiskt tecken för dialektbeskrivning. 
[s]ärskilt betecknande, antingen med en eller twänne bokstäfwer … är i Swänska språkets skrifwande nödigt.” (särskilt betecknande, antingen med en eller två bokstäver … är i svenska språkets skrivande nödvändigt.)   
Han angav två skäl. För det första användes detta ”liudämne … i de fläste och bäste talarter”, det vill säga detta fonem fanns i de flesta och bästa svenska språkliga varieteterna. (Några årtionden senare (1772) uppger dock Hof att tionde fonemet ersätts av å (IPA /o/) bland upplänningar, sörmlänningar och östgötar, och bland dem som önskar tala mer elegant, särskilt vid långt vokalljud.)
För det andra behövs, enligt Hof, ett grafem för att skilja tionde fonemet från fonemen IPA /u/ och /o/, som skrivs ⟨o⟩ respektive ⟨å⟩. Till stöd för sin uppfattning genomför han en fullständig analys med minimala par. Han skiljer till exempel på (häst)hov, (fiske)håv, och (kunga)hòv.  Sven Hof misströstar slutligen om att man skulle kunna ”bringa till allmänt wedertagande” hans nya grafem ⟨ò⟩, utan förordar, liksom Samuel Columbus, digrafen ⟨oh⟩.
Columbus, Aurivillius, Tiällmann, Swedberg, Ihre och Hof identifierade tionde vokalen. Columbus, Aurivillius, Tiällmann, och Ihre anför enkla minimal par, och Hof anför en mer kvalificerad analys, varest fonemen IPA /u/, /o/ och /ɞ/ kontrasteras.
Vad  gäller fonemets förekomst, ger Columbus, Aurivillius, Tiällmann och Swedberg intrycket att fonemet är allmänt inom språkområdet. Ihre uppger att det finns i ”många” svenska språkliga varieteter, och Hof använder 1753 värdeomdömet ”de flesta och bästa”, men uppger 1772 att  /å/ (IPA /o/) vinner spridning.
Columbus, Tiällmann, Swedberg, Ihre och Hof fastslog att i princip skulle en ny bokstav behövas. De fyra sistnämnda skriver dock uttryckligen att konservatismen lägger oöverstigliga hinder i vägen för detta. 
Columbus överger utan motivering idén om en ny bokstav och förordar digrafen ⟨oh⟩, och Hof instämmer. Som ende forskare framkastar Hof ett förslag, hur en ny svensk bokstav skulle se ut, men framhärdar icke i detta.
Sådant var läget, när Svenska Akademien bildades med kungligt uppdrag att stadga svenska skrivsättet. Så skedde i Afhandling om svenska stafsättet från 1801. Afhandling om svenska stafsättet saknar författarnamn, men är ett verk av Carl Gustaf af Leopold. I Akademiens genomgång av tidigare forskning prisas Sven Hof  och särskilt Johan Ihre som framstående auktoriteter. Trots dessa forskares utredning om tionde vokalen avfärdar Akademien (Leopold) summariskt förslaget om att utmärka tionde fonemet i stavning. Inte ens den möjliga digrafen ⟨oh⟩ omnämns av Akademien (Leopold) i Afhandling om svenska stafsättet.Orsaken till denna omsvängning torde vara, att ett argument fått mer stöd under de sista decennierna av 1700-talet: det preskriptiva argumentet att ett nio-vokalsystem tillhör bättre språk. Svenska Akademien (Leopold) hävdade att 
den omtalte vokalen så mycket mindre synes behöfva ett eget tecken, som detta blandade ljud af o och å nu mera från det bättre talet alldeles försvunnit.
Häri ligger en värdering om vad som är bättre och sämre svenska. Möjligen grundade Akademien delvis sitt ställningstagande på, att minoriteten som inte hade detta vokalfonem hade vuxit. Sven Hof påtalade denna tillväxt tre årtionden tidigare, och beskriver  deskriptivt att bortläggande av tionde vokalen gav social prestige. Men Akademien uttrycker, till skillnad från tidigare författare i ämnet, sitt preskriptiva gillande av den fonologiska förändringen.
Leopolds avfärdande torde slutligt ha beseglat tionde vokalens öde som skriftspråkligt och standardspråkligt ljud. Effekterna av stavningsnormeringen som tog sin början 1801 hotar idag (2017) att uttränga vokalen ur alla svenska språkliga varieteter. Redan 1836 redogjorde Svensk språklära, utgifven af Svenska Akademien för svenska språket, utan att omnämna detta ljud, trots att det rimligen fanns i folkmajoritetens modersmål.
Av Sven Hofs och Svenska Akademiens (Leopolds) uttalanden är det tydligt, att vissa svenska språkvarieteter genomgått ett sammanfall av fonemen /å/ och /ô/ (IPA /o/ och /ɞ/). Detta kan ha skett spontant eftersom fonemen /å/ och /ô/ (IPA /o/ och /ɞ/) låg nära varandra, särskilt i till Stockholm angränsande delar av Sörmland och Uppland. I södra Sörmland har uttalen gôtt, kôl och rôg (råg) funnits under folkmålsuppteckningarnas tid, medan norra Sörmland hade sammanfall med å‑ljudet. Dessa uttal nära huvudstaden har sedan fått stort inflytande på standardsvensk fonologi. Men det är också möjligt, att bristen på ett skrivtecken kan ha påskyndat sammanfallet. 
Av Afhandling om svenska stafsättet framgår, att Leopold, ehuru han fick det ojämförligt största inflytandet på standardsvensk stavning, inte var lika intresserad av språkhistoria och folkmajoritetens språk som 1600‐ och 1700‐talens språkmän. Leopold såg det ”blandade” ljudet som något onödigt, kanske felaktigt. Leopold representerar den gradvis framväxande uppfattningen, att standardsvenskan är en korrekt språkform och folkmålen avvikelser från den. Det verkliga förhållandet är, att rikssvenskan är en sen konstprodukt. Redan Sven Hof nämner, att personer, som trodde sig odla ett vårdat uttal, genomförde fonemsammanslagningen. Svenska Akademiens stavningsnormering underlättade denna attityds utbredning. I några regioner fortsatte dock personer som ansågs ha ett ”bildat” talspråk att skilja fonemen /å/ och /ô/ (IPA /o/ och /ɞ/) under ytterligare ett århundrade. Men sammanfallet fullbordades i standardsvenskan med 1800‐talets utgång.Från slutet av 1800‐talet och på 1900‐talet visade svenska språkvetare ett intresse för tionde vokalen som ett språkhistoriskt fenomen och som en del av beskrivningen av svenska folkmål. Det fanns dock inget samhälleligt intresse för att bevara denna del av modersmålet. Dessutom fortfor vetenskapsmän att använda den vetenskapligt mindre nöjaktiga beskrivningen av tionde vokalen som ett ”blandat” ljud. Språkforskaren Elias Wessén beskriver förändringen i vokalsystemet med orden att det ”uppsvenska uttalet med rent å‑ljud höll på att vinna terräng … Det ö‑haltiga å‑ljudet har alltmer börjat betraktas som dialektalt eller vulgärt”. Det är dock knappast i enlighet med fonologiska principer att beskriva tionde vokalen som en blandning (ö‑haltigt å‑ljud). Tionde vokalfonemet är fonologiskt sett ett självständigt vokalfonem. Man kan jämföra med fonemen /å/ (IPA /o/) och /a/, som utvecklats ur fornsvenskan genom fonemklyvning på ett sätt som är helt jämförbart med nysvenska /o/ (IPA /u/) och tionde vokalen (IPA /ɞ/). Fonemen /å/ och /a/ fick egna skrivtecken: Ett nytt grafem ⟨å⟩ uppfanns strax efter att det nysvenska fonemet /å/ (IPA /o/) uppstått. Tionde vokalen var ett lika distinkt fonem som /å/ (IPA /o/), /a/ och /o/ (IPA /u/), men fick aldrig en säker ställning i ortografin.
Samma utveckling som i svenska skedde i norska språkliga varieteter. I norska uppkom också tionde vokalen, och blev sedan socialt stigmatiserande. I moderna norska dialekter har dock ord med flera andra stamvokaler än fornnorskt kort /o/ utvecklat vokalen IPA /ɞ/. I danska språkliga varieteter uppstod inte tionde vokalen.
Det tidigare existerande vokalfonemet har två kvarblivande verkningar på standardnusvenskan. För det första har ett antal ord överförts från gruppen som har skrivtecknet ⟨o⟩ i stammen till gruppen som skrivs med ⟨å⟩. Detta har skapat en skillnad mellan standardsvenska och dess östnordiska systerspråk, de danska språkliga varieteterna. På standarddanska heter det et tog (ett tåg) och en pose (en påse).
För det andra har fonemet IPA /o/ – å‑ljudet – fått två stavningar i standardsvenska: ⟨å⟩ och ⟨o⟩ som i en håv och ett hov.
ord som hade /o/ i fornspråket; de stavas nu med ⟨å⟩ eller ⟨o⟩Ett stort antal av de ord som ursprungligen hade kort fornsvenskt /o/ stavas idag med ⟨å⟩. Denna grupp inbegriper vanliga ord som båge, spår, hål, påse och råtta. Andra ord har behållit sitt ⟨o⟩, som visar att ursprunget var det korta fornsvenska /o/. Denna grupp inbegriper son, lova, sova och komma. Det standardsvenska fonemet /å/, både kort och långt, har därför fått två stavningar, ⟨å⟩ och ⟨o⟩. Denna oregelbundenhet i stavningen är enda spåret av tionde vokalen i nutida standardsvenska som är uppenbart från ett synkront perspektiv.
Denna tabell visar hur de ovan behandlade fornsvenska vokalerna utvecklats,  och hur antalet fonem först ökat och sedan minskat:
Denna artikels kärnpunkt är att orden på de två sista raderna (spår, råtta) i standardnusvenskan har fått samma vokalljud som orden på de två första raderna (hår, åtta), men inte skulle ha fått det, om inte fonemet /ô/ (IPA /ɞ/) hade försvunnit genom en kombination av spontant fonemsammanfall och social stigmatisering av fonemet.
Artikelns näst viktigaste punkt är att oregelbunden stavning är ett arv från tionde vokalen. De två sista tabellraderna skulle ha kunna haft dessa exempelord:
Om man väjer exempelorden son och komma visas samma process – uttalet i standardsvenska har blivit å‑ljud – men stavningen är frusen på ett medeltida stadium: ⟨son⟩ uttalas ”sån”.
Ovanstående tabeller kan åskådliggöras som en figur. Som ovan nämnts blev åtta ursprungliga vokaler tio nysvenska vokaler.
Figuren visar hur fornsvenskans vokaler ökade med två (från åtta till tio) i nysvenska genom att två av vokalerna delades till fyra, och sedan minskade vokalerna med en (från tio till nio) i standardnusvenska genom att tionde vokalen sammanföll med /å/. I figuren står tecknet ⟨o⟩ för å‑ljud (IPA /o/) i fornsvenska, men o‑ljud (IPA /u/) i standardnusvenska.
Tionde vokalen har i dag reducerats till ett kännetecken på lantlig bakgrund och används för komisk effekt, som i glassreklamen ”gött götti gött gött”. Eftersom acceptans för dialekter är jämförelsevis låg i det svenska språkområdet, torde tionde vokalen endast kunna behållas av en minoritet genom ett organiserat återupplivande av svenska språkliga varieteter. 
Tionde vokalen finns i västra Sverige. I spontant tal bland unga människor (skolelver) lever tionde vokalen på 2010‐talet i Västergötland och Värmland. Betydande livskraft har tionde vokalen som identitetsmarkör i Göteborg (gôrgôtt, tjôta). I Göteborgs stadsmål uppträder tionde vokalen i strid mot ords etymologi i vissa ord, varest andra mål har allofoner av /ö/ eller fonemet /å/ (av fornsvenskt /a/). Sådana ord är smôr grôt, som har allofoner av /ö/ i andra mål, och hôlla (hålla) och slô (slå), som har /å/ i andra mål. I stort har det göteborgska ô dock uppkommit ur kort /o/, som i andra mål.
Följande nysvenska ord uttalas eller har uttalats med tionde vokalen i vissa svenska eller nordiska språkliga varieteter. Listan är endast ett urval.
bråte, båda, uppbåda, både (grund strax under vattenytan), båge, bål (kropp, inte eld), bål‑ (adjektiv, i ”bålgeting”, ”bålstor”), dån, fågel, fåle, (plog)fåra, hål, håg (inklusive komma ihåg), knåda, (vid)låda, (elds)låga, mån (substantiv och adjektiv), månde, odåga, påse, råg, skåda, skåra, spår, tråda (mindre vanligt verb), tråg, tåg, tåla
botten, golv, folk, gott, hoppa, komma, korg, lock, morgon, mossa, mosse, rost, skotta, soppa, torka
Följande ord ser ut att ha ett kort fornsvenskt /o/, men skulle egentligen stavas med ⟨å⟩ på svenska:
Följande ord, som upptagits från fornspråket, skulle ha tionde vokalen om lånen gjorts ljudlagsriktigt:
Hugin och Munin skulle vara Hôgen och Mônen (med accent 2, inte accent 1 som i det svenska uttalet av Hugin och Munin)
Sven Hof föregrep Einar Haugens användning av benämningen ”tionde vokalen” med två århundraden. Hof kallade detta ljud den ”tijonde sielflydningen” redan 1753. ”Sielflydning” (självlydning) var Hofs ord för ”vokal”.
Men Hof hade givetvis ingen teori om fonem, eftersom fonologin inte hade utvecklats som vetenskap på 1700‐talet. Han räknade inte upp de nio vokalfonem som har egna grafem, för att sedan anmärka att det finns ett tionde fonem. I stället gjorde han en lista på de tolv fonetiska vokalkvaliteter han kunde urskilja. Om vi skriver Hofs lista med moderna IPA‐tecken, var Hofs tolv vokalljud dessa:
fonemet /u/En intuitiv uppfattning om fonetik kan skönjas i Hofs uppräkning av vokaler. Uppräkningen är i viss mån systematisk. Efter /a/ nämner han först främre vokaler (i stort sett med öppna vokaler före slutna), sedan den centrala vokalen /ɞ/, och sist bakre vokaler (öppen först och sluten sist). Men det förefaller vara en slump att ɞ‑ljudet blev det tionde. Därför kan man inte räkna Sven Hof som upphovsman till benämningen Svenskans tionde vokal, och hans bok har inte nämnts som den första användningen av denna beteckning i stycket Namn på fonemet ovan.

Sverige under Kalmarunionens tid behandlar Sveriges historia mellan åren 1389 och 1520, då Sverige tillsammans med Danmark och Norge ingick i Kalmarunionen.
De nordiska länderna förenades i praktiken 1389 och formellt 1397 i Kalmarunionen. Unionen blev en motvikt mot den nordtyska Hansan. Ett återkommande stridsämne var maktfördelningen mellan centrum och riksråden i de tre länderna, något som ledde till att det i Sverige valdes riksföreståndare. Kampen om makten mellan Danmark och Sverige innebar att Skåne och Götaland härjades av trupper vid flera tillfällen.
Från 1389 ingick Sverige i en personalunion och från sommaren 1397 i en realunion med Danmark och Norge. Genom Nyköpings recess 1396 hade riksrådet och Drottning Margareta kommit överens om villkoren och den 17 juni 1397 kröntes Margaretas systerdotterson Erik av Pommern till unionskung på Kalmar slott i närvaro av 67 stormän från de tre länderna. Vid kröningen var Erik endast 15 år och som hans förmyndare fick Margareta fortsätta regera. Från kröningen finns två dokument bevarade, dels unionsbrevet, dels kröningsbrevet. Det råder oklarhet om hur dessa dokument ska tolkas.I unionsbrevet gjordes klart att efter Eriks död ska unionen endast ha en kung, vald av vardera riket. Vart rike skulle styras enligt sina egna lagar. Utåt sett skulle unionen uppträda som en enhet: om något land råkade i krig skulle de andra komma till hjälp. Hur unionsbrevet idag ska tolkas finns flera uppfattningar om. Unionsbrevet är skrivet på papper, inte pergament som var det vanliga. Unionsbrevet har tolkats som ett utkast som aldrig stadfästes, till exempel av professorn i historia Erik Lönnroth.Gotland behärskades av Erik av Mecklenburg som använde ön som en bas för sina sjörövare. Efter Erik av Mecklenburgs plötsliga död den 26 juli 1397 överlämnade hans änka Sofia av Pommern-Wolgast befälet till Sven Sture som fortsatte verksamheten, riktad både mot unionsfartyg och mot fartyg från Hansan. Efter att Tyska orden slutit fred med Polen-Litauen utrustade orden en flotta med 84 skepp och i mars 1398 landsteg 4 000 soldater och erövrade snabbt hela ön. I november 1403 gjorde Margareta ett försök att erövra ön men misslyckades. 1408 gav Tyska orden upp ön i utbyte mot 9 000 engelska nobler.
Margareta fortsatte försöken att binda Holstein närmare Danmark efter greve Gerhard VI av Holsteins död 1404. Genom flera skickliga drag fick hon kontroll över större delen av Slesvig. I juni 1410 utbröt krig och kung Erik kunde samla trupper från både Danmark och Sverige. Kriget blev ingen militär framgång och på hösten 1412 kom Margareta till Slesvig och lyckades få till stånd ett avtal om fem års vapenvila. Den 24 oktober 1412 hyllades hon av folket i staden Flensborg (numera Flensburg) i Slesvig. Fyra dagar senare dog hon av pesten.1416 fortsatte kung Erik kriget i Slesvig. Striderna mot Holstein blev inte särskilt framgångsrika. I juni 1424 dömde den tyska kejsaren Sigmund att grevarna av Holstein saknade rätt till Slesvig som istället var en del av det danska riket. För att fira domslutet vallfärdade kung Erik till Jerusalem och var därmed bortrest i 20 månader. Under bortavaron fungerade drottning Filippa som regent.Kung Erik genomförde flera åtgärder som försvårade för Hansan att bedriva handel, bland annat anläggandet av slottet Krogen vid Öresund och mångdubblingen av Öresundstullen. När kung Erik på sommaren 1426 fortsatte den militära kampen mot Holstein enades flera hansestäder om en blockad. Sjöslaget utanför Köpenhamn i juli 1427 vanns av unionen och fullbordades följande dag när en hanseatisk handelsflotta med 36 fartyg seglade in i Öresund och blev ett lätt byte. Militärt fick dock ingen sida några större framgångar. 1429 bröt de holländska och preussiska hansestäderna blockaden. Efter den danska staden Flensborgs fall 1431 inleddes fredsförhandlingar. Flera medlemmar av den svenska aristokratin deltog i stridigheterna och på vintern 1426 lovade det svenska riksrådet att skicka 300 ryttare och skyttar.
Både Margareta och kung Erik hade lovat att följa den svenska landslagen vilken slog fast att slottslänen skulle skötas av "infödda svenska män". Bevarade källor visar att både Margareta och kung Erik anförtrott styret till män som de ansett sig kunna lita på. Danskar som Peder Ryning, Lage Röd, italienaren (eg. kroaten) Giovanni Franco ("Johan Vale"), tyskättade Henrik Styke, Hans Kröpelin från Pommern och Ida Königsmarck med ursprung från Mecklenburg var personer som främst var lojala mot kungamakten snarare än kyrkan, aristokratin eller det svenska riksrådet.Kung Eriks första inrikespolitiska kris blev det uppror som startade i Bergslagen i juni 1434 när Västerås slott intogs. Det fanns flera orsaker till missnöjet, men aristokrater i Sverige kunde ställa sig i ledningen för detta. Upprorsmakarna kunde ta kontrollen över många slott i Sverige även om kungen hade kontroll över de viktigaste - bland annat Stockholms slott och Kalmar slott. På hösten 1435 tvingades kung Erik gå med på att endast svenska män skulle placeras på de flesta slott och han fick också lova att höra rådets mening inför beslut. 1436 utsågs Karl Knutsson (Bonde) och Krister Nilsson (Vasa) till rikshövitsmän i Sverige. Där fortsatte oroligheterna i Bergslagen under ledning av Erik Puke, "Pukefejden". På något sätt kunde denne gripas, och han avrättades i februari 1437. Även i Västergötland, Närke, Dalarna och Värmland har bönderna försökt göra upplopp men dessa har slagits ned brutalt. På våren 1436 samlades riksrådet i Strängnäs och förbjöd bönderna att bära vapen vid tingsförhandlingar och marknader.
Kung Erik försökte få sin kusin, hertig Bogislav av Pommern, utnämnd till sin efterträdare, något som mötte motstånd både hos de svenska och danska riksråden. På hösten 1438 valdes Karl Knutsson (Bonde) till riksföreståndare i Sverige medan det danska riksrådet den 23 juni 1439 avsatte kung Erik och istället valde Eriks systerson Kristofer till dansk riksföreståndare. Den 29 september 1439 förklarade det svenska riksrådet Erik som avsatt.Den 9 april 1440 valdes Kristofer till dansk kung av landstinget i Viborg. Det svenska riksrådet ställde som villkor en kungaförsäkran som gav ett stort inflytande åt riksrådet. Den 13 september 1440 blev han vald till svensk kung vid Mora stenar. Karl Knutsson utnämndes till drots och fick hela Åbo biskopsdöme utom Åland som förläning samt Öland som pantlän. Några veckor senare ändrade sig kung Kristofer och Karl Knutsson fick nöja sig med Viborgs slott. Den 2 maj 1442 stadfästes Kristofers landslag som bland annat slog fast att endast svenskar fick anförtros kungliga slott och vara medlemmar i riksrådet.Den avsatte kung Erik hade gjort borgen Visborgs slott i Visby till sitt högkvarter och där ledde han en flotta av sjörövare. Sommaren 1446 erövrades Gotlands landsbygd av svenska trupper. Förhandlingar mellan kung Kristoffer och Erik ledde till 18 månaders vapenvila. 1447 hade Eriks kusin Bogislav avlidit och det kunde antas att Erik var beredd att överlämna Gotland för att bli arvtagare över hertigdömet Pommern-Stolp. Detta förbereddes i slutet av 1447. Kung Kristofer tillbringade julen i Helsingborg på väg till riksrådsmötet i Jönköping. Under mellandagarna blev han svårt sjuk och den 5 januari 1448 avled han på slottet Kärnan.
När dödsbudet kom till det väntande riksrådet i Jönköping utsågs bröderna Bengt och Nils Jönsson (Oxenstierna) till riksföreståndare. Ett ständermöte sammankallades i slutet av maj till Stockholm. Den 23 maj anlände Viborgs slottsherre Karl Knutsson (Bonde) dit i spetsen av en stor truppstyrka. De exakta omständigheterna de följande veckorna är oklara men klart är att en valnämnd den 20 juni valde Karl till Sveriges kung. Den 28 juni hyllades han vid Mora stenar och kröntes följande dag i Uppsala domkyrka.Karl Knutsson hade under våren samlat styrkor för att erövra Gotland och i mitten av juli landsteg svenska trupper. Den 4 december lyckades dessa erövra Visby stad men inte Visborgs slott. Med Erik av Pommern gjorde man upp att denne skulle lämna Visborgs slott i april 1449 i utbyte mot att få Borgholms slott på livstid.I Danmark utsågs den 1 september 1448 den 22-årige greven Kristian av Oldenburg av det danska riksrådet till Danmarks kung. Denne agerade snabbt och erbjöd Erik av Pommern tre danska slottslän samt ett årligt underhåll på 10 000 gulden i utbyte mot Visborgs slott. Danska flottan skyndade till Gotland och Erik överlämnade befälet till Olof Axelsson (Tott). Danska trupper kunde erövra Visby under sommaren och de svenska trupperna tvingades därefter lämna ön.Vid midsommar valdes Kristian av det norska riksrådet till Norges kung. En minoritet bland riksråden ville dock ha Karl Knutsson och denne invaderade Norge via Värmland i slutet av sommaren och kröntes i Nidarosdomen till norsk kung den 20 november 1449. Södra Norge kontrollerades dock av Kristian-trogna grupper, däribland fogden på Akershus, Hartvig Krummedige. Karl Knutssons belägring av Akershus fick snart ges upp och ombud för de två sidorna möttes i Halmstad den 1 maj 1450. Vid Halmstadmötet kom dessa överens om att vid den enes dödsfall ska riksråd från varje land mötas och om möjligt enas om att den kvarlevande blir unionskung. Karl Knutsson tvingades ge upp Norge och den 29 juli kröntes Kristian till Norges kung i Nidarosdomen.Kung Kristian började därefter värva legotrupper. I januari 1452 hade kung Karl lyckats värva en stor styrka som samlades i Markaryd för att anfalla Skåne. Karlskrönikans uppgift om 4 000 ryttare är förmodligen en enorm överdrift. Det finns också uppgifter om 20 pjäser rörligt fältartilleri, den äldsta uppgiften om sådana i ett svenskt krig. De svenska styrkorna marscherade söderut, brände Helsingborg och fortsatte till Lund. Där kallade kung Karl till ting men skåningarna föredrog kung Kristian. Det svenska anfallet övergick därefter till ett plundringståg där Lund och Vä brändes och Åhus brandskattades. Den 27 februari var kung Karl tillbaka i Sverige.På försommaren 1452 samlades kung Kristians trupper i Halland. Den svenska adeln som förde befäl över slotten i Västergötland och Småland satte endast upp ett symboliskt motstånd. När trupperna passerade Jönköping och in i norra Småland tillfogades trupperna förluster av ett bondeuppbåd. Kriget upphörde med ett tvåårigt vapenstillestånd. Flera av de svenska stormännen dömdes till döden av kung Karl, även om flera var oåtkomliga och hade flytt till Danmark.1455 började kriget igen när kung Karls marsk Tord Karlsson (Bonde) lyckades storma Danaborg söder om Värnamo. Karl Knutssons ställning försvagades dock genom hans egna åtgärder. Hans stöd bland bönderna och aristokratin försvagades av krigsansträngningarna, importtullen väckte missnöje bland städernas borgare och planerna att genomföra en reduktion väckte oro hos kyrkan. Ärkebiskop Jöns Bengtsson (Oxenstierna) ställde sig i spetsen för ett uppror. Efter ett slag utanför Strängnäs flydde Karl Knutsson till Stockholm. Natten till den 24 september 1457 lämnade han Sverige och flydde till Danzig. Några veckor senare valde riksrådet ärkebiskopen och Erik Axelsson (Tott) till riksföreståndare. Den 23 juni valdes Kristian I till kung av en valförsamling i Stockholm, den 2 juli hyllades han på Mora stenar och följande dag kröntes han i Uppsala domkyrka.Riksråden från de tre länderna möttes i januari 1459 i Skara, där kung Kristian fick igenom att de norska och svenska riksråden skulle erkänna hans son Hans som tronföljare. Det svenska riksrådet bekräftade senare detta vid ett möte i Uppsala. Vid en ceremoni i Stockholm utsågs också sonen formellt till tronföljare.Slesvigfrågan blev åter aktuell. 1448 hade Kristian lovat att Danmark och Slesvig aldrig skulle återförenas med Danmark under samma härskare. När greve Adolf av Holstein dog barnlös i december 1459 utsågs Kristian till greve i Holstein och hertig i Slesvig och hade därmed lyckats med det som kung Erik aldrig lyckades med trots stora ansträngningar. Priset blev dock astronomiskt, 123 000 gyllen, motsvarande 30 750 mark silver eller 6 ton silver, och detta skulle betalas av hela unionen. Alla bönder och landbor i Sverige fick betala 1 mark var.Det ökade skatteuttaget i Sverige mötte motstånd. 1463 infördes en extraskatt på 12 öre för varje skattebonde och 6 öre för alla lantbor. När bönderna i Uppland protesterade våldsamt förklarade ärkebiskopen Jöns Bengtsson att skatten var avskaffad. När kung Kristian återvände till Stockholm fängslades ärkebiskopen och fördes till Danmark. Upplandsbönderna tågade till Stockholm och slog läger på Norrmalm. Under ledning av marsken Ture Turesson (Bielke) anfölls bönderna den 21 augusti av erfarna trupper vid slaget på Helgeandsholmen.Kung Kristian fick därefter Riksrådets godkännande av fängslandet av ärkebiskopen. I januari 1464 inleddes ett uppror av biskopen i Linköping Kettil Karlsson (Vasa). I februari hyllades biskopen som hövitsman och de upproriska marscherade sedan mot Stockholm och inledde en belägring. Kung Kristian och hans trupper marscherade snabbt genom Småland, Östergötland och Sörmland och kom till Stockholm den 25 mars. De upproriska hade då dragit sig tillbaka till Västerås. I slaget vid Harakers kyrka besegrades kungens kavalleri av det lättrörliga bondeuppbådet. Sturekrönikan berättar om striderna med orden "Dalakarla ropadhe slaa och skiuth / saa motte han fly aff skoghen wth / och sadhe 'Mik tykker dala är her för stark'"Kung Kristian tvingades återvända till Stockholm som åter blev belägrat. Bland de upproriska ställdes nu kravet på Karl Knutssons återkomst från Danzig. Den 9 augusti återvände Karl Knutsson med en flotta och värvade legosoldater. Stockholms borgare hyllade honom som kung men han upptäckte snart att han saknade stöd bland aristokratin runt släkten Oxenstierna och snart utbröt det strider mellan Karl Knutssons och ärkebiskopens trupper. Den 30 januari 1465 abdikerade Karl Knutsson.Åren därefter kämpade två grupperingar om makten: Oxenstierna och Tott. Det var den sistnämnda gruppen som den 21 september 1467 bad Karl Knutsson att återkomma som svensk kung. I slutet av 1468 utbröt det åter strider mellan svenska och danska trupper i Småland och Västergötland. Sommaren 1469 föll det av danskarna hållna Axevalls slott och raserades. Därefter inleddes förhandlingar i Lübeck där Karl Knutssons ombud krävde Skåne, Blekinge, Halland och Gotland.På hösten 1469 inleddes ett nytt uppror i Sverige anfört av Erik Karlsson (Vasa) mot Karl Knutsson och de inflytelserika Axelssönerna. Upproret var lyckosamt till en början men kunde slås ned av Sten Sture den äldre och Hans Åkesson (Tott). Sten Sture lyckades också tillfoga kung Kristians trupper ett nederlag vid Öresten. Stridigheterna lugnade ned sig under våren 1470 och den 15 maj avled Karl Knutsson på Stockholms slott.
Vid sin dödsbädd hade Karl Knutsson överlåtit sina slott till sin halvsysters son Sten Sture och riksrådet utnämnde honom till riksföreståndare. Striderna mellan kung Kristian och hans motståndare i Sverige löstes genom ett stilleståndsavtal i Kungssäter den 9 april 1471 där parterna kom överens om att mötas på nytt vid midsommar för att avgöra unionens framtid.
Den 18 juli kom kung Kristian och hans flotta oväntat till Stockholm. Sten Sture reste runt i Svealand för att samla stöd för fortsatt motstånd mot Kristian. Men även Kristian samlade anhängare och hyllades av Upplands bönder som Sveriges kung. Båda sidorna samlade bondeuppbåd och tågade med vapen mot Stockholm. Den 10 oktober möttes de båda sidorna i slaget vid Brunkeberg. De hårdaste striderna skedde vid dagens Brunkebergstorg. Till slut tvingades Kristians folk göra reträtt till fartygen och lättade ankar.Segern för Sten Sture och de som stött honom, främst bröderna Axelsson, innebar att fler av landets borgar kom i deras händer. De slottsherrar som stött Kristian, Erik Karlsson (Vasa), Ture Turesson (Bielke) och Magnus Gren blev av med sina förläningar men fick sitta kvar i riksrådet.Sommaren 1472 möttes danska och svenska delegater i Kalmar. Den 2 juli slöts avtal för att normalisera relationerna mellan länderna. Konfiskerade gods skulle återlämnas, däribland Axelssönernas gods i Danmark. Uppgörelsen innebar också fri rörlighet över landgränserna, fredlösa skulle inte kunna gömma sig i ett annat land och man kom också överens, förvisso i vaga ordalag, att de tre länderna skulle komma varandra till hjälp vid krig.Vid nya förhandlingar i Kalmar på sommaren 1476 gick den svenska delegationen med på att ta upp frågan om att Kristian skulle bli Sveriges kung. Vid riksmötet i Strängnäs sommaren 1477 avvisades dock detta.Unionens framtid aktualiserades åter efter Kristians död våren 1481 eftersom dennes son Hans utsetts till tronföljare av det svenska riksrådet och borgerskapen i de större städerna 1458. Vid nya förhandlingar mellan Danmark, Sverige och Norge i Halmstad sommaren 1482 valdes Hans till kung av Danmark och Norge. Vid ett möte i Kalmar den 7 september 1483, Kalmar recess, utsågs Hans till kung av Sverige. Detta skulle träda i kraft när Hans kom till Kalmar året efter för att hyllas som kung. Skälet till att kung Hans inte dök upp i Kalmar är okända men det är möjligt att han tyckte att villkoren var alltför hårda, att han skulle tvingas gå i riksrådets ledband alltför mycket. Det svenska riksrådet var samlat i Kalmar och bekräftade unionen samt att de tre länderna skulle ha en och samma konung.Under 1480-talet skedde bondeuppror under flera års tid i Västergötland. Bönderna vägrade betala skatt, sände budkavlar och planerade belägring av Örestens slott. Orsaken och förloppet är okänt men Västergötlands lagman Lindorm Björnsson (Vinge) dömde sex personer till döden.
1493 ingick kung Hans ett handelsavtal med den ryske tsaren Ivan III. Handeln med Danmark skulle öka på bekostnad av Hansan. Avtalet var också riktat mot Sverige genom att kung Hans lovade att verka för att den rysk-svenska gränsen åter skulle gå längs Nöteborgstraktatens linje. På hösten 1495 inledde ryska styrkor en belägring av den svenska fästningen Viborg. Viborgs slottsherre Knut Posse beordrade utskrivning av var femte person i den finländska allmogen. I Stockholm samlade Sten Sture ihop en armé men trupperna lämnade inte Sverige förrän sent på hösten. Den 30 november kom Sten Sture fram till Åland. Samma dag inledde de ryska styrkorna sitt anfall. Den förmodligen helt ohistoriska berättelsen om viborgska smällen säger att Knut Posse lät spränga ett av tornen som ryssarna lyckats inta. Anfallet misslyckades och belägringen hävdes. Sten Sture utsåg Svante Nilsson (Sture) till ny slottsherre och denne lät skeppa sina styrkor över Finska viken till Ingermanland, stormade Ivangorod och plundrade staden på allt av värde. Den 3 mars 1497 undertecknade Sverige och Ryssland ett förnyat sexårigt vapenstillestånd.Oppositionen mot Sten Sture hårdnade. Kritiker menade att Sten Sture inte gjort tillräckligt för att stärka försvaret av östgränsen. Svante Nilsson gick över till oppositionen när Sten Sture vägrade att ersätta honom för utgifter i samband med plundringståget i Ingermanland. Oppositionens ledare var ärkebiskop Jakob Ulvsson som hade en annan uppfattning om kyrkans frihet än Sten Sture. Sten Sture försökte då uppbåda stöd bland bönderna norr om Mälaren. I juni lät han tyska legosoldater erövra ärkebiskopens gård och belägra dennes borg Almarestäket. Ärkebiskopen svarade med att bannlysa Sten Sture.Kung Hans hade samlat trupper och dessa kunde inleda belägring av Stockholms slott. Hans hade också byggt en örlogsflotta, något Sverige helt saknade. Ett bondeuppbåd från Dalarna som stödde Sten Sture blev besegrat av sachsiska legotrupper den 28 september vid slaget vid Rotebro. Båda parter var angelägna att göra upp förhandlingsvägen och den 6 oktober ingicks ett avtal mellan kung Hans, Sten Sture och riksrådet där Hans erkändes som kung av Sverige med villkoren i Kalmar recess. Sten Sture gottgjordes med flera förläningar. Den 25 november valdes Hans formellt till kung i Stockholm, inte vid Mora stenar. Riksrådet gick också med på att kung Hans äldste son Kristian skulle bli dennes efterträdare. Detta blev också beslutat formellt vid ett kungaval i maj 1499.Kungen hade också fått rätt att i vissa fall tillsätta utländska män som fogdar. Flera av dessa var hårdhänta och behandlade bönderna illa, vilket ökade kritiken mot kungen. Oppositionen hårdnade också 1501 när riksrådet fick vetskap om kung Hans överenskommelse med Ryssland 1493. Riksrådet ville i strid med överenskommelsen 1497 ta ifrån kungen rätten att tillsätta utländska män som fogdar. Detta vägrade kungen gå med på eftersom riksrådet faktiskt hade gått med på de villkoren.Den 1 augusti 1501 förklarade sju av rådsherrarna att kung Hans svikit sina löften i Kalmar recess och att uppror mot kungamakten därmed var befogat. Upprorsmakarna kunde ta kontroll över de viktigaste borgarna med undantag av Kalmar slott och Borgholms slott. Den 9 april tvingades drottning Kristina överlämna slottet till upprorsmännen - tre dagar senare, den 12 april, kom den danska flottan till Stockholm men för sent för undsättning. I november 1501 utropades Sten Sture åter till riksföreståndare.Svenskarna gjorde anfall mot norra Halland och Blekinge och i mars 1503 inleddes belägring av Kalmar slott. Drottning Kristina var krigsfånge men vid en ceremoni senhösten 1503 i södra Småland överlämnades hon till danska representanter. Sten Sture var själv närvarande vid ceremonin. Under resan tillbaka till Jönköping blev denne hastigt sjuk och avled den 14 december. Hans närmaste man Hemming Gadh hemlighöll Sten Stures bortgång och förde kroppen i hemlighet till Stockholm där den gömdes i Storkyrkan. När riksrådet möttes i mitten av januari 1504 kunde Svante Nilsson (Sture) väljas till ny riksföreståndare utan opposition.
Svante Nilsson stöddes dels av bönder och gruvägare i Dalarna, dels av köpmännen i Stockholm. Kung Hans hade aldrig formellt avsatts som kung över Sverige och hade fortfarande kontroll över Kalmar slott. Fortsatta förhandlingar mellan Sverige och Danmark ledde i maj 1504 till att slottet överlämnades till adelsmannen Nils Gädda. Man kom överens om ett ettårigt vapenstillestånd och att mötas igen i Kalmar runt midsommar 1505.Nästa år återkom Hans med 60 fartyg och en truppstyrka på 3 200 man. Till Kalmar kom också medlemmar av det danska och det norska riksrådet. När det verkade som om Svante Nilsson inte hade skickat några representanter, satte Hans samman en domstol med 24 danska och norska riksråd som dömde Svante Nilsson och sju svenska riksråd för majestätsbrott. Därmed var de dömda till döden och deras egendom konfiskerad. Domen fastställdes senare av den tysk-romerske kejsaren Maximilian I. Domstolen dömde också ut dödsstraff till flera borgare i Kalmar för att de skulle ha medverkat till att Kalmar stad kunde erövras av svenskarna 1502. Detta har senare gått till historien som Kalmar blodbad.Kung Hans lät Svante Nilsson välja mellan att erkänna Hans (eller dennes son Kristian) som kung eller betala en årlig tribut för att visa att de erkände Hans överhöghet. Inget av alternativen var tilltalande för Svante Nilsson. Den danska flottan på Östersjön upprätthöll en blockad och gjorde strandhugg och brände städer som Borgå, Åbo och Öregrund. Kastelholms slott på Åland erövrades av Sören Norby. I gengäld gjorde svenskarna plundringståg mot Halland och Skåne. Under Hemming Gadh inleddes en belägring av Kalmar slott.Trots att belägringen av Kalmar slott pågick i flera år blev den inte framgångsrik. Handelsblockaden mot Sverige blev besvärande och på sommaren 1509 möttes parterna i Köpenhamn och kom överens om ett fredsavtal där Sverige gick med på att betala tribut på 13 000 mark per år. Fredsuppgörelsen ledde omedelbart till motsättningar inom det svenska riksrådet. Svante Nilsson, Hemming Gadh och några rådsherrar ville fortsätta kampen medan andra, särskilt biskoparna, ville ha fred. Sverige gjorde upp med Lübeck om ett förbund mot Danmark. Med hjälp av krigsfartyg från Lübeck förhindrades danskarna att skicka förnödenheter till Kalmar och Borgholms slott. I augusti 1510 erövrades Kalmar slott, i november Borgholms slott.Med hjälp av skotska legosoldater anföll danska trupper under ledning av tronföljaren Kristian II Västergötland i januari 1511. De danska styrkorna plundrade bland annat Skara domkyrka och krävde trohetseder. De danska styrkorna fortsatte från Västergötland till Finnveden där de gick söderut. Svante Nilsson fick hård kritik för att ha försummat försvaret. Oppositionen krävde att Svante Nilsson skulle avgå. Denne vägrade om inte ett ständermöte stod bakom kravet. Riksrådet bestämde därför att sammankalla ett nytt ständermöte till Arboga till januari 1512.
Efter nyår hade dock Svante Nilsson avlidit efter ett slaganfall och riksrådet valde därför Upplands lagman Erik Trolle till ny riksföreståndare. Svante Nilssons 19-årige son Sten Svantesson (Natt och dag) tog dock snabbt kontrollen över faderns borgar och lyckades få riksrådets beslut uppskjutet tills fredsförhandlingarna med Danmark var avklarade. Under tiden reste han runt landet och lät sig hyllas som riksföreståndare av olika bondeförsamlingar genom att påstå att andra redan gjort detsamma. Sten Svantesson ändrade också namn till Sten Sture, en hänvisning till Sten Sture den äldre som han inte alls var släkt med. Den 23 juli 1512 valdes Sten Sture till riksföreståndare.Den 80-årige ärkebiskopen Jakob Ulvsson avgick 1514. Han föreslog som sin efterträdare den 26-årige Gustav Trolle, son till Erik Trolle. Gustav Trolle befann sig i Rom och av påven Leo X fick han flera favörer, bland annat dennes skydd för det under ärkebiskopen lydande Stäkets slott och länet omkring detta. Påven gav också Gustav Trolle rätt att utlysa interdikt över den eller de som bestred denna rätt, rätt att hålla en militär trupp på 400 man samt absolution för vad denna trupp kunde tänkas göra.När Gustav Trolle återvände till Sverige från Rom fick han veta att Sten Sture dragit in länet kring Stäkets slott. Gustav Trolle hävdade att länet för evig tid hade överlåtits till ärkebiskopssätet medan Sten Sture hävdade sin rätt att dra in och förläna län. Sten Sture misstänkte från 1516 ärkebiskopen för att delta i en sammansvärjning. På hösten 1516 fängslades slottsherren på Nyköpings slott Sten Kristiernsson (Oxenstierna) samt fogden Bengt Laurensson, lagmannen Erik Trolle, Nils Bosson (Grip) samt Peder Turesson (Bielke).Samtidigt inledde Sten Sture en belägring av Stäket. Denne menade att då Gustav Trolle varken avlagt trohetshed till riksföreståndaren eller sin ed till riksrådet måste han ha avlagt trohetsed till någon annan, det vill säga Kristian II och Gustav Trolle skulle då vara landsförrädare. Sommaren 1517 landsatte den danska flottan en truppstyrka utanför Stockholm men besegrades i slaget vid Vädla. Vid ett ständermöte i Arboga vid nyåret 1517 fick Sten Sture fortsatt mandat att belägra Stäket. Vid ett riksmöte i Stockholm förklarades Gustav Trolle skyldig till högmålsbrott och mötet beslutade att riva Stäket. De närvarande lovade att bistå varandra om domkapitlet eller ärkebiskopen skulle bannlysa dem. Ärkebiskopen tvingades kapitulera och fängslades i Västerås slott.
Kung Hans hade avlidit 1513. Som tidigare nämnts hade sonen Kristian utnämnts till svensk tronföljare redan 1499. Åren 1507 - 1513 var Kristian ståthållare i Norge och hade där fört en hård politik mot de som velat företräda kyrkans frihet eller särskilda intressen för Norge. Där hade han också skaffat sig en älskarinna, Dyveke. Hon och hennes mor följde Kristian till Köpenhamn och särskilt modern fick ett stort politiskt inflytande, även efter att Kristian år 1515 gift sig med den 14-åriga Elisabet av Österrike, sondotter till den tysk-romerske kejsaren Maximilian I. Sommaren 1518 ankrade 80 fartyg ur den danska flottan utanför Stockholm med ett par tusen soldater. Danskarna slog läger på Södermalm. Den 27 juli möttes styrkorna i slaget vid Brännkyrka. Utgången var en seger för svenskarna men avgjorde inte kriget. På hösten förbereddes ett personligt möte mellan Kristian II och Sten Sture i Österhaninge. Till danskarna överlämnades en gisslan på sex personer för att garantera Kristians säkerhet: Hemming Gadh, Olof Ryning, Jöran Siggesson (Sparre), Lars Siggesson (Sparre), Bengt Nilsson (Färla) och Gustav Eriksson (Vasa). Istället för ett möte tvingades de ombord på ett av fartygen och den danska flottan återvände till Köpenhamn.
Kristian II började förbereda ett nytt krigståg mot Sverige. Gustav Trolle hade lyckats utverka en bannbulla mot Sten Sture och ärkebiskopen i Lund och biskopen av Roskilde lät utlysa interdikt, förbud att delta i gudstjänst, mot Sverige. Därmed var ett krigståg mot Sverige också en kristen plikt. I januari 1520 gick danska styrkor in i Västergötland under ledning av Karl Knutsson (Tre Rosor) och kunde återuppbygga Älvsborg. Borgholms slott erövrades, en kort tid var även Kalmar stad under dansk kontroll. Sten Sture tog sig själv till Västergötland för att delta i försvaret. De danska trupperna tog sig snabbt norr via den gamla Ätrastigen genom Ätrans dalgång. Den 19 januari sökte Sten Sture stoppa anfallet på norra ändan av sjön Åsunden nära Bogesund (dagens Ulricehamn).De svenska styrkorna var i huvudsak lokalt rekryterade medan de danska helt och hållet var erfarna legosoldater. Det enda man egentligen vet är att svenskarna förlorade slaget och att en kula från en lätt kanon träffade Sten Stures ena ben nedanför knäet och slog av benet. De danska styrkorna kunde fortsätta norrut, nådde den 7 februari Arboga och några dagar senare Västerås. Då hade Sten Sture redan avlidit utanför Strängnäs.Sten Stures änka Kristina Nilsdotter (Gyllenstierna) styrde över Stockholms slott och ville fortsätta kampen. Många riksråd ville dock i detta läge ha fred, särskilt med danska legotrupper stående i Mälardalen. Den 6 mars möttes representanter för danskarna och det svenska riksrådet och kom överens om att Kristian skulle hyllas som kung av Sverige under förutsättning att denne beviljade allmän amnesti och ge riksrådet det inflytande som överenskommits vid Kalmar recess. Men Sturepartiet var fortfarande inflytelserikt och kunde samla ett bondeuppbåd från Västmanland och Dalarna som vid påsktid mötte de danska styrkorna utanför Uppsala, långfredagsslaget vid Uppsala. Legosoldaterna lyckades driva uppbådet på flykten. Den danska flottan kom till Stockholm och började belägra Stockholms slott. Under sommaren föll flera slott i danskarnas händer och i september övertogs Stockholms slott efter att Kristian lovat amnesti åt Kristina Nilsdotter och hennes anhängare. Amnestin gällde även de som varit inblandade i striden med Gustav Trolle och frågan om Almarestäket. Den 7 september kunde därför Kristian intåga i Stockholm och den 4 november kröntes han som arvkonung i Storkyrkan.
Kristian kröntes i Stockholm i november 1520 och efter tre dagars kröningsfestligheter följde Stockholms blodbad där Sturepartiet och deras anhängare avrättades som kättare. Kristian lämnade Sverige i januari 1521 och överlämnade ansvaret till riksrådet, däribland hans handgångne man Didrik Slagheck, biskopen av Odense och Strängnäs Jens Beldenak, ärkebiskop Gustav Trolle samt biskopen i Västerås Otto Svinhuvud. Uppror utbröt i Småland. I juni 1521 arresterades Didrik Slagheck av riksrådet och istället utnämndes Gustav Trolle till riksföreståndare. Uppror utbröt även i Värmland och i augusti 1521 valdes Dalarnas hövitsman Gustav Vasa till riksföreståndare i Vadstena rådhus.I Danmark hotades Kristian av ett adelsuppror där adeln samlats kring hans farbror Fredrik av Holstein. Denne valdes i mars 1523 till ny dansk kung medan Kristian flydde utomlands. I samband med kungavalet föreslogs ett nytt unionsmöte för att förnya unionen. Detta blev inte fallet utan i Sverige valdes Gustav Vasa till kung den 6 juni 1523. Fredrik och Gustav möttes i Malmö i augusti 1524 där Sverige uppgav sina krav på Bohuslän, Blekinge och Gotland medan Fredrik uppgav sitt krav på Sveriges tron.
Harrison, Dick (1997). Uppror och allianser. Politiskt våld i 1400-talets svenska bondesamhälle. Lund: Historiska institutionen. ISBN 91-85057-37-1 
Harrison, Dick (2002). Sveriges historia medeltiden. Stockholm: Liber. ISBN 91-47-05115-9 
Larsson, Lars-Olof (1997). Kalmarunionens tid. Stockholm: Prisma. ISBN 91-518-4217-3
Sveriges utrikes- och säkerhetspolitik under kalla kriget utformades efter andra världskrigets slut med hänsyn till landets geografiska position mellan de två militärallianserna NATO och Warszawapakten. Genom att de jure vara alliansfritt i fredstid ville landet signalera en fortsättning på småstatspolitiken som präglat historien efter 1815. Samtidigt förelåg ett långtgående samarbete med NATO och Finland riktat mot hotet från Sovjetunionen. Viktiga händelser var baltutlämningen, flera spionaffärer, nedskjutningen av en svensk DC-3:a (Catalinaaffären) och påstådda och verkliga ubåtskränkningar.
Direkt efter andra världskrigets slut fanns det en förhoppning om att stridsfrågor mellan stormakterna skulle kunna lösas av det nybildade Förenta nationerna. FN bildades 1945 men Sverige blev inte medlem förrän 1946 efter en viss debatt.
Gentemot Sovjetunionen förde Sverige en politik som skulle verka förtroendeskapande. Från svensk sida hoppades man kunna bidra till att minska misstron mellan stormakterna vilket i sin tur skulle gynna Sveriges säkerhet. Från sovjetisk sida var förväntningarna låga på att Sverige skulle hålla sig neutral vid en framtida kris. Sovjetunionens ambassadör i Stockholm, Aleksandra Kollontaj, rapporterade strax före krigsslutet att på samma sätt som Sverige intensivt manövrerade och gick med på varje kompromiss för att inte dras in i världskriget, så skulle landet med all säkerhet komma att bete sig även i framtiden.Från 1944 och framåt hade 30 000 balter flytt över Östersjön till Sverige. Till en början krävde Sovjetunionen att samtliga skulle utlämnas. Detta krav mildrades dock snabbt och den 2 juni 1945 begärde Sovjetunionen formellt att de militärer som varit i tysk tjänst vid krigsslutet men flytt till Sverige skulle utlämnas. Den 15 juni beslutade samlingsregeringen att tillmötesgå denna begäran men också att utlämna tysk militär som kommit till Sverige strax före krigsslutet. Det totala antalet var ungefär 3 200 personer, varav omkring 167 balter. Regeringens beslut hölls hemligt.
Efter att samlingsregeringen avgått övertogs ärendet av Regeringen Hansson IV. Beslutet att utlämna flyktingarna blev offentligt och en debatt startade men regeringens beslut ändrades inte. Den 5 december 1945 påminde Sovjetunionen i en not om Sveriges förpliktelser. Frågan diskuterades i utrikesnämnden där statsminister Hansson menade att Sverige inte kunde bryta löftet och antydde att det hela kunde bli en kabinettsfråga om regeringen inte hade stöd för sin utrikespolitik. Fram till den 25 januari 1946 återsändes 2 518 personer till Sovjetunionen, varav cirka 150 baltiska flyktingar. 8 personer ansågs som obotligt sjuka eller icke transportabla.
Genom Sveriges tillmötesgående vad gäller baltutlämningen blev relationen till Sovjetunionen god. I juni 1946 kunde Staffan Söderblom, svensk ambassadör i Moskva, meddela att både Stalin och utrikesminister Molotov uttryckt sig positivt om relationen till Sverige. När Söderblom lämnade ambassadörsposten togs han den 15 juni 1946 personligen emot av Stalin, något mycket ovanligt.
Genom ytterligare en åtgärd sökte Sverige öka förtroendet för Sverige hos Sovjetunionen. Genom att den svenska regeringen ställde en kredit på 1 miljard kronor till förfogande skulle svenska företag kunna sälja varor till Sovjet. Den svenska regeringen hade först diskuterat frågan på hösten 1944. Sommaren 1945 föreslog Sovjet en miljardkredit. Under våren 1946 inleddes förhandlingar. I pressen fördes en omfattande debatt om denna så kallade "rysskredit", särskilt i Dagens Nyheter där den nytillträdde chefredaktören Herbert Tingsten var absolut motståndare. Men politiskt sett rådde inte heller bred enighet om denna fråga. Ur ett borgerligt perspektiv framställdes Gunnar Myrdal, som bar främsta ansvar för krediterna, som förespråkare för en eftergiftspolitik visavi Sovjetunionen. Hans diskussioner med näringslivets företrädare utmålades som en strävan att införa ett ”kommissarievälde”.En tredje fråga där det fanns problem i förhållandet Sverige–Sovjetunionen var frågan om Raoul Wallenberg. Wallenberg hade varit verksam vid den svenska ambassaden i Budapest men gripits av sovjetisk militär och sedan försvunnit. Sovjetiska myndigheter hävdade att de inte visste var Wallenberg fanns och antog att han dödats av ungerska banditer under de kaotiska förhållanden som rått i Ungern vid krigsslutet. De svenska utrikesministrarna Günther och Undén skötte frågan om Wallenberg mycket passivt. Vad gäller Undéns passivitet är det möjligt att detta berodde på en vilja att inte störa de goda men ändå känsliga förbindelserna med Sovjetunionen.Försvarspolitiskt försökte den svenska regeringen skapa ett nordiskt försvarsförbund som skulle vara fristående från supermakterna. Den 3 maj reste utrikesminister Undén till Oslo för att föreslå skapandet av ett sådant samarbete mellan Sverige, Norge och Danmark. Diskussionerna fördes främst av Sverige och Norge medan Danmark hade en mer passiv roll men kunde antas acceptera vad de andra två kom överens om. I Norge väckte frågan stor debatt inom det norska Arbeiderpartiet; å ena sidan ville de inte riskera ett nytt 9 april 1940, å andra sidan skulle ett medlemskap i NATO medföra att landet med automatik skulle dras in i en stormaktskonflikt. I januari 1949 tog den norske statsministern Einar Gerhardsen ställning för ett norskt NATO-medlemskap och den 29 mars 1949 röstade Stortinget för att Norge skulle bli medlem i NATO. Således kom frågan om ett nordiskt försvarsförbund att falla.
I och med undertecknandet av Atlantpakten den 4 april 1949 hade Sverige hamnat i det geopolitiska läge Undén velat undvika: i väster NATO-medlemmarna Danmark och Norge, i öster Sovjetunionen samt Finland, som genom VSB-fördraget var säkerhetspolitiskt knutet till Sovjetunionen och där stor osäkerhet rådde huruvida landet skulle kunna bibehålla sin frihet.
Gentemot Sovjetunionen kunde den svenska regeringen använda två strategier. Som nämnts fanns möjlighet att genom förtroendeskapande åtgärder göra (eller åtminstone försöka göra) förhållandet mellan de två länderna gott. Men en annan strategi som den svenska regeringen också använde var en slags avskräckning. Om Sovjetunionen reagerade negativt på någon svensk åtgärd eller förslag, då skulle den svenska opinionen kräva en tydligare västorientering, vilket inte kunde ligga i Sovjetunionens intresse. Om det inte lönade sig för Sverige med en alliansfri politik kanske det var lika bra att ta steget fullt ut och ansluta sig till NATO? En sådan form av avskräckning användes på våren 1948 i samband med att Sovjetunionen förhandlade med Finland om VSB-fördraget. Den svenske ambassadören Sohlman gjorde klart att om det sovjetiska greppet över Finland var alltför starkt skulle den svenska alliansfriheten kunna omprövas.Det fanns flera anledningar till att relationerna mellan Sverige och Sovjet var dåliga. Den FN-koalition som under USA:s ledning deltog i Koreakriget, mot Nordkorea som då var nära lierade med Sovjetunionen, stöddes av Sverige som skickade ett militärt fältlasarett som stod under amerikanskt befäl. I september 1951 greps Hilding Andersson, underofficer i flottan, och dömdes till livstids straffarbete för spioneri för Sovjetunionens räkning. I februari 1952 greps Fritiof Enbom och dömdes även han på samma grund.
1952 hade Sverige och USA inlett ett samarbete där Sverige bytte signalspaningsdata i utbyte mot amerikansk militär utrustning. Samarbetet var förstås strikt hemligt, vilket dock inte hindrade att Sovjetunionen visste om det. 
Den 13 juni 1952 utbröt den så kallade Catalinaaffären när ett svenskt signalspaningsplan av typen DC-3 sköts ned av sovjetiskt jaktflyg. Tre dagar senare sköts ett svenskt sjöräddningsplan av typen Catalina ner när detta sökte efter DC-3:an. Den svenska regeringen protesterade skarpt men Sovjetunionen förnekade all kunskap om DC-3:an. Först 1991 erkände Ryssland att DC-3:an skjutits ned över internationellt vatten.
Även om försöket att skapa ett skandinaviskt försvarsförbund hade misslyckats så inleddes ett samarbete mellan den svenska militärledningen och NATO, ofta men inte alltid genom personkontakter visavi dess motsvarigheter i Norge och Danmark för att förbereda en samverkan vid en krissituation. Den alliansfria politik som fördes betydde inte att de inte förberedde sig för en situation där Sverige trots den förda politiken blev indragen i krig.  Exempelvis fanns krigsplaceringar för officerare (däribland Pehr G. Gyllenhammar som var reservofficer) i NATO-länder för att kunna samverka och för att stadsledningen skulle kunna evakueras i händelse av ockupationsrisk.
Efter Josef Stalins död i mars 1953 skedde en avspänning mellan supermakterna. Koreakriget slutade med ett vapenstillestånd i juli 1953. I juni 1954 besökte utrikesminister Undén Sovjetunionen, i maj 1955 besökte Sovjetunionens vice utrikesminister Andrej Gromyko Stockholm. Finland blev medlem av Nordiska rådet 1955 och återfick Porkalabasen från Sovjetunionen 1956. I mars 1956 reste statsminister Erlander, utrikesminister Undén och inrikesminister Hedlund till Moskva för ett 12 dagar långt möte. Där förklarade den sovjetiske utrikesministern Molotov att Sovjetunionen fäste "mycket stor betydelse vid Sveriges neutralitet och alliansfria politik".Det goda förhållandet mellan Sverige och Sovjetunionen bröts med Ungernrevolten i oktober 1956. Sverige protesterade mycket skarpt: "Sovjetunionen följer en högre politisk lag genom att med våld undertrycka varje försök att ändra en bestående kommunistisk regim." De sovjetiska trupperna i Ungern representerade "den nakna makten".Den 5 mars 1957 fick den svenske ambassadören i Moskva, Sohlman, ta emot en protestnot där Sovjetunionen protesterade mot den agentverksamhet som Sverige bedrev i Baltikum. Sovjetunionen förväntade sig att den svenska regeringen skulle se till att verksamheten genast upphörde. Den svenska regeringen förnekade allting och menade att anklagelserna föll på sin egen orimlighet. Den 18 mars upprepade Sovjetunionen sin protest. Det har senare visat sig att Sverige stod bakom agentverksamhet i de baltiska sovjetrepublikerna, att detta sköttes av Försvarsstabens T-kontor och att regeringen inte hade informerats.Den 19 juli 1959 ställdes ett planerat besök i Sverige av Nikita Chrusjtjov in. Planerna på detta besök hade kritiserats av Högerpartiets Jarl Hjalmarson och Folkpartiets Bertil Ohlin. Denna oenighet i synen på Sveriges förhållande till Sovjetunionen utmynnade i Hjalmarsonaffären; den 27 juli meddelade regeringen att den inte godtog Hjalmarson som svensk FN-delegat. Senare samma år avvisade statsminister Erlander försvarssamarbete med andra länder: "Förberedelser och överläggningar för militär samverkan med medlemmar av en stormaktsallians är sålunda helt uteslutna, om vi vill bevara förtroendet för vår utrikes- och försvarspolitik." I efterhand måste Erlanders uttalande karaktäriseras som medvetet vilseledande - Sverige hade då redan kontakter med Norge, Danmark, Storbritannien och USA om militär samverkan och/eller mottagande av bistånd i krig.1960 gav USA Sverige en ensidig, hemlig (okänd av Sverige) militär säkerhetsgaranti. Denna fördjupades 1962. Vid ett eventuellt sovjetiskt anfall skulle Sverige bistås med militära medel. Som ett led i detta samarbete hjälpte amerikanska experter SAAB med utvecklingen av Viggen. Av samma skäl delfinansierade USA också en utbyggnad av Norska Flottan med antiubåtsinriktning.Forskare vid KTH hjälpte också till med att förbättra träffsäkerheten på Polaris-missilerna.1961 lanserade utrikesminister Undén den så kallade Undénplanen i FN. Planen gick ut på att kärnvapenfria länder skulle skapa regionala kärnvapenfria zoner vilket antogs skulle kunna underlätta för supermakterna att komma överens om ett provstoppsavtal. Sovjetunionen hade tidigare lagt fram liknande förslag och berömde Undénplanen medan den kritiserades av USA. Den 30 november 1961 antogs Undénplanen av FN.
1962 markerar en brytpunkt i den svenska utrikespolitiken då Östen Undén detta år avgick som utrikesminister efter 17 år. Året därefter greps översten och diplomaten Stig Wennerström och dömdes 1964 för grovt spioneri för Sovjets räkning. 
I början av 1960-talet stod det klart att Nordeuropas geostrategiska betydelse hade ökat. Under 1950-talet hade Sovjetunionen satsat stora resurser på flottan. Sovjetiska örlogsfartyg fanns på alla hav. Vid den sovjetiska flottbasen i Murmansk på Kolahalvön fanns Nordflottan, Sovjetunionens största. Genom den sovjetiska flottuppbyggnaden försvårades NATO:s försörjningsmöjligheter över Atlanten: vid en krigssituation måste NATO transportera stora mängder personal och utrustning över Atlanten.
USA:s inställning till den svenska neutraliteten framgår av ett nu offentliggjort riktlinjedokument som färdigställdes inom det amerikanska utrikesdepartementet 1962, Guidelines for policy and operations - Sweden 1962. Vid ett isolerat sovjetiskt militärt anfall mot Sverige skulle USA åta sig att bistå Sverige. I händelse av ett större europeiskt krig var USA angeläget att Sverige, om landet inte stred mot Sovjetunionen, förblev en vänligt sinnad neutral stat. USA skulle också försöka möjliggöra att Sverige kunde stå emot en sovjetisk attack. Om det skedde ett sovjetiskt anfall mot Finland var det troligt att Sverige skulle ompröva sin alliansfria politik och USA skulle då uppmuntra Sverige att bli medlem i NATO. I samma dokument förklaras att Sveriges neutralitetspolitik är värdefull för USA i den mån den fungerar som en buffert mot sovjetisk expansionism. Den svenska politiken hade stöd av alla politiska partier. I Sverige fanns långvariga demokratiska traditioner så det fanns inte någon risk för statsvälvning, till exempel en statskupp från höger eller vänster.Från 1965 blev den svenska utrikespolitiken mer aktiv i den mening att landet mer tydligt kritiserade företeelser i andra länder. Genom Operation Aspen försökte Sverige verka som medlare mellan USA och Nordvietnam. Tyngdpunkten i den svenska kritiken låg på förhållanden i Afrika (Sydafrika och Rhodesia) men det som uppmärksammades mest var den svenska kritiken mot Vietnamkriget. 1967 förklarade utrikesminister Nilsson i FN: "Detta tappra folk, som vid det här laget har upplevt krigets fasor i mer än ett kvartssekel, måste äntligen få leva ett liv i fred och värdighet och utan utländsk inblandning. Detta måste vara alla vietnamesers dröm, en dröm som vi alla väl förstår." Följande år var den svenska regeringen mycket kritisk mot USA:s politik i Vietnam som den ansåg inte gick "att förena med våra demokratiska värderingar".
Relationerna mellan USA och Sverige försämrades allvarligt 1968. Utbildningsminister Palme hade deltagit i en demonstration mot Vietnamkriget i februari 1968. I sitt tal i samband med demonstrationen förklarade Palme att "ska man tala om demokrati i Vietnam är det uppenbart att den i betydligt högre grad representeras av FNL än av Förenta staterna och dess allierade juntor". På ett känt fotografi ses Palme gå sida vid sida med Nordvietnams Moskva-ambassadör. Den amerikanska regeringen blev upprörd över symboliken i Palmes promenad med ambassadören och hans starka språkbruk och beslöt att genast kalla hem USA:s ambassadör i Stockholm, William Heath. Före sin hemresa framförde Heath USA:s protester både mot vad Palme sagt och att Sverige gav skydd åt amerikanska desertörer. Varken statsminister Erlander eller utrikesminister Nilsson ville ta avstånd från Palme och ställde sig bakom den förda politiken.Heath återvände till Stockholm efter en månad. I en analys av den svenska neutralitetspolitiken skrev den amerikanska ambassaden till Washington att "De nyckfulla tendenserna i svensk utrikespolitik [...] har övergått i fullskalig utrikespolitisk romantik". Relationen mellan Sverige och USA var fortsatt dålig under 1969. I januari 1969 blev Sverige det första västland som erkände Nordvietnam. Vid den socialdemokratiska partikongressen på hösten 1969 förklarade utrikesminister Nilsson att Sverige tänkte inleda ett biståndsprogram på 200 miljoner kronor under tre år till Nordvietnam. Ambassadören Heath hade avgått i januari 1969 och den nytillträdda Nixonadministrationen väntade till april 1970 med att utse en ny ambassadör, Jerome Holland. Samtidigt fortsatte liksom tidigare det dolda arbetet med samverkan med NATO.
När Sovjetunionen invaderade Tjeckoslovakien 1968 i samband med den så kallade Pragvåren protesterade Sverige och dess ockupation beskrevs som ett "tragiskt politiskt misstag lika väl som ett brott mot rättsliga och moraliska principer".Förhållandet med USA förbättrades något i början av 1970-talet. I samband med att Palme blev hedersdoktor vid Kenyon College i Ohio träffade han den amerikanske utrikesministern William P. Rogers och lovade att Sverige skulle verka för att få fram information om amerikanska krigsfångar i Vietnam. Förhållandet försämrades åter julen 1972 när Palme med sitt så kallade jultal liknade bombningen av Hanoi med bland annat nazisternas utrotningsläger. USA protesterade skarpt och upplyste bland annat att Sveriges nyutnämnde ambassadör i Washington Yngve Möller inte var välkommen. Kontakterna hölls därefter på en låg nivå fram till mars 1974.
Det svenska regeringsskiftet 1976 innebar en kraftig ökning av kritiken mot andra länder. Detta var oväntat eftersom Moderaterna tidigare hade varit kritiska mot vad de kallade "inrikes utrikespolitik". I stället innebar perioden 1976-1982 alltså en kraftig ökning av den svenska kritiken. Mest markant ökade den svenska kritiken av Israel som kritiserades vid 21 tillfällen. Mest kritik riktade dock Sverige mot Sydafrika, för dess apartheidpolitik, invasionen av Namibia och samarbetet med Rhodesia. Den 20 mars 1979 greps Stig Bergling i Israel och dömdes den 7 december samma år för grovt spioneri åt Sovjetunionen.
1980 kan vara en lämplig startpunkt för den fjärde perioden av Sveriges säkerhetspolitik under kalla kriget. Hösten 1980 inträffade nämligen en påstådd ubåtsincident i Stockholms skärgård som väckte stor uppmärksamhet, den så kallade Utö-incidenten. Påståenden om sovjetiska ubåtskränkningar (och bekräftade sådana) skulle allvarligt försämra relationerna mellan Sverige och Sovjetunionen under 1980-talet.
Relationerna mellan Sverige och Sovjetunionen var i början av perioden goda. Trots Sovjetunionens invasion av Afghanistan 1979 gjorde utrikesminister Ullsten två besök i Moskva under första halvåret 1980.
Den 18 september 1980 observerade vakthavande befäl på en av kustflottans bogserbåtar, HMS Ajax, på 300 meters avstånd masterna på en främmande ubåt strax söder om Huvudskär utanför Sandhamn i Stockholms skärgård. En sjunkbomb fälldes mot ubåten men uppenbarligen utan resultat. Ubåtstypen identifierades av marinen som typ Whisky, en ubåtstyp som användes av den sovjetiska och polska marinen. Händelsen fäste uppmärksamheten på Östersjöns strategiska betydelse. Kränkningen har dock aldrig bekräftats, vare sig av sovjetiska/ryska myndigheter eller genom fysiska bevis. Däremot har marinens egna bilder indikerat att det som bombades var ett skeppsvrak och några stenhögar.På morgonen den 28 oktober 1981 upptäcktes en kärnvapenbestyckad sovjetisk ubåt, U 137, på grund sydöst om Karlskrona örlogsbas inne på militärt skyddsområde. Från sovjetisk sida hävdades att intrånget skett på grund av navigationsfel. Den 5 november överlämnade utrikesminister Ullsten en skarp protestnot: "Den svenska regeringen kräver att Sovjetunionen förhindrar ett upprepande av denna grova kränkning mot Sverige och mot folkrättens fundamentala principer."På hösten 1982 var det åter dags för ubåtsjakt i Hårsfjärden i Stockholms skärgård. Trots en omfattande jakt med användande av både sjunkbomber och minsprängningar lyckades inte marinen få tag i någon undervattensfarkost. Den 21 oktober tillsatte regeringen Ubåtskommissionen för att utreda händelserna i Hårsfjärden. Kommissionen leddes av den förre försvarsministern Sven Andersson. Övriga ledamöter var Carl Bildt (m), Lars Eliasson (c), Maj-Lis Lööw (s) samt Olle Svensson (s). När kommissionen lade fram sin rapport den 26 april 1983 pekade den ut Sovjetunionen som ansvarig, trots avsaknad av handfasta bevis. I sina memoarer berättar Thage G. Peterson hur statsminister Palme skällde ut Sven Andersson för att kommissionen ställde regeringen inför fait accompli. Palme var inte övertygad om att det handlade om sovjetiska ubåtar men regeringen överlämnade en protestnot till Sovjetunionen: "Kränkningarna utgör ett allvarligt brott mot folkrättsliga regler, vilkas upprätthållande är en förpliktelse och ett samfällt intresse för alla stater. De får tolkas som led i avsiktliga och olagliga försök att utforska det svenska sjöterritoriet."Ubåtsfrågan ledde till att den partipolitiska enigheten i Sverige upphörde vad gäller säkerhetspolitiken. Vid riksdagens allmänpolitiska debatt den 6 februari 1985 ifrågasatte Moderaternas partiledare Ulf Adelsohn om inte regeringen använde dubbla budskap, det vill säga en hård linje offentligt mot Sovjetunionen men överslätande vid de egna kontakterna med sovjetiska företrädare. Palme replikerade att: "Nu har alla broar rivits vad gäller säkerhetspolitiken. Jag beklagar det djupt. Efter ett eventuellt regeringsskifte i höst väntar en helt ny säkerhetspolitik och en allvarlig fara för Sveriges fred."Relationerna med Sovjetunionen förblev dåliga under första halvan av 1980-talet. I april 1986 besökte statsminister Carlsson Moskva och i januari 1988 gjorde premiärminister Ryzjkov ett svarsbesök i Stockholm. Vid detta besök kunde länderna komma överens om gränsdragningen i Östersjön, något som varit en tvistefråga sedan 1969.
De socialdemokratiska regeringarna under 1980-talet drog ned på omfattningen av kritiken av förhållanden i andra länder, jämfört med de borgerliga regeringarna. Målen för kritiken var dock ofta samma länder. Störst kritik riktades mot Sydafrika. Kritiken mot Israel ökade särskilt efter utbrottet av den palestinska intifadan 1987: "Solidaritet med det palestinska folket kräver också att vi kraftigt fördömer den israeliska ockupationspolitiken och dess metoder. Denna politik strider mot folkrättsliga och humanitära principer och kan aldrig rättfärdigas." Däremot minskade kritiken av PLO och palestinierna. Båda stormakterna kritiserades: Sovjetunionen för invasionen av Afghanistan och kriget där. USA kritiserades främst för dess inblandning i olika länder i Centralamerika: "Det är absurt att påstå att arbetarna, bönderna, studenterna och medelklassen rest sig i Nicaragua, El Salvador och Guatemala därför att någon utländsk makt bett dem göra det. Däremot är det uppenbart att en utländsk makt, Förenta staterna, spelar en avgörande roll när det gäller att hålla vacklande diktaturer under armarna."Under perioden försämrades relationerna med USA av olika anledningar. Ett sådant tillfälle var den så kallade Datasaabaffären där företaget Datasaab sålde ett datoriserat system, i princip en civil version av det svenska STRIL-60, för civil flygledning till Sovjetunionen. Militärt fick systemet sitt elddop i samband med den sovjetiska invasionen av Afghanistan. Då systemet innehöll amerikanska kretskort hade USA vägrat exporttillstånd men systemet, inklusive kretskorten, såldes ändå varpå TV-programmet Aktuellt avslöjade det hela på hösten 1980. Detta ledde till att Sverige vägrades köpa jaktroboten Robot 74 samt motorn till JAS 39 Gripen från USA. Eftersom Datasaab var delvis statligt ansåg USA att den svenska regeringen hade ett medansvar. Affären fortsatte till 1984 när Ericsson, som hade köpt Datasaab, fick böta motsvarande ca 32,5 miljoner svenska kronor till amerikanska staten (senare fördelade så att svenska staten betalade tio och Saab Scania AB 22,5 miljoner).Även vad gäller USA:s roll i Centralamerika rådde det olika uppfattningar mellan Sverige och USA. Utrikesminister Ullsten hade förklarat att USA:s stöd till Duartes militärjunta i El Salvador försvårade möjligheten att få ett slut på inbördeskriget, ett uttalande som USA protesterade emot. Sveriges kritik av detta fortsatte under 1980-talet och blossade upp igen efter att statsminister Carlsson i en debattartikel i Aftonbladet den 3 februari 1988 uppmanade den amerikanska kongressen att rösta nej till president Reagans begäran om ytterligare anslag till contrasgerillan i Nicaragua. Till Nicaragua gav Sverige bistånd till sandinisterna som styrde Nicaragua.Ingemar Dörfer har i sin bok Nollpunkten : Sverige i det andra kalla kriget 1979–1986 (1991) sammanfattat Sveriges officiella säkerhetspolitiska dagordning 1984 i följande tio punkter:
"Sverige erbjuder den tredje vägen mellan kommunism och rå kapitalism. Den demokratiska socialismen är framtidsvägen för jordens folk.
Världsläget i allmänhet och det säkerhetspolitiska läget i Europa i synnerhet kan inte bedömas utifrån enbart västliga informationskällor. En negativ bild av Sovjetunionen är en djävulsbild och hindrar en framgångsrik dialog och korrekta relationer med detta land. Fredsforskning är en fruktbar metod att komma förbi dessa traditionella djävulsbilder.
Tal om verkliga styrkeförhållanden i Europa är ett militariserande av tänkandet och förhindrar fortsatt avspänning. Inga amerikanska euromissiler bör baseras i Europa för att motverka den sovjetiska SS 20-uppbyggnaden.
Krav på fred och frihet också i Östeuropa är korstågsanda och förhindrar fortsatt avspänning. Den europeiska situationen kommer att förbli låst och förstelnad.
Det är vapnen och rustningsdynamiken som skapar spänningar och krigsrisker, inte de reella politiska motsättningarna mellan staterna.
Kärnvapenavskräckning är av ondo som försvarsdoktrin. Kapprustningen är farlig och kan leda till kärnvapenkrig. Reaganadministrationen rör sig i riktning mot en warfighting strategy och försöker dessutom begränsa ett kommande kärnvapenkrig till Europa. Natos doktrin bör i första hand förändras till icke första användning av kärnvapen. Genom sin upprustning stör Reaganadministrationen jämvikten och innebär egentligen det större hotet mot freden.
Ett kärnvapenfritt Europa är önskvärt. Ett steg på vägen är kärnvapenfria zoner i Norden men också i Centraleuropa.
Kärnvapenfrysning, helst i FN-regi, är en metod att bryta den onda rustningsspiralen.
Det är viktigt att tala om rustningsläget i allmänhet och dess allmänna hot mot freden, inte det svenska läget med ubåtskränkningar i synnerhet med det specifika hotet mot den svenska freden. Tal om specifika hot mot Sverige måste tonas ned eftersom det ifrågasätter kålsuparteorin, försämrar Sveriges förhållande till den ena sidan och hotar Sveriges roll som fredsmäklare."
För att göra Sveriges vilja att vara neutral vid en stormaktskonflikt trovärdig satsade Sverige på ett starkt försvar under början av denna period. Försvarsbeslutet 1958 innebar att försvarsanslaget automatiskt räknades upp med 2,5 procent varje år, men den uppräkningen avskaffades i och med Försvarsbeslutet 1968. Försvarsbeslutet 1972 innebar kraftigt minskade försvarsanslag.
Frågan om Sverige skulle ha kärnvapen diskuterades särskilt under 1950-talet. Högerpartiet, Folkpartiet, militärledningen och Dagens Nyheter förespråkade anskaffandet av svenska kärnvapen. Deras argument för var att försvarets stridsvärde var lågt om det inte fanns egna kärnvapen.
Bland socialdemokraterna var åsikterna delade. Statsminister Erlander ville att Sverige inte skulle avstå från möjligheten att skaffa kärnvapen medan utrikesminister Undén var motståndare och menade att riskerna skulle öka; för Sovjetunionen fanns det skäl att slå till mot Sverige för att på så vis sätta de svenska kärnvapnen ur spel. Att det sistnämnda var den sovjetiska uppfattningen bekräftades 1958. I ett samtal som den svenske Moskvaambassadören Sohlman hade med den sovjetiske försvarsstabschefen marskalk Sokolovskij förklarade marskalken att denne var positiv till den svenska regeringens politik syftande till att vara neutral i händelse av krig. Beträffande atomvapenfrågan förklarade Sokolovskij dock att det inte skulle bli möjligt för Sovjetunionen att ta risken att respektera Sveriges neutralitet - om det lade sig till med kärnvapen. Om Sovjet visste att länder som Sverige förfogade över kärnvapen skulle det av säkerhetsskäl vara nödvändigt att redan i början av ett krig gå till anfall för att slå ut dessa vapen.Sverige bedrev ett kärnvapenprogram i olika former 1945-1972; under den mest intensiva perioden med beteckningen "handlingsfrihetslinje"; 1967-1972 befann sig programmet i en avvecklingsfas. Frågan om svenska kärnvapen avfördes definitivt 1968 i och med att Sverige undertecknade icke-spridningsavtalet. En "rest" i form av  Ågesta Kärnkraftverk, startat 1963, utanför Farsta i södra Stockholm var i drift till 1974. Kärnkraftverket i Ågesta var en tungvattenreaktor med möjlighet att producera bränsle till kärnvapen.
Sverige valde i stället på att förlita sig på att hotet om vedergällning med brittiska och amerikanska kärnvapen skulle avskräcka ett sovjetiskt kärnvapenanfall.
Samtidigt förlitade sig Sverige också på att samma amerikanska och brittiska kärnvapen skulle användas mot sovjetiska baser i Baltikum och mot sovjetiska brohuvuden på svensk mark i händelse av ett invasionsförsök. Som en konsekvens av att det på detta vis förutsattes att väst skulle komma till Sveriges hjälp i händelse av krig fokuserades försvaret på fördröjningsstrid. Stora resurser satsades även på att kunna möta en kustinvasion men för att bekämpa uppmarschvägar i inlandet förlitade man sig på hjälp från allierade flygvapen och saknade därför nästan helt egen förmåga att bekämpa dessa. Då flygvapnet var beväpnat med brittiska och amerikanska jaktrobotar, vilka i krig snart skulle ta slut, förutsattes det även att väst skulle förse Sverige med dessa under krigstid.Flygvapnet bestod av inhemska stridsflygplan som Tunnan, Lansen, Draken och Viggen. Avsikten var att i händelse av ofred eller krig sprida de flygande divisionerna över ett stort antal krigsbaser i Bas 60 och Bas 90-systemet. Dessa krigsbaser var även kompletterade med alternativa baser, främst reservvägbaser.
Under 1950-talet hade Sverige, näst Storbritannien, det starkaste flygvapnet i Västeuropa. Hela luftförsvaret var byggt för att försvara Sverige mot fientliga inflygningar från öster eller söder, det visar placeringen av radarstationerna och krigsbaserna. Den luftförsvarssektor som svarade för en stor del av luftrummet mot södra Norge saknade helt radartäckning av västgränsen, trots att de norska flygplatserna Sola och Gardermoen vid en krigssituation skulle användas av det amerikanska bombflyget.Pansartrupperna var utrustade med stridsvagnar som den svenska Stridsvagn S och brittiska Centurion. Infanteriet var utrustade med bärbara pansarvärnsvapen.
SOU 1994:11 Om kriget kommit... Förberedelser för mottagande av militärt bistånd 1949-1969
SOU 2002:108 Fred och säkerhet. Säkerhetspolitiska utredningen. Utrikesdepartementet 2001, www.regeringen.se
SOU 2003:18 Ett diplomatiskt misslyckande: Fallet Raoul Wallenberg och den svenska utrikesledningen. Utrikesdepartementet 2003. www.regeringen.seAgrell, Wilhelm (1991). Den stora lögnen : ett säkerhetspolitiskt dubbelspel i allt för många akter. Stockholm: Ordfront. ISBN 91-7324-394-9 
Bohman, Gösta (1970). Inrikes utrikespolitik : det handlar om Vietnam. Stockholm: Geber 
Bull, Edvard (1982). Norgeshistorien etter 1945. Oslo: Cappelens förlaga. ISBN 82-02-09026-1 
Bjereld, Ulf (1992). Kritiker eller medlare? Sveriges utrikespolitiska roller 1945-1990. Stockholm: Nerenius & Santerus förlag. ISBN 91-88384-08-X 
Dörfer, Ingemar (1991). Nollpunkten : Sverige i det andra kalla kriget 1979-1986. Stockholm: Timbro. ISBN 91-7566-221-3 
Holmström, Mikael (2012, utökad utgåva 2015), Den dolda alliansen: Sveriges dolda NATO-förbindelser.
Hägg, Göran (2005). Välfärdsåren : svensk historia 1945-1986. Stockholm: Wahlström & Widstrand. ISBN 91-46-20273-0 
Kronvall, Olof; Petersson, Magnus (2005). Svensk säkerhetspolitik i supermakternas skugga 1945-1991. Stockholm: Santerus förlag. ISBN 91-89449-71-1 
Myhrberg, Ingemar (1985). Ubåtsvalsen : en motbok till rapporterna från ÖB och Ubåtsskyddskommissionen. Göteborg: Haga Bokförlag. sid. 271. ISBN 91-7734-013-2 
Peterson, Thage G. (2002). Olof Palme som jag minns honom. Stockholm: Bonniers. ISBN 91-0-058042-2 
Törnell, Bernt (2011). Kalla krigets luftförsvar. Lerum: Törnell och Blücher. ISBN 978-91-979865-0-2

Sydneys centralstation (officiellt Central Railway Station, tidigare även kallad Sydney Terminal) är en järnvägsstation belägen i Haymarket i New South Wales i Australien. Stationen invigdes den 4 augusti 1906 och är den tredje i ordningen att tjäna som Sydneys centralstation, belägen strax norr om de tidigare centralstationerna. De allra flesta av delstatens persontågslinjer utgår från eller passerar genom stationen, vilket gör den till ett nav i delstatens persontrafik. Buss- och spårvagnshållplatser i närheten förstärker dess betydelse för resande. Antalet passagerare per vardag uppgick 2012 till 182 100.
Stationen ritades av Gorrie McLeish Blair, som arbetade under Walter Vernon, och uppfördes i två etapper, 1901–1906 och 1915–1921. En omfattande utbyggnad skedde 1917–1929 (huvudsakligen 1922–1926), då åtta nya perronger byggdes för att sköta stadens växande pendeltågstrafik. 1926 sattes det första eltåget i drift vid stationen och så småningom kom alla spår att elektrifieras. Två nya perronger invigdes 1979 och sedan dess har stationen 25 perronger. Sedan 1960-talet har stationen varit föremål för upprustningar och restaureringar, med omfattande arbete utfört på 1980- och 1990-talen inför olympiska sommarspelen 2000. Den senaste restaureringen, som omfattade stationens tornur, slutfördes 2011.
Stationen är kulturskyddad sedan 1999, men har uppmärksammats av National Trust sedan 1980-talet. Utöver själva stationshuset är hela området runt bangården upptaget i kulturskyddsregistret, bland dessa det före detta posthuset Parcels Post Office, som varit av betydelse för stationens posttransporter. Tidigare kulturellt betydelsefulla byggnader och platser, såsom spårområdet Prince Alfred Sidings och vagnhallen West Carriage Shed, har dock rivits.
Järnväg har funnits i New South Wales sedan 1831 då Australian Agricultural Company invigde en kolbana i Newcastle, och förslag på offentliga järnvägar redovisades redan 1842. Trots förslagen kom bygget av en järnväg avsedd för persontrafik att dröja ända till 1850 då bygget av Sydney Railway Companys järnväg mellan Sydney och Parramatta inleddes. Samtidigt som bygget pågick blev företaget beroende av bidrag från kolonin och i december 1854 godkändes ett lagförslag som lät New South Wales köpa företaget och därmed skapa en järnvägsmyndighet.
Den 23 juli 1855 presenterade arkitekten James Wallace sina ritningar för Sydneys första centralstation för regeringen, och den 7 augusti samma år beviljades byggnadstillstånd. Stationen bestod av en perrong i trä som rymdes i en enkel byggnad av korrugerad järnplåt med måtten 30 × 100 fot (cirka 9,1 × 30,5 meter). Det första tåget avgick från Sydney den 26 september 1855. Året efter stationens invigning uppfördes ett lokstall tillsammans med en liknande byggnad för personvagnar samt en godsbyggnad. Samma år förlängdes perrongen till det dubbla genom en tillbyggnad i trä. Längs förlängningens långsida byggdes på andra sidan ett nytt spår som rymde korta persontåg.Då stationen låg i utkanten av staden behövde resenärer som ville åka till stadskärnan byta till hästdragna fordon eller gå till fots. Detta var fallet fram till den 23 december 1861 då en spårväg invigdes mellan stationen och Circular Quay. Spårvägen lades ned den 31 december 1866 och förbindelsen ersattes av hästdragna omnibussar.I mars 1869 invigdes Mortuary Railway Station, som på svenska betyder bårhusjärnvägsstation, nära centralstationen som användes för att lasta avlidna på tåg för transport till nekropolen Haslems Creek Cemetery. Stationsbyggnaden, byggd i sandsten och ritad av arkitekten James Barnet i nygotik, väckte stor uppmärksamhet i media då det ofta poängterades att de avlidna fick en ståtlig stationsbyggnad medan resenärer bara fick ett skjul.När persontrafiken i New South Wales växte visade sig stationen vara otillräcklig och Sydneys första station ersattes 1874.
Sydneys andra centralstation ritades 1871 av arkitekten John Whitton i nyklassisk stil, och bygget påbörjades samma år. När Whitton ritade byggnaden räknade han med att banan skulle förlängas mot stadskärnan, vilket återspeglades i designen. Whittons station byggdes i murtegel, med två genomgående spår inrymda i en banhall, och invigdes 1874. Banhallen försågs med takfönster för att släppa in ljus, men då dessa smutsades ned av föroreningar från ångloken kom banhallen i stället att bli dunkel. Som en del av den nya stationen uppfördes även en två våningar hög administrationsbyggnad väster om stationen.I samband med världsutställningen i Sydney 1879 anlades en ny spårväg mellan centralstationen och Garden Palace, med järnvägsmyndigheten som operatör. Spårvägen var tänkt som en tillfällig lösning på det transportbehov som skulle uppstå under världsutställningen, men då det allmänna mottagandet av spårvägen blev mycket positivt bestämdes det att anlägga fler spårvägar. Stationen förblev en knutpunkt mellan järnväg och spårväg fram tills att den togs ur bruk 1906.Även den nya stationen visade sig vara otillräcklig och innan den togs ur bruk kom elva nya perronger att byggas. Möjligheten att bygga ut stationsområdet begränsades av Redferntunneln i söder, godsbanan mot Darling Harbour i väst och gatan Devonshire Street i norr. En ny station invigdes den 4 augusti 1906 och det sista tåget att använda Sydneys andra centralstationen avgick sent på kvällen samma dag.
I december 1856 kom John Whitton till New South Wales, anställd som chefsingenjör på New South Wales Railways. Efter två månader hade det blivit tydligt för Whitton att Sydney behövde en station närmare stadskärnan, vilket han framförde till regeringsutskottet. Whittons förslag omfattade en förlängning med cirka 1,7 kilometer av järnvägen till Hyde Park, där en säckstation skulle uppföras. Förslaget var dock impopulärt då St James' Church och högsta domstolen skulle behöva rivas, vilket tillsammans med den uppskattade kostnaden på 65 000 australiska pund gjorde att Whittons förslag aldrig kom att realiseras. Trots avslaget kom förslag på en station i eller nära Hyde Park att prägla debatten om en förlängning mot stadskärnan i nästan 50 år.
Whitton presenterade 1877 en ny plan för en stor säckstation närmare stadskärnan. Stationen skulle ligga strax norr om hans föreslagna station från 1857, mellan gatorna Hunter och King Street, men krävde fortfarande att St James' Church skulle rivas. Stationsbyggnaden skulle rymma åtta spår och var ritad i renässansstil, med drag av italiensk stil, inspirerad av St Pancras Station i London. Eftersom det hade visat sig impopulärt att bygga järnvägsinfrastruktur ovan jord i Hyde Park skulle en tunnel byggas under parken så att tåg kunde nå stationen. I mars 1879 röstade regeringen emot förslaget, som uppskattades kosta 500 000 australiska pund, då parlamentsledamöter från lantliga områden ansåg att detta skulle bli för dyrt och att pengarna i stället kunde användas för att bygga järnvägar i lantliga valkretsar.
Efter att blivit järnvägskommissarie 1888 initierade Edward Miller Gard Eddy en statlig utredning om en förlängning av järnvägsnätet mot stadskärnan. Utredningen inleddes den 1 maj 1890, och vid dess avslutande hade den undersökt hur järnvägen kunde förlängas till stadskärnan, vilka stadsbanor som skulle anläggas och även behovet och utformningen av en broförbindelse mellan Sydney och North Sydney. Bland dem som yttrade sig i utredningen märks Henry Deane, Edward Miller Gard Eddy och Charles Goodchap. Kommissarierna lade fram ett förslag om att förlänga järnvägen till Hyde Park. Förslaget omfattade en station placerad i det nordvästra hörnet av Hyde Park, norr om Park Street, och förutsatte att alla byggnader mellan Park Street och King Street skulle rivas.Hyde Park-förslaget kom dock inte att röstas igenom och Eddy uppmanades att utarbeta en ny plan. Den 3 juli 1891 presenterade han ett nytt förslag som omfattade två stationer. Den första skulle uppföras strax norr om Sydneys andra centralstation, på den plats där Sydney Benevolent Asylum stod, och var avsedd för fjärrtåg. Förslagets andra station var, likt Whittons förslag från 1877, placerad vid King Street och skulle användas av lokal- och pendeltåg. Enligt förslaget skulle St James' Church och New South Wales högsta domstol rivas för att ge plats åt stationen, medan en del av Hyde Park skulle användas för järnvägsinfrastruktur.Under utredningens gång hade New South Wales gått in i en lågkonjunktur som varade 1891–1895, och under perioden krympte kolonins ekonomi med 30 procent. Det svåra ekonomiska läget gjorde att kolonin inte hade råd att bekosta en ny centralstation, så som Eddy hade föreslagit 1891.
Under 1890-talet hade det politiska läget i New South Wales förändrats och genom Sydneys växande befolkning fick staden mer politiskt inflytande. Pendeltrafiken hade visat sig vara mer lönsam än fjärrtrafiken och i april 1896 skrev kommissarierna till premiärministern i New South Wales och järnvägsministern och begärde att centralstationen skulle rustas upp i syfte att höja säkerheten och bekvämligheten för allmänheten. De föreslog att en ny centralstation skulle uppföras i Hyde Parks sydvästra del och på så sätt kunde den del av parken minskas som togs i anspråk av järnvägen. Som med tidigare förslag var den allmänna opinionen emot planen, då det inte sågs som önskvärt att förlora en del av parken. Som ersättning för den del av Hyde Park som skulle tas av järnvägen föreslog kommissarierna att begravningsplatsen Devonshire Street Cemetery skulle omvandlas till park. Kostnaden för detta uppskattades till 600 000 australiska pund.I december 1896 inleddes en statlig utredning för att undersöka det bästa sättet att förlänga järnvägen till stadskärnan. Utredningen tog hjälp av New South Wales Government Railways chefsingenjör Henry Deane, som ritade planer och gjorde kostnadsuppskattningar. Bland planerna som undersöktes av utredningen fanns ett förslag om att bygga en fjärrtågsstation vid Devonshire Street Cemetery, något som järnvägsmyndigheten menade skulle orsaka klagomål och obekvämhet då det skulle innebära att staden skulle ha två centralstationer. Den 1 juni 1897 publicerades utredningsrapporten och i den blev planen St James'-Road Scheme rekommenderad.St James'-Road Scheme byggde på ett förslag från den tidigare statliga utredningen och uppskattades kosta 650 000 australiska pund. I förslaget låg stationen i Hyde Park, mellan gatorna Park Street och St James Road, och detta skulle kräva att 10 av parkens 40 acre togs i anspråk. I samband med undersökningen av planen hade Henry Deane tillfrågats om att rita en station med elva perronger på 700 fot (cirka 213 meter) vardera, varav 600 fot (cirka 183 meter) skulle rymmas i en tåghall. Stationsbyggnaden skulle ha tre våningar, varav två var avsedda som kontor för kommissarierna.St James'-Road Scheme lades fram inför regeringsutskottet Parliamentary Standing Committe on Public Works som också godkände planen. Planeringen av Sydneys tredje centralstation drabbades dock av ett bakslag den 27 juni 1897 då chefskommissarien Eddy avled. Trots att planen hade godkänts av regeringsutskottet kom St James'-Road Scheme inklusive övriga planer rörande en station i Hyde Park att överges i september 1899, då en protektionistisk regering bildades.
I september 1899 bildades en protektionistisk regering i New South Wales med William Lyne som premier och Edward William O'Sullivan som Minister for Public Works. Den 7 december 1899 berättade O'Sullivan för New South Wales underhus om "regeringens vilja att inför underhuset lägga fram nödvändigheten av att snarast möjligt uppfylla en önskan hos den nu avlidne chefkommissarien för järnvägen, herr Eddy, genom att skapa mer plats vid Redfern Railway Station". O'Sullivan berättade vidare att "regeringen nu föreslår att börja [...] genom att utvidga den nuvarande järnvägsstationen i Redfern på så sätt att den ska förlängas över Devonshire Street till det som är känt som Belmore eller Garden Road."
Henry Deane ritade två nya förslag, ett som omfattade en station nära Hyde Park men som inte krävde någon del av parken, och ett annat som placerade den nya stationen strax norr den dåvarande stationen på begravningsplatsen Devonshire Street Cemetery. Devonshire Street Cemetery-planen fick politiskt stöd då det innebar att regeringen inte skulle behöva köpa dyr mark i staden samt att planen inte krävde att Hyde Park förminskades, medan chefskommissarien inte stödde planen då han ansåg att den skulle öka järnvägsmyndighetens ränteutgifter utan motsvarande ökning i omsättningen. Den 7 juni 1900 godkände regeringsutskottet Deanes plan och kostnadsuppskattning för en säckstation vid Devonshire Street Cemetery, och den 11 december samma år röstade parlamentet för lagförslaget som lät stationen uppföras.Deane hade ritat en säckstation med elva perronger på 660 fot (cirka 201 meter) vardera med spårslut mot en centralhall 80 fot (cirka 24,4 meter) bred. Centralhallen och en stor del av perrongerna skulle rymmas i en banhall med ett tak 395 fot (cirka 120 meter) brett och 640 fot (195 meter) långt. Stationsbyggnaden, ritad i fransk renässansstil, skulle uppföras i murtegel och sandsten och vara utformad i avsikt att hålla fotgängartrafik, spårvagnstrafik och vägfordonstrafik undan från varandra. Kostnaden var uppskattad till 421 000 australiska pund, varav 138 000 pund stod för allmänt arbete, 15 000 pund för säkerhetssystem, 223 000 pund för själva stationsbyggnaden och kontor, 5 000 pund för belysning och 30 000 pund för att ändra den redan befintliga stationen. Utöver byggnadskostnaden beräknades kostnaden för markförvärv till ytterligare 140 000 pund för regeringen.År 1901 bildade O'Sullivan på Deanes förslag en nämnd för att bestämma stationens form. Nämnden bestod av Henry Deane, Walter Liberty Vernon (New South Wales delstatsarkitekt), T R Firth (New South Wales Government Railways chefsingenjör för befintliga banor), Charles Ernest Norman (Victorian Railways chefsingenjör för befintliga banor) och Henry Charles Stanley (Queensland Railways chefsingenjör). Norman var bland de ansvariga för formgivningen av Flinders Street Railway Station i Melbourne, och nämnden kom även att verka som projektledning för Flinders Street. Nämnden insåg snabbt att den föreslagna stationen var för liten och utarbetade därför ett nytt stationsförslag. Den nya stationen skiljde sig från den tidigare genom att vara längre, i öst var det en ny flygel som skulle innehålla kontor och det var även planerat att uppföra ett torn.I oktober 1901 presenterade Vernon ritningar av Gorrie McLeish Blair och John Barr, som Vernon övervakade i sitt arbete som delstatsarkitekt, för nämnden och järnvägskommissarierna. Blairs och Barrs ritningar, som båda hyllade Whittons ritning från 1877, var likartade, med skillnaden att Blair hade ritat i italiensk barockstil, medan Barr valt fransk renässansstil. Nämnden tyckte att båda förslagen var lämpliga, men valde till slut Blairs ritningar. Railway Construction Branch, ledd av Deane, ritade planer över stationens stödmurar, avloppsledningar, butiker med mera och även golvplanen. Det var planerat att uppföra en banhall med en bredd på 354 fot (cirka 108 meter). Kostnaden uppskattades av Deane till 610 000 pund.
Det krävdes att många byggnader revs för att ge plats åt den nya stationen. Bland dessa var en depå uppförd 1879 för spårvägen som anlades i samband med världsutställningen 1879, Sydney Female Refuge, Sydney Benevolent Asylum, ett konvent och en prästgård. Begravningsplatsen Devonshire Street Cemetery och bårhuset South Sydney Morgue låg också där stationen skulle uppföras och samtliga kvarlevor från de döda behövdes fjärmas innan bygget kunde börja. Arbetet påbörjades i februari 1901 och en ny begravningsplats invigdes i La Perouse. På båda begravningsplatserna anlades det spårvägar för att underlätta transporten av kvarlevor och minnesmärken. När arbetet var färdigt, ungefär i juni 1902, hade sammanlagt cirka 30 000 kvarlevor och 2 800 minnesmärken flyttats till den nya begravningsplatsen, medan anhöriga hade tagit hand om cirka 8 500 kvarlevor.Den 30 april 1902 lade Edward O'Sullivan hörnstenen till vad som skulle bli Eddy Avenue, ett stycke trakyt från Bowral på 4,5 ton, vid hörnet av Pitt Street. Stationsbyggnaden skulle uppföras i sandsten, som beställdes den 21 juli 1902 från stenbrott belägna i Pyrmont, medan inredningen skulle byggas i marmor beställd från Borenore Quarries nära Orange. Arbetet med pelarna till en bro som skulle ta spårvagnar, vägfordon och fotgängare från gatunivå till perrongnivå inleddes den 7 augusti samma år. Vägen Garden Road revs och en ny väg, som ursprungligen hette New Road, anlades intill platsen för stationsbyggnaden. Den nya vägen blev döpt till Eddy Avenue för att hedra den avlidne chefsjärnvägskommissarien Edward Miller Gard Eddy och invigdes den 2 november 1902.Under det tidiga 1900-talet drabbades New South Wales av torkan Federation Drought, vilket gjorde att delstatens skatteintäkter minskade. Som en följd av de minskande skatteintäkter sänkte delstaten i maj 1903 anslaget till stationsbygget till 10 000 pund i månaden. Trots delstatens minskade anslag hade 3 596 kubikmeter sten lagts och en stor del av byggnaden hade byggts upp till perrongnivån per den 30 juni 1903. Den 26 september 1903 lades tornets hörnsten av New South Wales premier John See. Stenen bär även Edward O'Sullivans och Henry Deanes namn. Det ekonomiska tillståndet försämrades ännu mer under 1903 och från och med december betalade delstaten bara 3 000 pund i månaden för bygget.För att minska kostnaderna rekommenderade Deane i mars 1904 att inte uppföra banhallen och ersätta den med tak på samtliga perronger; detta var även enligt internationell stil där nya stationer, såsom Gare d'Orsay i Frankrike, hade byggts utan banhall. I maj 1904 övertogs ansvaret för bygget av den delstatliga myndigheten Government Architect's Office och Walter Liberty Vernon råddes att färdigställa snarast möjligt de delar av stationen som "skulle räcka för att underlätta öppnande av stationen för offentlig bruk". I detta syfte slutfördes östflygeln i murtegel istället för sandsten och per juni 1906 hade delstaten spenderat 575 000 pund på bygget.
Invigningen av Sydneys tredje centralstation var inte öppen för allmänheten, utan endast för utvalda gäster, och specialspårvagnar kördes mellan Circular Quay och stationen för att transportera gästerna. Klockan elva på morgonen den 4 augusti 1906 tog New South Wales premier och järnvägsminister, Joseph Carruthers, fram en gyllene nyckel och låste upp dörren till biljetthallen. Inne i biljetthallen sålde Charles Alfred Lee, som var minister för public works, den första biljetten. För att fira invigningen hade det anordnats att köra ett specialtåg, bestående av ett ånglok och tio putsade personvagnar, från Sydney till Parramatta. Klockan 11.15, ungefär samtidigt som det första tåget avgick från Sydney 1855, blåste Lee i en gyllene visselpipa och visade en grön flagga med innebörden "klart för avgång" mot tåget.Invigningståget avgick från perrong 12, en av bara tre perronger vars spår var anslutet till nätet (de andra var perrong 11 och 13), medan vanliga tåg fortsatte att använda den gamla centralstationen. Efter rusningstid den 4 augusti, som skedde runt middag, inleddes arbetet att förlänga fler spår mot den nya stationen. Strax innan midnatt den 4 augusti avgick det sista tåget från Sydneys andra centralstation och klockan 05.55 den 5 augusti ankom det första vanliga tåget, Western Mail, till Sydneys tredje centralstation. Den 5 augusti var det spår anslutna till perronger 1–3, 5, 6 samt 11–13, men det dröjde till den 21 oktober innan samtliga perronger var i bruk. Snart efter att den nya stationen togs i bruk inleddes arbetet med att riva den tidigare centralstationen och den sista bågen demolerades den 2 november. Utöver de tretton perrongerna som var upplåtna för persontrafik fanns även fyra perronger väst om perrong 1 som användes för att lasta post- och resegods, samt två perronger öst om perrong 13 för andra ändamål.
Efter invigningen av den tredje stationen reglerades tågrörelser mellan perrongerna och de tre spårpar som ledde till stationen av fyra mekaniska signalställverk. Ett nytt signalsystem, som manövrerades av två signalställverk med hjälp av ett elektropneumatiskt system, togs i bruk mellan den 27 februari och 10 mars 1910. De tidigare mekaniska signalställverken hade tagits ur bruk i april samma år. När pendeltågstrafiken ökade uppstod det kapacitetsbrist och perrongerna 14 och 15 blev upplåtna för persontrafik. Det räckte inte med två nya perronger och den 29 april 1914 invigdes ett nytt spårpar samt fyra nya perronger (16–19), anlagda vid samma nivå som de tidigare perrongerna, tillsammans med ett nytt signalställverk för att leda tågrörelser på de nya spåren. Intill de nya perrongerna fanns även en perrong avsedd för hästtrafik och ett antal sidospår ämnade för ett bryggeri.Åren före första världskriget hade en rad patriotiska evenemang ägt rum nära stationen och under Great White Fleets besök till Sydney blev stationshuset utsmyckat med välkomsthälsning. Vid Battle of Central, som inträffade då ett antal soldater som deltog i upproret i Liverpool 1916 ankom till Sydneys centralstation och möttes av beväpnade vakter, sköts en soldat ihjäl och flera andra, däribland en privatperson, skadades. Stationshuset har fortfarande en skavank från skottlossningen. Efter krigsslutet ställdes en del av Australiens krigsbyte ut vid stationen. Mellan mars 1920 och januari 1923 var en tysk järnvägskanon på 189 ton, som hade tagits av Storbritanniens armé, utställd vid stationen.Mellan 1914 och 1915 utarbetade Government Architect's Office planer över stationshusets andra etapp, vilket skulle fullborda byggnaden som inte hade byggts färdigt 1906. Gorrie McLeish Blair, som var den ursprungliga arkitekten för stationen, var fortfarande anställd vid Government Architect's Office och hade ledande roll när de nya planerna ritades. Att det finns ett nära samband mellan de två etappernas design har tillskrivits Blairs roll som huvudarkitekt. Jämfört med Blairs ursprungliga design gjordes få ändringar, men kupoler och frontoner kom att plockas bort i de nya planerna. Bygget inleddes den 9 augusti 1915, men var drabbat av krigsrelaterad brist på pengar, arbetskraft och byggmaterial. I juni 1918 togs stationens västra flygel i bruk, medan arbetet på östra flygen dröjde eftersom järnvägsmyndigheten hade begärt att stora delar av flygelns skulle kunna användas som matsalar, något som fordrade omfattande ändringar. Stationens tornur kom även att uppföras under perioden och i november 1920 monterades det brittiska urverket. Uret har fyra urtavlor med diameter på 15 fot 10,625 tum (4,84 meter), tillverkade av Randwick Tramway Workshops, med minutvisare på 6 fot 4,5 tum (1,94 meter) och invigdes klockan 10.22 den 12 mars 1921. Tornet har 272 trappor till urtavlorna och är krönt av en kupol med topp 64,3 meter över perrongnivå.
1908 inleddes en statlig utredning med uppdraget att granska hur staden kunde förbättras. Bland dem som yttrade sig i utredningen märks John Bradfield och Walter Vernon. Bland annat argumenterade Vernon för ett system med underjordiska järnvägar i stadskärnan tillsammans med nya perronger vid centralstationen. I utredningens utlåtande, som lades fram 1909, föreslogs att det "enda effektiva sättet att avhjälpa spårvägsträngseln är genom att anlägga ett omfattande system av stads- och förortsjärnvägar." Det regerande politiska partiet, lett av Charles Wade, röstade emot förslaget i juli 1910. I september 1910 röstades en ny regering fram, ledd av arbetarpartiets James McGowan, som med sin Sydneyvänliga inställning 1912 lade fram ett förslag om stadsjärnvägar. Förslaget drogs tillbaka efter att andra politiker hade kallat det för en "slöseriorgie".Som svar på Melbournes plan att elektrifiera sitt pendeltågsnät, som hade godkänts i december 1912, biföll New South Wales järnvägskommissarie den 31 januari 1913 ett förslag om en trespårig järnvägsbana under Sydney, som byggde på 1908 års utrednings planer. Ett lagförslag som skulle möjliggöra kommissariens plan röstades fram av underhuset den 8 oktober samma år, men röstades emot av överhuset sex dagar senare. Med stor marginal valdes arbetarregeringen om i december 1913 och hade då tillräckliga mandat för att klubba igenom förslaget om stadsjärnvägen. Bradfield, som var huvudingenjör vid Railway Construction Branch, skickades på studieresa till utlandet för att bekanta sig med teknik som rörde såväl underjordiska järnvägar som brobygge. Till skillnad från den statliga utredningen, som hade rekommenderat en helt underjordisk järnväg, föreslog Bradfield att anlägga järnvägen delvis under jorden och delvis över jorden, och detta antogs även av regeringen.I sin rapport konstaterade Bradfield att genom att låta elektrifiera järnvägen och köra anpassade tåg kunde Sydneys centralstations kapacitet öka med 220 procent från 24 500 till 78 000 personer under rusningstimmen. Lagförslaget City and Suburban Electric Railways Act, 1915 stadfästes den 13 oktober 1915. För stadsjärnvägen skulle det uppföras åtta nya perronger, vid en högre nivå, medan perrongerna 16–19, en hästperrong och ett antal sidospår skulle avskaffas. De nya perrongerna blev ett skifte i stationsdesign för New South Wales. Tidigare hade stationer präglats av engelska traditioner, medan det nya arbetet hade inspirerats av nordamerikansk teknik. Bland det som skulle uppföras var fyra mittperronger med en längd på 520 fot (cirka 158,5 meter) och som störst 33 fot (drygt 10,0 meter) breda, med tillgång till perronger via trappor till en stor hall i norr och en mindre hall i syd. Båda hallarna skulle uppföras i armerad betong, den norra med ingångar från Eddy Avenue och Chalmers Street, den senare byggd i sandsten i jonisk stil. Den södra hallen skulle ansluta till kulverten Devonshire Street subway, som hade uppförts med den första delen av stationen på 1900-talet. Genom Bradfields bruk av armerad betong för perrongtaken och sten vid ena ingången blev stationen den enda i delstaten med betongperrongstak och bland de sista där sten användes som byggmaterial i stationsbyggnaden.För att anlägga stadsjärnvägen hade delstaten säkrat ett lån från Storbritannien 1916 och förberedande arbete utförts samma år. Bygget inleddes 1917, men avtalet sades upp den 14 mars samma år efter en påstådd affär där såväl byggföretaget som ministrar var inblandade. Bygget togs an av myndigheten Public Works Department, med arbetskraft utgjord av daganställda, fram tills att arbetet slutligen lades ned av regeringen i juni 1917 på grund av penningbrist. Trots penningbristen fortsatte pengar att tilldelas järnvägsprojekt på landet och det dröjde till november 1920, efter att en arbetarregering hade bildats vid valet samma år, innan beslutet togs för att fortsätta. Bygget återupptogs först den 17 februari 1922 och vad som avser centralstationen fortsatte utan ändringar. I sitt utlåtande efter en projektgranskning 1924 gav en statlig utredning starkt stöd för Bradfields planer.De första nya perrongerna att uppföras var 20–23, detta så att de gamla perrongerna 16–19 kunde förbli i bruk. Delstatens första eltåg avgick i tjänst den 1 mars 1926 och använde perrong 18 eller 19 vid den gamla avdelningen. Det dröjde till den 3 oktober samma år innan perrongerna 21 och 23 invigdes, medan perrongerna 16–19 hade tagits ur bruk vid månadsslutet. Mellan november 1926 och januari 1929 togs de andra perrongerna i bruk, medan ytterligare två perronger vid gamla avdelningen hade elektrifierats innan 1930. Den första sträckan av stadsjärnvägen (sträckan till St James) invigdes den 20 december 1926, och ledde till ändringar i personflödet vid stationen. Sedan stationens invigning hade personflödet typiskt rört sig i nordsydlig riktning som resenärer tog sig från tåg till spårvagnar för att fortsätta sin färd mot stadskärnan. Efter att eltåg började köra mot stadskärnan ändrades detta till ett västöstligt flöde eftersom resenärer bytte från tåg som ankom till slutstationen till eltåg som fortsatte mot staden.
Sedan juli 1917 hade stationens Railway Refreshment Rooms skötts av järnvägsmyndigheten.
Som en del av stationens Railway Refreshment Rooms fanns det två matsalar som 1927 rymde sammanlagt 516 personer; 296 på en matsal vid perrongnivå och 320 i en formell matsal på en högre våning. Dessa lokaler hade öppet klockan 05.00–15.00 och klockan 16.00–20.00. För att bemanna dessa fordrades stor arbetskraft och i slutet av 1920-talet sysselsatte verksamheten 234 kvinnor, medan män arbetade i köken, diskrummen, lagerlokalen och undercentralen. Från lagret skickades matvaror och köksredskap till andra Railway Refreshment Rooms runt om delstaten. Ett korridorboende för anställda vid Railway Refreshment Rooms fanns även i stationshuset. Den formella matsalen stängdes på nyårsdagen 1950.Efter stationens slutliga färdigställande 1921 kom järnvägens trafikavdelning av flytta in i de nybyggda kontoren, som blev avdelningens huvudkontor. En trafikledningscentral etablerades på tredje våningen 1930, och finns kvar i stationen. Eftersom antalet anställda vid stationen växte blev det ont om kontorsutrymme och flera av butikslokalerna kom att användas av järnvägsväsendet. För att skapa mer utrymme installerades 1937 ett tak över biljetthallen och det nyskapade området blev kontorslokaler. I september 1952 invigdes en ny biljetthall, Interstate Booking Office, där resenärer kunde boka biljetter på tåg till andra delstater, i lokalen där den ursprungliga kvinnomatsalen hade funnits.En del av Bradfields plan för stadsjärnvägar, och lagförslaget som stadfästes 1915, var järnvägsbanan Eastern Suburbs Railway som skulle löpa mot stadens östra förorter. 1927 beslutade sig den konservativa regeringen att lägga ned ESR-projektet och det dystra ekonomiska tillståndet under stora depressionen gjorde att den följande regeringen inte kunde återuppta det. Åren efter 1932 hade järnvägsnätet blivit försummat av delstaten och inför valet 1947 flaggade regeringen för ett förslag att anlägga 44 engelska mil (cirka 71 kilometer) nya järnvägar, bland dessa Eastern Suburbs Railway. Bygget inleddes 1948, men led av arbetskraft- och materialbrist, vilket gjorde att arbetet fortskred långsamt. En stor del av arbetet blev nedlagt 1952 på grund av en lågkonjunktur och hela bygget lades ned juni 1956. Vid denna tid hade man gjort en stor utgrävning i Chalmers Street bredvid perrong 23 där fyra nya perronger för Eastern Suburbs Railway skulle uppföras. Utgrävningen, som kom att kallas "Chalmers Street Hole" (svenska: Chalmers Street-hål) togs ofta upp i media i syfte att håna regeringar som inte slutförde järnvägen.
En konsultrapport beställd 1961 rekommenderade färdigbyggandet av Eastern Suburbs Railway, men trots detta dröjde det till mars 1967 innan ett lagförslag som erfordrades för att möjliggöra arbetet lades fram. Arbetet återupptogs samma år, och en förbindelse mellan de nya perrongerna och den resterade centralstationen konstruerades 1977. Perrongerna byggdes i två våningar, med perrongerna 24 och 25 direkt under 26 och 27, de lägre två invigdes tillsammans med Eastern Suburbs Railway den 23 juni 1979. Perrongerna 26 och 27 kom aldrig att färdigställas och har därför kallats spökperronger.På 1960- och 1970-talen gjordes flera utredningar om hur stationen bättre kunde knytas ihop med staden. Till följd av ett höghusbygge som pågick i Sydney vid samma tidpunkt föreslogs det även att bygga över bangården, men detta visade sig inte att vara lönsamt. Huvudbiljetthallen renoverades 1964, och försågs även med luftkonditionering. Stationens kvarvarande matsal omvandlades 1965 till en cafeteria och vänthallens mataffärer, som hade öppet dygnet runt, avvecklades. För att fira invigningen av normalspårsförbindelsen mellan Sydney och Perth avgick den 23 februari 1970 det första Indian Pacific från Sydneys centralstation, och en minnestavla avtäcktes. Utöver järnvägsmyndigheten hade även polisen lokaler vid stationen med en matsal och celler där fångar på sin väg till eller från landsfängelser vistades innan de färdades vidare. Polislokalerna avskaffades efter 1970-talet och blev i stället ett kafé.Efter flera decennier av minskat tågresande lanserade delstaten 1980 en plan för att locka fler resande till järnvägen. Som en del av planerna satsades en miljon australiska dollar på att restaurera centralstationen med avsikt att förvandla den från "en bitumenöken till en av världens mest storslagna järnvägsstationer". Arbetet kom att utföras i två etapper och under den första tvättades stationens murtegel och målade glas och nya terrazzogolv lades. Stationens mekaniska informationsskylt från 1906 monterades ned och skänktes till Powerhouse Museum, ersatt av ett datorstyrt system med tio skärmar. För att fira färdigställandet av den första etappen anordnades en bal på stationen den 28 november 1981. Den tidigare biljetthallen Interstate Booking Office byggdes om till en barlokal, som senare döptes till Railway Club Bar, och invigdes i augusti 1982. Restaureringens andra etapp bestod av att städa och laga tornurets sten, urtavlor och urverk och inleddes 1984. Kostnaden för arbetet uppgick till 592 000 dollar och det restaurerade tornuret avtäcktes den 5 mars 1985. Ett minnesmärke över John Whitton, bestående av en minnestavla och en byst, monterades i huvudhallen den 17 juli 1985. En uppfräschning av Devonshire Street Subway på en halv miljon dollar utfördes 1986.
Efter att Sydney blivit vald som värdstad för olympiska sommarspelen 2000 inleddes omfattande arbete vid stationen av den nya regeringen, som avsåg att förbättra kulturskyddet. För att öka framkomligheten för fotgängare öppnades i mars 1993 flera tunnlar under stationen för allmänt bruk. Tidigare hade dessa endast använts för att föra resegods mellan perrongerna och andra delar av stationen. Det fanns även på förslag att bygga ut stationshuset med ytterligare en våning som skulle bli ett köpcentrum, men detta kom aldrig att genomföras. I augusti 1995 lades en plan för stationens förvaltning och bevarande fram. Planen gick ut på att stationens kulturella betydelse är sammanflätad med dess användning som järnvägsstation och utgjorde ramverket för storsaklig upprustning åren 1998–1999. Den 31 augusti 1997 invigdes Sydneys nya spårväg, med en hållplats vid centralstationen på samma plats som det tidigare spårvägsnätverket hållplats.Under upprustningen 1998–1999 förkortades perrongerna 9 och 10 för att förbättra fotgängarflödet mellan pendeltågsperrongerna (16–25) och fjärrtågsperrongerna. Hissar uppfördes i anslutning till pendeltågsperrongerna uppfördes. Även herrtoaletterna, som ursprungligen låg under huvudhallen, anslöts till pendeltågsperrongerna. Nya toaletter anlades intill damtoaletterna. Stationens sten- och perrongtak restaurerades och företag flyttade in i butikslokalerna längs Eddy Avenue, som tidigare huserat järnvägsmyndighetens tryckeri. Barlokalen Railway Club Bar byggdes om till privata snabbmatsrestauranger. Som en följd av att posttrafiken på järnvägen avtog väsentligt på 1980-talet, minskade bruket av postperrongerna väster om perrong 1. En av perrongerna används för att sköta biltrafiken på Indian Pacific, och fyra replikapersonvagnar har uppförts som en del av ett vandrarhem. Vandrarhemmet, som även förfogar över järnvägsväsendets egen före detta postbyggnad, invigdes i augusti 2004.150-årsdagen av järnvägens införande i New South Wales firades 24–26 september 2005 med utställningar på stationen av såväl järnvägsfordon som järnvägsredskap, tillsammans med flera veterantågsavgångar. Stationens 100-årsdag firades den 4 och 5 augusti 2006. Huvudbiljetthallen kom också att renoveras inför 100-årsdagen och invigdes den 4 augusti som Rail Heritage Central. I Rail Heritage Central rymdes en järnvägsbokhandel, ett kontor för ett järnvägsmuseum, utställningsutrymme och kontor åt nybildade Office of Rail Heritage.Tornurets tillstånd hade försämrats så mycket år 2005 att det fattades beslut om en restaurering. Tornet undersöktes och mättes 2006 och ritningar skapades året därpå innan stenarbetet inleddes. Under restaureringsarbetet byttes 358 stenar ut, de största med en vikt på 4 ton, med nya från delstatslagret av sydneysandsten från Pyrmont som liknar den sten stationen och tornet uppfördes i. De allra viktigaste stenbitarna, bland dessa tornets statyer, lagades istället för att bytas ut då dessa ansågs vara av för stor betydelse för att gå miste om. Mest illa däran var tornets sandstenskupoltak, och det beslutades att detta inte skulle restaureras utan i stället övertäcka det med koppar. Kupoler med koppartak är vanliga på andra offentliga byggnader i Sydney. Flaggstången, som var delvis söderrostad, kom också att lagas. Arbetet pågick i 18 månader, och fullbordades 2011.
Stationen består av två delar, den västra delen som består av spår 1–15 som är säckstation samt den östra delen som består av spår 16–25 (och även oanvända 26–27) som är genomgångsstation. NSW Trainlinks samtliga fjärrtågslinjer startar vid Sydneys centralstation, och även de flesta av dess intercitylinjer startar vid eller passerar genom stationen. Fyra av Sydney Trains sju pendeltågslinjer passerar också stationen. Utöver tågtrafiken finns det även en spårvägshållplats och bussterminalen Sydney Coach Terminal. Sammanlagda antalet passagerare som gick in i, och lämnade, stationen varje vardag 2012 uppgick till 182 100, vilket är störst i delstaten.
Flying Junctions är en serie planskilda korsningar mellan Redfern och perrongerna 16–23 som ordnar spåren in i par med samma körriktning, då varje mittperrong betjänas av tåg i endast en riktning. Flying Junctions uppfördes på plats för vagnhallen East Carriage Shed, som kom att ersättes av en mindre vagnhall. Tåg mot Sydney kör längs de högre spåren, och följaktligen kör tåg i motsatt riktning längs de lägre spåren. Detta innebär även att tåg kan byta spår utan att störa trafiken i motsatt riktning. De högre spåren bärs upp av ett betonggolv på pelare av murtegel.
Från Redfern leder två spårpar till bangården, som sedan delas in i tre spårpar där ett par leder till spår 1–4, ett annat till 5–8 och det tredje till 9–15. Detta till skillnad från spårplanet från tiden innan pendeltågsperrongerna uppfördes då det var tre spårpar hela vägen till Redfern. Spår 1–3 är avsedda för fjärrtåg som huvudsakligen körs av NSW Trainlink, men även andra fjärrtåg såsom Indian Pacific använder dessa perronger. Även veterantåg använder dessa spår. Dessa är de enda perronger vid stationen som inte har biljettspärrar. I huvudsak disponerar NSW Trainlinks intercitytåg spår 4–15 med avgångar mot Kiama, Goulburn, Bathurst och Newcastle.
Från spår 16–23 löper fyra spårpar söderut och tre spårpar norrut. Vid invigningen ledde de södra spårparen mot Redfern. Detta ändrades för att ansluta New Southern Railway till nätet och sedan 2000 fortsätter ett av de fyra spårparen mot Wolli Creek via Sydneys flygplats. Mot norr fortsätter två spårpar till Town Hall och ett till Museum. Spåren från perrong 24 och 25 fortsätter i norr mot Town Hall och i syd mot Redfern. Spår 16–25 används av Sydney Trains pendeltåg. Spår 24 och 25 används även av vissa intercitytåg mot Wollongong.
Sydneys centralstation och en mängd intilliggande järnvägsinfrastruktur har tagits med på delstatens kulturskyddsregister State Heritage Register. Utöver själva stationen gäller skyddet även Western Carriage Shed, Prince Alfred Sidings, Parcels Post Office, bangården en del av järnvägsbanan Darling Harbour Goods Line. De närbelägna Railway Institute, Railway Square road overbridge och Regent Street Railway Station har egna inlägg på kulturskyddsregistret. National Trust hade förklarat stationen att vara av stor kulturbetydelse redan cirka 1980, men det dröjde till 1997 innan stationen togs med på delstatens kulturskyddsregister.
West Carriage Shed (svenska: västra vagnhallen) var en av två vagnhallar som uppfördes vid stationen 1906, där personvagnar kunde ställas upp och städas. Med sex spår på 495 fot (cirka 151 meter), rymde hallen 56 vagnar. Hallen och mycket av bangården kring den revs 1998–2002, i samband med en upprustning av Railway Square för att ge plats åt State Rail Authority of New South Wales nya kontorsbyggnad Henry Deane House.
Prince Alfred Sidings bestod av sex spår som används för att ställa upp eltåg och invigdes den 12 november 1926. Spåren, varav ett sträckte sig till Railway Institutes byggnad, var anlagda på platsen för en tidigare godsbangård och det fanns byggnader kvar från 1870-talet. Spåren revs 1999 i samband med att New Southern Railway, som löper via Sydneys flygplats, uppfördes. Även ett transformatorhus från 1926 som förser tågen med spänning och bangården med tryckluft finns på platsen.
Parcels Post Office var ett posthus byggt intill stationen att användas av Postmaster-General's Department. Att posthuset uppfördes intill stationen berodde på den stora roll som järnvägen spelade i posttransporten. Byggnaden, som är avsedd att beskådas från tre sidor, ritades i två etapper av Gorrie McLeish Blair. Den första etappen, som omfattar byggnadens fyra nedersta våningar, ritades 1910 och godkändes av Walter Vernon och de två översta våningarna ritades 1912 och godkändes av George McRae. Byggnaden uppfördes mellan 1912 och 1913 och har stålstomme, golv av armerad betong, väggar i murtegel och en fasad av sandsten. En planerad utbyggnad av byggnadens andra och tredje våningar, som skulle förlängts över stationen, gjordes inte. Byggnaden såldes 1998, och blev ett hotell. Ytterligare våningar under ett mansardtak uppfördes 2000.
Efter att pendeltågsperrongerna invigdes 1926 kom stationen att ha två stinsar, en som ansvarade för slutperrongerna och en för pendeltågsperrongerna. Från och med invigningen kom namnen Central Electric (elektrisk) att användas för pendeltågsperrongerna, medan Central Steam (ånga) användes för slutperrongerna. Även Central respektive Sydney kan ha förekommits. Det sista ångtåget avgick från stationen 1969, och så småningom kom Sydney Terminal att ersätta Central Steam. Namnet Central Railway Station godkändes av namnmyndigheten i mars 1977, medan järnvägsmyndigheten fortsatte att använda enkla Central och Sydney Terminal. I ett försök att förenkla inför olympiska sommarspelen 2000 byttes 1994 namnskyltarna på perrongerna 4–15 från Sydney Terminal till Central, och hela stationen blev Sydney Central i april 1997. Den 9 november 1999 döptes stationen om till Central. Sydney Terminal var åter i bruk 2001, och ett nytt försök att avskaffa Sydney Terminal gjordes 2011. Sedan detta står det "Central (i)" i offentliga tidtabeller för tåg som ankommer till eller avgår från perrongerna 1–15. Stationens trafikplatssignatur är, inom signalmässiga betydelser, sedan 1978 SY som ska uttolkas som Sydney.
Bradfield, John (1926), ”The City Railway” (på engelska), Electrification of Sydney and Suburban Railways, St James, New South Wales: Australian Railway Historical Society New South Wales Division (publicerad 1987), s. 293-372, ISBN 0-909650-20-9 
Brady, I. A. (1979) (på engelska). Eastern Suburbs Railway. St James, New South Wales: Australian Railway Historical Society New South Wales Division. ISBN 0 909650 08 X 
Gunn, John (1989) (på engelska). Along Parallel Lines : A history of the railways of New South Wales. Carlton, Victoria: Melbourne University Press. ISBN 0 522 84387 5 
McKillop, Robert; Ellsmore, Donald; Oakes, John (2008) (på engelska), A century of Central : Sydney's Central Railway Station 1906 to 2006, Redfern, New South Wales: Australia Railway Historical Society New South Wales Division, ISBN 978-0-9757870-6-9 
Oakes, John (2002) (på engelska). Sydney's Central. Redfern, New South Wales: Australian Railway Historical Society New South Wales Division. ISBN 0-909650-56-X
OCP Architects & Office of Rail Heritage (mars 2013) (på engelska). Conservation Project: Central Station Clock Tower. Office of Rail Heritage. http://www.nswrailheritage.com.au/docs/ConservationProjects/RCG_Central_GUIDE.pdf. Läst 28 januari 2014  Arkiverad 28 januari 2014 hämtat från the Wayback Machine.

System of a Down är ett amerikanskt alternativt metalband, grundat 1994 i Hollywood, Kalifornien. Bandet består av sångaren Serj Tankian, gitarristen Daron Malakian, basisten Shavo Odadjian och trumslagaren John Dolmayan. System of a Down släppte sitt självbetitlade debutalbum 1998, men fick sitt kommersiella genombrott 2001 med Toxicity. Tre av bandets album (Toxicity, Mezmerize och Hypnotize) har debuterat på plats 1 på Billboard 200. System of a Downs senaste album Hypnotize lanserades i november 2005.
Bandmedlemmarna har armeniskt, libanesiskt och amerikanskt ursprung. Samtliga bandmedlemmar har släktingar som mördades under det armeniska folkmordet och de tillhör den armeniska diasporan. Även om bandmedlemmar inte vill beskriva System of a Down som ett politiskt band har bandmedlemmar engagerat sig för att sprida kunskap om det armeniska folkmordet och propagerat mot amerikansk militarism och totalitarism.
System of a Down tog ett uppehåll med start den 13 augusti 2006 och under några år framöver arbetade bandmedlemmarna med olika sidoprojekt. Den 29 november 2010 meddelades det att System of a Down hade återförenats och den 10 maj 2011 hölls den första konserten på närmare fem år. Ett sjätte studioalbum har diskuterats inom bandet, men några inspelningsplaner har ännu inte bekräftats. Sedan sin debut har System of a Down sålt över 40 miljoner kopior världen över.
Rötterna till System of a Down ligger i det Los Angeles-baserade bandet Soil som Serj Tankian, Daron Malakian och Shavo Odadjian var med i. De hade alla gått på Rose and Alex Pilibos Armenian School, men på grund av åldersskillnaden dem emellan träffades de inte förrän 1993 när de arbetade på separata projekt i inspelningsstudion Nightingale Studios i Burbank, Kalifornien. Innan Soil grundades spelade Tankian keyboard i bandet Forever Young, Malakian var med i bandet Snowblind och Odadjian hade spelat i bandet Van Buren.Tankian och Malakian grundade Soil och de tog in två andra medlemmar: David "Dave" Hakopyan som basist och Domingo "Dingo" Laranio som trumslagare. Odadjian anslöt sig först till Soil som deras manager; han blev dock mot slutet av Soils verksamma karriär bandets kompgitarrist. Under 1994 lämnade Hakopyan och Laranio bandet eftersom de kände att det inte ledde någonvart. Soil hade då endast uppträtt under en konsert, vilket var på Café Club Fais Do-Do i Los Angeles.Malakian har i efterhand sagt att han inte ansåg att Soil var det band som kändes rätt för honom utan att det först var när System of a Down grundades som han kände sig hemma. Tankian har beskrivit Soils låtar som väldigt komplexa och han hävdade att "man skulle kunna sätta ihop 7 eller 8 System-låtar till en enda Soil-låt." Malakian har sagt att Soils låtar var 6–7 minuter långa och att de var mer som riff snarare än färdiga låtar. Han har beskrivit Soils sound som om System of a Down skulle blandas med Rush och Frank Zappa. Det var när Malakian började komprimera Soils låtar och ge dem verser, refränger och melodislingor som System of a Downs musikstil skapades.Soil skulle senare komma att bli namnet på en låt som inkluderades på System of a Downs debutalbum från 1998 och det är även namnet på en dikt i Tankians poesibok Cool Gardens från 2001.
Efter att Soil hade splittrats 1994 grundade Tankian, Malakian och Odadjian bandet System of a Down, vars namn är baserat på Malakians dikt Victims of a Down. Tankian och Odadjian ansåg dock att ordet "Victim" syftade på svaghet och Malakian föreslog då istället användningen av ordet "System", vilket de andra bandmedlemmarna godtog. Ursprungligen var Odadjian bandets manager, men han antog kort därefter rollen som bandets basist. Ontronik "Andy" Khachaturian fick rollen som trumslagare efter att System of a Down hade sökt en sådan i tre månader. Khachaturian kände Malakian sedan tidigare eftersom de hade spelat i Snowblind tillsammans. Dessa händelser ägde rum under 1994 fram till februari 1995, när bandet till sist hade en färdig uppsättning medlemmar.System of a Down hade problem att få ett första gig eftersom de ännu inte hade släppt någon demoutgivning. Odadjian förklarade att "vi [System of a Down] inte hade några pengar, men vi ville uppträda. Jag jobbade på banken First Interstate och mellan kreditöverföringarna brukade jag ringa till Roxy [Theatre] och säga 'Kan du inte ge oss ett gig? Eddie, ge oss ett gig.' Han [Eddie] svarade då att 'Jag behöver en demokassett. Jag kan inte bara ge bort gig.' Fem minuter senare ringde jag igen. En dag fick Roxy nog och sade 'Okej då! Gå och sälj 75 biljetter.' Vi sålde 150 biljetter." Deras första uppträdande någonsin som System of a Down var på Roxy Theatre den 25 maj 1995.System of a Down släppte fyra obetitlade demokassetter mellan 1995–1997. 1997 ådrog sig Khachaturian en handfraktur på fjärde och/eller femte metakarpalbenet och han lämnade System of a Down för att istället grunda The Apex Theory tillsammans med bland annat den förre Soil-basisten David Hakopyan. System of a Down rekryterade en ny trumslagare vid namn John Dolmayan, som gick med i bandet tidigt under 1997.Under 1997 släpptes även bandets första låt, i detta fall "P.L.U.C.K.", på ett album, nämligen samlingsalbumet April 24. I juli detta år fick musikproducenten Rick Rubin upp ögonen för System of a Down efter deras konsert på The Viper Room i Hollywood, Kalifornien; bandmedlemmarna beskrev själva sina konsert under denna tid som "mörkröda upplevelser." Bandet började samarbeta med Rubin i september 1997 och samma år spelade de in en femte obetitlad demokassett, som låg till grund för deras debutalbum. System of a Down började även samarbeta med skivbolaget Velvet Hammer Music and Management Group och manager för bandet blev David "Beno" Benveniste, som hade påbörjat sitt samarbete med System of a Down under 1996.
I juni 1998 släppte bandet sitt självbetitlade debutalbum System of a Down, som bäst nådde plats 124 på den amerikanska Billboard 200-listan den 8 april 2000. Runt denna tid började System of a Down också att turnera och de var förband åt både Slayer och Metallica innan de själva fick möjligheten att uppträda på Ozzfest. I november 1998 medverkade System of a Down på Chef Aid: The South Park Album med låten "Will They Die 4 You" tillsammans med Mase, Puff Daddy och Lil' Kim. I maj 1999 lanserade bandet Sugar E.P., vilket var deras första EP.Under en konsert på nattklubben The Troubadour i Los Angeles den 4 december 1999 fick Khachaturian, den tidigare trumslagaren, ersätta Tankian som sångare, då denne hade blivit sjuk och inte kunde uppträda. Khachaturian, som från början bara kom till konserten som en åskådare, förklarade att han fick lyssna in sig backstage på System of a Downs debutalbum och lära sig sjunga deras låtar på cirka 45 minuter innan han gick ut och uppträdde på scen. Han beskrev upplevelsen som "passande för dem [System of a Down] och rolig för mig." Andra gästsångare under denna konsert var Jared Gomes, John Garcia, Logan Mader och Jack Osbourne.
Under 2000 släppte bandet "Snowblind", vilket var en coverversion av låten med samma namn av Black Sabbath, på hyllningsalbumet Nativity in Black II: A Tribute to Black Sabbath. System of a Downs andra EP, Limited Edition Tour CD, lanserades även detta år och bandet gjorde sitt första TV-framträdande den 16 mars 2000, med låten "Spiders", på Late Night with Conan O'Brien. Under 2000 turnerade System of a Down på SnoCore Tour tillsammans med banden Incubus, Puya och Mr. Bungle. Detta år medverkade Odadjian och Dolmayan i musikvideon för "Angel's Son" och Tankian medverkade på "Starlit Eyes", där båda låtarna kom med på Snots andra studioalbum Strait Up.
Genombrottet för System of a Down kom 2001, när bandet den 4 september släppte sitt andra album Toxicity. Albumet debuterade på plats 1 på Billboard 200 och den 13 september 2001 rapporterades en försäljning av 222 000 kopior i USA. Albumet låg i topp på Billboard 200 samma vecka som 11 september-attackerna ägde rum och i kölvattnet av dessa attacker tog Clear Channel Communications, den dåvarande ägaren av flest radiostationer i USA, fram en kontroversiell lista under namnet "Clear Channel memorandum". Listan tog upp låtar med "tveksamma låttexter" och rekommenderade att dessa låtar inte skulle spelas på radio. "Chop Suey!" från Toxicity var en av över 150 låtar som nämndes på "Clear Channel memorandum". Trots detta blev "Chop Suey!" en hit och låten nominerades 2002 till en Grammy Award i kategorin Best Metal Performance, men förlorade mot Tools "Schism".Den 3 september 2001, dagen innan Toxicity släpptes, tänkte System of a Down hålla en gratiskonsert för att tacka alla sina fans för deras stöd och denna konsert skulle äga rum på en parkeringsplats i Hollywood. Antalet personer som arrangörerna räknade med skulle få plats på parkeringsplatsen var 3 500 personer, men uppskattningsvis mellan 7 000 och 10 000 personer fanns på plats när konserten skulle börja. På grund av säkerhetsrisken som detta medförde bestämde sig arrangörerna för att ställa in konserten precis innan bandet skulle gå på scen. Dock meddelades inte fansen att konserten var inställd och bandmedlemmarna nekades av arrangörerna att gå upp på scen för att berätta att det inte skulle bli något uppträdande. Fansen väntade i över en timme efter utsatt tid på parkeringsplatsen i hopp om att konserten skulle börja och efter att spänningen hade stigit började fansen att storma scenen. Ett upplopp bröt ut som varade i två timmar och resulterade i att sex personer greps av polisen. För att undvika liknande upplopp valde West Hollywood att ställa in bandets konsert dagen efter, som skulle ha hållits i skivbutiken Tower Records på Sunset Boulevard. Odadjian har i en intervju sagt att denna gratiskonsert som aldrig ägde rum fick stor uppmärksamhet i de lokala medierna, vilket han ansåg kan ha varit en av orsakerna till albumets höga försäljningssiffror veckan efter.Under 2001 var System of a Down på turné i USA och Mexiko tillsammans med Slipknot. Under konserten den 20 oktober 2001 på Van Andel Arena i Grand Rapids, Michigan blev Odadjian trakasserad, etniskt förolämpad och fysiskt misshandlad av några väktare bakom scenen. Han fick efter attacken medicinsk hjälp av arenapersonalen och av polisen på plats. I mars 2003 stämde Odadjian DuHadway Kendall Security, vilket var företaget väktarna ifråga arbetade för. Trots denna incident blev turnén i sin helhet en succé och System of a Down uppträdde på Pledge of Allegiance Tour tillsammans med band såsom Slipknot, Rammstein och Mudvayne.
Inför inspelningen av Toxicity hade 40 låtar skrivits och 33 av dem spelats in, där det slutgiltiga albumet innehöll 14 av dessa låtar. I maj 2002 läckte några av de övriga inspelade låtarna ut på internet under titeln Toxicity II. Denna läcka gjorde bandmedlemmarna mycket upprörda. Malakian beskrev det som att "vi hade förlorat kontrollen över våra egna låtar" och han jämförde det med att "sälja en konstnärs tavla som inte var färdigmålad." Malakian har även sagt att det inte var potentiell förlorad inkomst för bandmedlemmarna som gjorde dem upprörda utan att de låtar som hade läckt ut inte var de bästa versionerna som System of a Down kunde spela in. Bandet bestämde sig för att ta kontrollen över låtarna igen och de begav sig in i studion för att spela in nya versioner av flera av de läckta låtarna. Dessa släpptes sedan i november 2002 på albumet Steal This Album!, som bäst nådde plats 15 på Billboard 200-listan den 14 december 2002. Titeln på albumet är förmodligen inspirerad av Abbie Hoffmans bok Steal This Book, men kan även ses som en sorts respons till de personer som läckte Toxicity II. System of a Down valde att inte marknadsföra Steal This Album! i någon större utsträckning. Endast ett uppträdande skedde i samband med att albumet lanserades och det var en albumsignering på Tower Records i Glendale, Kalifornien. Utöver detta släpptes enbart en singel, "Innervision", från Steal This Album! och en musikvideo spelades in, vilket var till "Boom!".Under denna tid arbetade även några av bandmedlemmarna med andra musikaliska projekt. 2002 grundade Tankian den ideella organisationen Axis of Justice tillsammans med Tom Morello. Enligt Morello uppstod idén om Axis of Justice efter att han och Tankian hade sett några personer i publiken på Ozzfest 2002 som förespråkade rasistiska bilder och symboler. Organisationen påbörjade ett samarbete med Anti-Racist Action kort därefter för att visa på att Axis of Justice främst stod för antirasism och antifascism. Livealbumet Axis of Justice: Concert Series Volume 1 släpptes sedan i november 2004. Tankian samarbetade även med Arto Tunçboyacıyan, vilket resulterade i lanseringen av albumet Serart i maj 2003 och detta år medverkade Tankian på albumet Bird Up: The Charlie Parker Remix Project med låten "Bird of Paradise". Malakian hade 2002 grundat bandet Scars on Broadway tillsammans med Casey Chaos och Zach Hill. I december detta år spelade de in några demolåtar på det som senare skulle bli känt som Ghetto Blaster Rehearsals. En av dessa låtar var en tidig version av "B.Y.O.B.", som System of a Down senare spelade in.
I mars 2003 sade Malakian i en intervju att han "inte hade för avsikt att låta de nästa System-albumen låta exakt som de tre tidigare." Under 2004 pågick inspelningen av vad som skulle bli två stycken album: Mezmerize och Hypnotize. Det första av dessa, Mezmerize, släpptes i maj 2005. På albumet finns bland annat den Grammy Award-vinnande låten "B.Y.O.B.", vilket är en protestlåt mot Irakkriget. Det andra albumet, Hypnotize, släpptes ett halvår senare. Båda albumen nådde plats 1 på den amerikanska Billboard 200-listan. Detta gjorde System of a Down till det femte bandet/artisten någonsin som har haft två album under samma år som debuterat på plats 1 på Billboard 200-listan; de andra fyra är The Beatles, Guns N' Roses, 2Pac och DMX.
Den 7 maj 2005 uppträdde System of a Down på Saturday Night Live. De framförde "B.Y.O.B." som innehåller en del svordomar, bland annat raden "Where the fuck are you?". Svordomarna censurerades av programmets producenter, men mot slutet av låten skrek Malakian ut "Fuck yeah!", vilket inte censurerades. Detta väckte en viss uppståndelse i USA och svordomen har censurerats i senare sändningar av programmet.Under sommaren 2006 gav sig System of a Down ut på en avslutande turné för Mezmerize och Hypnotize. Den 13 augusti 2006 spelade bandet sin sista konsert tillsammans innan uppehållet, som skulle vara i nästan fem år. Denna konsert ägde rum i West Palm Beach, Florida, där bandmedlemmarna förklarade att även om de gjorde ett uppehåll från varandra skulle de återförenas i framtiden. Malakian förklarade det som att "vi [System of a Down] gör inte ett uppbrott. [...] Vi kommer att ta ett långt uppehåll ifrån varandra efter Ozzfest [2006] och göra våra egna saker. Vi har varit System i över 10 år och jag tror att det är hälsosamt för oss att vara ifrån det ett tag och sedan komma tillbaka till det senare." I juli 2018 förklarade Tankian att han var anledningen till att System of a Down gjorde ett uppehåll, vilket till stor del berodde på att han inte var nöjd med den riktning bandet var på väg. Tankian uppgav att det som låg till grund för hans missnöje gällde både den konstnärliga processen och jämlikheten inom bandet, främst berörande ägarskapet av andelarna till System of a Downs låtkatalog.Några månader efter bandets uppehåll hade dokumentärfilmen Screamers premiär. Dokumentären, som syftar till att väcka uppmärksamhet runt det armeniska folkmordet som ägde rum 1915–1923, innehåller intervjuer och konsertmaterial med System of a Down, men Tankian ville göra det klart att det inte var en dokumentärfilm om själva bandet utan att filmens fokus ligger på det armeniska folkmordet. Screamers innehåller även en intervju med en av Tankians släktingar som överlevde folkmordet och det var tack vare denna intervju som Tankian själv valde att medverka i dokumentären. System of a Downs medverkan i dokumentären beskrevs av Ken Hachikian, dåvarande ordförande för Armenian National Committee of America (ANCA), som "väldigt väsentlig i kampen om att för evigt kunna få slut på cykeln av folkmord."2007 nominerades låten "Lonely Day" till en Grammy Award i kategorin Best Hard Rock Performance, men förlorade mot Wolfmothers låt "Woman".
Under 2006 valde Malakian att starta upp Scars on Broadway igen dock utan Chaos och Hill, som hade varit med i bandet under 2002–2003. Dolmayan anslöt sig till Scars on Broadway kort därefter och de båda började söka efter andra medlemmar till bandet. Franky Perez, Danny Shamoun och Dominic Cifarelli gick med i Scars on Broadway och tillsammans uppträdde de för första gången den 11 april 2008 på Whisky a Go Go. Scars on Broadway hade några veckor tidigare släppt sin första singel, "They Say", efter en nedräkning på deras hemsida. Scars on Broadway släppte sitt självbetitlade debutalbum i slutet av juli 2008, men i oktober samma år tog Malakian en paus från bandet eftersom han kände att "han inte var sugen på att turnera." Kort därefter hävdade både Cifarelli och Dolmayan att Scars on Broadway hade upplösts; dock svarade Dolmayan i maj 2009 på ett mer tvetydigt sätt när han fick frågan om Scars on Broadway någonsin kommer att spela in något mer material, då han sade att han inte var säker på om detta kommer att hända men att han saknar det. I augusti 2009 åkte Dolmayan, Perez, Shamoun och Cifarelli till Irak för att uppträda på en USO-konsert. Perez skrev sedan följande på sin Twitter-sida: "Repetitionen gick bra. Jag laddar upp låtlistan innan vi sticker härifrån. Scars-låtarna låter fantastiska, men det är inte detsamma utan D...". Den 16 mars 2010 skrev Greg Watermann, bandets fotograf, på sin Myspace-sida att Scars on Broadway skulle spela ihop igen snart, men att han inte vill bekräfta något mer. Bandmedlemmarna själva meddelade den 13 april 2010 att de skulle uppträda live på The Troubadour i Hollywood den 2 maj samma år. På konserten var Odadjian närvarande under två av låtarna. Den 29 juli 2010 släppte bandet singeln "Fucking".Utöver Scars on Broadway medverkade Malakian på låten "Trouble Seeker" på Cypress Hills album Rise Up från 2010. Dolmayan medverkade 2007 på några låtar på Tankians debutalbum som soloartist, Elect the Dead. I april 2009 rapporterades det att Dolmayan hade provspelat för The Smashing Pumpkins, efter att Jimmy Chamberlin hade lämnat bandet. I juni samma år var Dolmayan med om att starta upp bandet Indicator tillsammans med vännerna Tom Capossela, Ryan Huber och Ryan Murphy. De spelade sin första konsert tillsammans den 22 juli 2009 på The Bitter End i New York. Dolmayan grundade även Torpedo Comics, en återförsäljare av serietidningar, under 2007. Bolaget hade dock vissa ekonomiska svårigheter och under 2010 auktionerades Torpedo Comics lagervaror ut på internet för att kunna betala av sina skulder.
2005, året innan uppehållet, medverkade Tankian på tre av låtarna på Bucketheads album Enter the Chicken, som lanserades via Tankians skivbolag Serjical Strike Records. Det var via detta skivbolag, tillsammans med Reprise Records, som Tankian i oktober 2007 släppte sitt debutalbum som soloartist, Elect the Dead. På albumet spelade Tankian de flesta instrument själv, men han tog hjälp av bland annat Dolmayan för trumspelandet och under liveuppträdanden medverkade kompbandet The F.C.C. Tankian var en av presentatörerna under MTV Europe Music Awards den 1 november 2007. Under de följande åren turnerade Tankian med låtarna från Elect the Dead fast i mars 2010 lanserades livealbumet Elect the Dead Symphony, som hade spelats in den 16 mars 2009 tillsammans med Auckland Philharmonia Orchestra. I september 2010 släppte Tankian sitt andra soloalbum, Imperfect Harmonies.
Odadjian valde att grunda det experimentella hiphopbandet Achozen i maj 2006 tillsammans med RZA, Kinetic-9 och Reverend William Burke. Deras första konsert hölls den 1 december 2006 på Key Club i Los Angeles. Deras första singel "Deuces" lanserades den 22 april 2008 och låten spelas i början av filmen Babylon A.D. från 2008. Den andra låten som Achozen släppte var "Salute/Sacrifice" den 13 november 2009. Ett debutalbum planerades av Achozen under denna tid, men det dröjde till juli 2015 innan några nya låtar släpptes.Förutom arbetet med Achozen startade Odadjian även en konst- och musikportal vid namn urSESSION i början av 2008. Han uppträdde även som discjockey, då under någon av pseudonymerna DJ Tactic eller DJ DecompozeR. Den 27 februari 2009 mottog Odadjian, tillsammans med filmskaparen Carla Garapedian, utmärkelsen GenNext's Community Hero Award av Armenian General Benevolent Union (AGBU) för sitt filantropiska arbete som en förebild för unga armenier i USA.
I september 2006 hävdade Casey Chaos, en av de ursprungliga medlemmarna i Scars on Broadway, att han var en av upphovsmännen till "B.Y.O.B.", som hade lanserats som en singel av System of a Down året innan. Genom Maxwood Music Ltd. krävde han 50 procent royalties istället för de två procent han tidigare hade fått i gåva av Malakian. Maxwood Music Ltd. hade den 2 juni 2006 köpt upp Chaos upphovsrättigheter till "B.Y.O.B.", för $50 000 plus eventuella royalties, och det var nu upp till en domstol att avgöra om Chaos verkligen hade någon upphovsrätt till låten. Upphovsrättsansökan lämnades in till domstol av Maxwood Music Ltd. den 21 februari 2008 och den huvudsakliga rättegången varade mellan 30 november till 8 december 2009. Slutpläderingen i rättegången ägde rum den 4 februari 2010 och den 17 maj samma år kom domslutet, nämligen att Chaos hade förlorat tvistemålet och kvar som de rättmätiga upphovsmännen stod Malakian och Tankian.
I augusti 2008 började rykten spridas om en möjlig återförening av System of a Down inför Eurovision Song Contest 2009, som skulle hållas i Moskva, Ryssland. Tankian förnekade inte dessa rykten utan sade istället att han kunde tänka sig att återförenas med resten av bandmedlemmarna fast på ett villkor, nämligen att bandet skulle få sjunga om det armeniska folkmordet. Tankian kommenterade att "Eurovision skulle bli ett perfekt sätt att få fram detta budskap. Vi måste verkligen tänka igenom detta." Något uppträdande eller någon återförening skedde dock inte vid Eurovision Song Contest 2009. Tankian har vid senare tillfällen sagt att Eurovision förmodligen inte längre är aktuellt för bandet men att det ur ett politiskt perspektiv hade varit en bra idé att vara med där, även om det är förbjudet att ha politiska budskap i låtarna vid Eurovision Song Contest.Den 31 oktober 2009 uppträdde Malakian, Dolmayan, Odadjian och Perez på Odadjians Halloweenfest på Roxy Theatre och de spelade bland annat System of a Down-låten "Suite-Pee" och Scars on Broadway-låten "They Say". Den 20 november samma år uppträdde Malakian, Odadjian och Dolmayan under Chi Cheng Benefit Show i Hollywood. Anledningen till detta var att få ihop finansiellt stöd åt Chi Cheng, tidigare basist i Deftones, som hade legat i koma sedan en bilolycka i början av november 2008. Tankian medverkade inte under konserten utan bidrog istället genom att auktionera ut signerade utgåvor av sin diktbok Cool Gardens, sitt debutalbum Elect the Dead samt en Elect the Dead-affisch. System of a Down-låtar som spelades under konserten var "Aerials" och "Toxicity".
Den 29 november 2010 meddelade System of a Down att de hade återförenats. Dolmayan beskrev den första tiden efter återföreningen som "konstig" och att han själv kände sig obekväm. Enligt Dolmayan dröjde det månader innan bandmedlemmarna kände att det var roligt att uppträda tillsammans igen. Deras första konsert tillsammans på nästan fem år ägde rum i Edmonton, Kanada den 10 maj 2011. Malakian, Odadjian och Dolmayan uppträdde på hyllningskonserten Linkin Park and Friends - Celebrate Life In Honor of Chester Bennington den 27 oktober 2017 på Hollywood Bowl i Los Angeles, Kalifornien till minne av Chester Bennington, som hade avlidit den 20 juli samma år.
Det är ännu oklart om System of a Down kommer att spela in nytt material tillsammans. Odadjian skrev den 20 maj 2013 på bandets Facebook-sida att han, Malakian och Dolmayan gärna ville släppa ett nytt album. Odadjian skrev även att det var Tankian som hindrade dem från att spela in nya låtar tillsammans och han ställde frågan om de resterande bandmedlemmarna skulle söka efter en ny sångare. Detta inlägg raderades kort därefter och ett officiellt uttalande lades istället ut, i vilket det stod att om System of a Down skulle spela in nytt material tillsammans skulle det göras med de medlemmar de hade i dagsläget. I juni 2013 sade Tankian att ett nytt album krävde att bandet hängivet arbetade med det under tre års tid, något han inte såg att han hade tid med vid tillfället. I juli 2014 uttryckte Dolmayan sitt missnöje över att System of a Down inte hade varit i en inspelningsstudio på över nio år och han sade att han själv gärna ville spela in nytt material med resten av bandet. Dolmayan förklarade att en av anledningarna till att System of a Down inte hade spelat in några nya låtar tillsammans var på grund av personliga anledningar. I november 2016 sade Dolmayan att System of a Down arbetade med ett nytt album och att de hade gjort så under de senaste sex månaderna. Vid tillfället fanns det 15 låtar som potentiellt kunde komma med på det nya albumet, men Dolmayan sade att dessa skulle låta annorlunda jämfört med tidigare låtar släppta av bandet. Den 2 juli 2017 sade Odadjian att ett nytt album med System of a Down inte fanns med i planerna inom en snar framtid, vilket även bekräftades av Malakian i maj 2018 och Tankian i augusti samma år.
System of a Down är ett band som gärna experimenterar med olika musikstilar. De brukar främst klassas som ett alternativt metalband, men de har även kategoriserats inom genrerna hårdrock, heavy metal, experimentell rock, nu metal, progressiv metal, progressiv rock, thrash metal, konstrock och avant-garde metal. Malakian sade i en intervju från 2005 att han inte tyckte att System of a Down enbart tillhörde en genre och i en intervju från 2003 sade han följande: "Vi är inte ett armeniskt band, vi är inte ett heavy metalband och vi är inte ett nu metalband. Vi är System of a Down. Folk verkar alltid vilja placera oss inom en viss kategori, men vi passar inte in i någon kategori. Vi är vad rockmusiken har utvecklats till." Malakian har även sagt att han inte tycker om vissa aspekter med gitarrspelandet inom nu metalgenren och att han var glad över att System of a Down inte hade fallit in under denna genre. Tankian har sagt att han tyckte att bandets musikaliska stil kunde jämföras med popmusiken vad det gällde arrangemanget och han ansåg inte att System of a Down var ett progressivt band. Tankian nämnde även att bandet lägger ned mycket tid på att få sin musik att låta som något som ingen har hört förut. Odadjian har sagt att han inte bryr sig om vilka System of a Down jämförs med och att de etiketter som vissa människor sätter på bandet inte har någon som helst effekt på deras musik.System of a Downs låttexter har beskrivits som indirekta, skeva och dadaistiska. Vissa låttexter är inspirerade av dikter som Tankian har skrivit. System of a Down inkorporerar en varierande mängd instrument i sin musik såsom keyboard, elektrisk mandolin, elgitarr, akustisk gitarr, barytongitarr, 12-strängad gitarr, sitar och oud.Malakian har sagt att han personligen har influerats av band såsom Wham!, The Beatles och Slayer medan Odadjian och Tankian nämner Dead Kennedys, Bad Brains, Ozzy Osbourne, Black Sabbath, Metallica och Korn som inspirationskällor. Tankian har även influerats av jazzmusikerna Thelonious Monk, Chet Baker och Miles Davis. Dolmayan har blivit influerad av band och artister såsom Madonna, Lionel Richie, Kiss, Keith Moon, John Bonham, Stewart Copeland, Neil Peart och sin egen far, som var en saxofonspelare. Khachaturian har sagt sig blivit inspirerad av armenisk, grekisk och libanesisk musik samt Wolfgang Amadeus Mozart, Michael Jackson, Stevie Wonder, The Beatles, Pink Floyd, Björk, Metallica, The Prodigy, The Crystal Method, The Chemical Brothers och Underworld. Utöver dessa tidigare nämnda band och artister kan det även spåras influenser av Primus, Suicidal Tendencies och Frank Zappa i System of a Downs musikstil.
System of a Down agerar mycket i antipropagandasyfte inte minst vad gäller det kontroversiella armeniska folkmordet, då samtliga bandmedlemmar har haft släktingar som blev mördade i detta folkmord. Bandet har gjort ett aktivt val att aldrig hålla en konsert i Turkiet eftersom Turkiets regering hävdar att det armeniska folkmordet aldrig ägde rum. Tankian har sagt att om System of a Down skulle ha haft en konsert i Turkiet hade de varit tvungna att tala om det armeniska folkmordet, vilket hade fått dem fängslade. Tankian sade även att ifall bandmedlemmarna hade avstått från att tala om det armeniska folkmordet vid en möjlig konsert i Turkiet hade det varit hyckleri. I en intervju från 2015 nämnde Tankian att han hade ansökt om tillstånd från den turkiska regeringen för att System of a Down skulle få hålla en konsert i landet, men han fick aldrig något svar. Bandet medverkade 2006 i Screamers, vilket var en dokumentärfilm som fokuserade på det armeniska folkmordet. Tankian uppmanade USA:s dåvarande president Barack Obama att erkänna det armeniska folkmordet, vilket han var motvillig till att göra offentligt. System of a Down uppträdde 2015 på Wake Up the Souls-turnén som uppmärksammade att det var hundra år sedan det armeniska folkmordet ägde rum och den 23 april detta år höll bandet sin första konsert i Armenien någonsin.Tankian har sagt att budskapet i System of a Downs låtar handlar om att bryta de sociala normer som finns i samhället och att förmedla känslomässiga upplevelser. System of a Down har öppet protesterat mot USA:s politiska inställning till krig. Låtarna "Temper", "A.D.D. (American Dream Denial)" och "Tentative" är exempel på antikrigslåtar medan "Boom!" och "B.Y.O.B." riktar stark kritik mot USA:s agerande under Irakkriget.Bandmedlemmarna har ett flertal gånger dementerat ryktet om att System of a Down skulle vara ett politiskt band. Odadjian sade i en intervju från 1997 att System of a Down inte var ett politiskt band och Tankian kommenterade att han personligen var emot totalitarism, men att det inte gjorde dem till ett politiskt band. Odadjian har sedan dess upprepade gånger stått fast vid detta uttalande och sagt att bandet skriver om sådant som händer i dagens samhälle och att politik spelar en stor roll i människors liv, men att System of a Down även tar upp andra ämnen såsom sex, droger, livet och döden. Malakian sade i en intervju från 2003 att alla som hävdade att System of a Down var ett politiskt band inte hade lyssnat tillräckligt noga på bandets låtar och i en intervju från 2005 sade han att System of a Downs låtar mer förmedlar ett socialt budskap snarare än ett politiskt budskap. Tankian kommenterade i en intervju från 2000 att System of a Down inte var ett sociopolitiskt band och att de inte hade som avsikt att vara detta heller.System of a Down tar upp ämnen såsom religion och mystik i bland annat låtarna "Science", "Tentative" och "Forest", där den senare har tolkats handla om Bibeln. Tankian har sagt att han "har samma religion som ett träd", vilket han förklarade bestod av den som USA:s ursprungsbefolkning har blandat med buddhism och transcendentala idéer. Malakian sade i en intervju att han ansåg att religion kan vara något underbart för en individ, men att han tyckte det blev problematiskt så fort religionen blev organiserad. Dolmayan har sagt att alla religioner är likvärdigt trofasta och att lärdomen om att religioner kräver att en människa måste mörda andra människor för sin egen överlevnad eller för att skydda landgränser enbart är baserad på rädsla.
Berelian, Essi (2005) (på engelska). The Rough Guide to Heavy Metal. Rough Guides. ISBN 1843534150 
Bertoncelli, Riccardo; Thellung, Cris (2006) (på italienska). Ventiquattromila dischi: Guida a tutti i dischi degli artisti e gruppi più importanti. Baldini Castoldi Dalai. ISBN 9788860181510 
Della Cioppa, Gianni (2010) (på italienska). Heavy Metal: I Contemporanei. Giunti Editore. ISBN 9788809749627 
Hovanissian, Richard (2007) (på engelska). The Armenian genocide: Cultural and ethical legacies. New Brunswick, New Jersey: Transaction Publishers. ISBN 9781412806190 
Myers, Ben (2007) (på engelska). System of a Down: Right Here in Hollywood. The Disinformation Company. ISBN 1932857885 
Perry, Megan (2004) (på engelska). "Daron's Guitar Tunings" i Wired: Musicians' Home Studios: Tools & Techniques of the Musical Mavericks. Hal Leonard Corporation. ISBN 0879307943 
Tankian, Serj (2001) (på engelska). Cool Gardens. MTV Books. ISBN 9780743457415

T-26 var en lätt stridsvagn som användes av Sovjetunionen från 1930-talet till andra världskriget. Den var baserad på den brittiska stridsvagnen Vickers 6-Ton som ansetts vara en av 1930-talets mest lyckade stridsvagnskonstruktioner.
T-26 utgjorde stommen i Röda arméns stridsvagnsstyrkor fram till slutet av 1941. Stridsvagnen tjänstgjorde länge i många andra länders arméer. T-26 ansågs vara en av de bästa stridsvagnarna i världen under nästan ett decennium och sammanlagt tillverkades cirka 12 000 av den. Vid andra världskrigets utbrott skulle dock den föråldrade T-26 snart utklassas av motståndarens stridsvagnar och speciellt av den tyska stridsvagnstaktiken.  Trots att T-26:s rykte befläckades av dess dåliga framgång mot tyskarna var den de facto en stridsvagn att räkna med i början av kriget och användes i hög grad i finska vinterkriget och vid sovjet-japanska gränskriget 1939.
Fram till 1933 tog den Röda armén i bruk minst sex olika stridsvagnsmodeller för att uppfylla försvarskommissarien Michail Tuchatjevskijs önskemål om en mekanisering för hans teori om djuppenetrering.  Dessa stridsvagnar utgjordes av T-26 för understöd av infanteridivisioner, BT-5 för det mekaniserade kavalleriet, T-35 som en tung genombrytningsstridsvagn och T-37/T-38 som ett amfibiefordon och spaningsfordon. 1940 skulle T-26 vara den mest producerade stridsvagnen av dem alla med sina mer än 12 000 tillverkade exemplar.
T-26 var även ämnad att ersätta den föråldrade stridsvagnen T-18 (även kallad MS-1). T-26 föddes 1929 när flera sovjetiska militärer reste till Västeuropa för att välja ut en ny stridsvagnsmodell för egen, inhemsk produktion och för att förbättras.  Ursprungligen försökte den sovjetiska experimentella designavdelningen (OKMO) att tillverka två ”piratkopieprototyper” av den brittiska stridsvagnen Vickers Six-Ton. Dessa kallades för T-19 och T-20, men ingen av prototyperna uppfyllde Röda arméns krav och därför valde man att införskaffa tillverkningslicensen.  Tillverkningen av T-26A, en kopia av den brittiska stridsvagnen, inleddes 1931 efter att man erhållit tillverkningslicensen.. Men Sovjet planerade inte bara att tillverka kopior av Vickers Six-Ton.
Liksom sin brittiska motsvarighet hade T-26A en dubbeltornskonfiguration och bar två kulsprutor; en i varje torn. Den största skillnaden mellan den sovjetiska T-26A och den brittiska Vickers Six-Ton var de rektangulära eldöppningarna för DT-kulsprutorna, till skillnad från de runda eldöppningarna hos originalet. Man hade inledningsvis problem med att regn och snö kom in i motorutrymmet, men det löstes genom att en ny motorhuv installerades efter mars 1932 och den integrerades senare med luftintagets konstruktion. Stridsvagnen utrustades även med högre torn med en utkikspost, medan föraren gavs en siktöppning. Omkring 1 627 stridsvagnar med dubbeltorn tillverkades mellan 1931 och 1933, och 450 utrustades med en 37 mm PS-1 -kanon.  1933 rullade den första stridsvagnen av typ T-26B av produktionsbandet. Den hade bara ett cylindriskt torn och var bestyckad med en 37 mm kanon och en 7,62 mm kulspruta.  Denna kanon skulle dock komma att ersättas av den mera kända 45 mm-kanonen, som baserade sig på den tyska Pak 35/36, som hade införskaffats 1930.  45 mm-kanonen utvecklades till viss mån, när den ursprungliga 45 mm 19K pansarvärnskanonen, utvecklades vid Fabrik Nr 8, 1935 till 45 mm modell 1934. Hos denna nya kanon hade den halvautomatiska mekanismen ersatts av en tröghetsmanövrerad mekanism.  T-26 kunde vara utrustad med upp till tre sekundära kulsprutor av typen 7,62 mm Degtjarev (koaxiellt, bakåt och i luftvärnsmontage).  De flesta T-26-stridsvagnarna som byggdes var av modellen T-26B, även känd som T-26 modell 1933. Det ursprungliga syftet med den uppgraderade eldkraften var att utöka den dödliga räckvidden, så att man skulle kunna slå ut pansarvärnsgrupper - ett jobb som visat sig vara för svårt med den ursprungliga kulsprutebestyckningen.
T-26B kunde medföra 122 skott för den handladdade 45 mm -kanonen. Kanonen kunde avfyra pansarbrytande ammunition med mynningshastighet om 820 m/sek, men även spränggranater med lägre hastighet. Stridsvagnen drevs av en bensindriven GAZ-motor på 91 hästkrafter, vilket gav den en topphastighet på nästan 30 km/h.  Stålskrovpansarets maximala tjocklek var 16 mm, vilket kunde stoppa alla projektiler från lätta kulsprutor, däribland den tyska pansarbrytande 7,92 mm-ammunitionen. Pansaret visade sig dock senare vara för tunt mot nyare tyska pansarvärnsvapen år 1941.  Sovjet gjorde försök att utöka frontpansaret men tillverkningen av T-26 upphörde slutligen till förmån för nyare och mycket förbättrade stridsvagnskonstruktioner, såsom T-34. År 1937 gjorde man ett försök att utrusta många stridsvagnar med luftvärnskulsprutor, samt två strålkastare, ett nytt ledningssystem av typen VKU-3 och en interntelefon av typen TPU-3. T-26:s ammunitionsförråd utökades samtidigt, från 122 till 147 för huvudkanonen. 1938 ersattes det cylindriska tornet av ett koniskt utformat torn, som var bestyckat med samma kanon 45 mm modell 1934.Mellan 1931 och 1940 tillverkades över 12 000 stridsvagnar av modellen T-26. De flesta var av typen T-26B. Så sent som 1940 utgjorde T-26 ryggraden i Röda arméns mekaniseringsutvidgning. På grund av detta och den otillräckliga stridsvagnstaktiken fick Röda armén utstå många motgångar under den tyska invasionen av Sovjetunionen 1941. T-26 gjorde dock en omfattande och värdefull tjänst i det spanska inbördeskriget 1936-39.
Den första skeppslasten T-26B till Spanien anlände den 15 oktober 1936 till den spanska hamnstaden Cartagena som då ockuperades av folkfronten. Denna skeppslast, den första i "Operation C", var den första i raden av flera sovjetiska leveranser av krigsmateriel till den spanska republiken. Den första leveransen anlände med det sovjetiska fartyget Komsomol och omfattade 50 nya T-26B till Spanien. General Krivosjein höll ett vakande sovjetiskt öga över leveransen. Detta i sin tur föranledde tysk och italiensk hjälp till Franco och den första leveransen av Panzer I anlände endast några veckor senare. Båda stridsvagnarna såg sina första strider under nationalisternas offensiv mot Madrid och under belägringen av denna stad. Sovjetunionen levererade sammanlagt 281 T-26B, av vilka hälften föll i nationalisternas händer i slutet av kriget och därefter bildade stommen i den spanska pansardivisionen Brunete fram till 1953.  Därtill levererade Sovjetunionen mer än 50 snabba stridsvagnar av typen BT-5.
Krivoshein hade enbart tio dagar på sig för att förbereda sina pansartrupper för försvaret av Madrid. Den 26 oktober kom order om att åtminstone en del av hans stridsvagnar skulle sändas till Madrids försvar mot nationalisternas framryckning. Oturligt nog bestod Krivosheins styrka enbart av 15 stridsvagnar och bemannades av dåligt utbildade republikanska soldater.  Republikens nya pansartrupper sattes under den spanska kaptenen Paul Armans befäl och användes omedelbart i ett motanfall mot staden Torrejon de Velasco. Trots att offensiven mot de oförberedda nationalistinfanteristerna inledningsvis var framgångsrik kom den dåliga kommunikationen mellan stridsvagnarna att leda till att stridsvagnarna separerades från de understödjande infanteristerna ur överste Enrique Listers infanteribrigad. Detta ledde till att nationalisterna kunde slå ut åtminstone en T-26 och att de resterande stridsvagnarna fick retirera under trycket av ett våldsamt motanfall av nationalisternas infanteri och kavalleribrigad. Trots att T-26:orna lyckats bryta sig igenom linjerna kom Listers infanteri att fortsätta att slåss omkring byn Seseña, vilket gjorde ytterligare infanteristöd omöjligt.  Republikanernas pansarstyrkor kom att lida av liknande problem under hela kriget, vilket formade STAVKAs och Stalins syn på stridsvagnens roll i kriget.
Stalin kom också oavsiktligt att bli den störste leverantören av krigsmateriel till den nationalistiska sidan.  På grund av den sovjetiska stridsvagnens överlägsenhet mot både den italienska stridsvagnen CV-33/35 och den tyska Panzer I övertog nationalisterna många av de erövrade T-26:orna i egen tjänst, och använde dem mot de forna ägarna. Under den republikanska offensiven mot Torrejon erövrades tre T-26, och några dar senare ytterligare fyra. När belägringen av Madrid gick mot sitt slut var antalet erövrade T-26 tillräckligt för att bilda en ad hoc pansarbataljon. Mot slutet av 1937 hade den nationalistiska fronten skapat och utrustat en bataljon enbart för erövrandet av sovjetiska stridsvagnar. Vid slutet av kriget hade 178 T-26B erövrats av Francisco Francos nationaliststyrkor. Av dem var 30 så skadade att de inte kunde användas och de plockades då isär och användes som reservdelar till de återstående. Ytterligare 50 erövrades av olika nationaliststyrkor men kom aldrig att användas.  T-26 bildade ryggraden i de spanska pansarstyrkorna fram tills amerikanskt understöd anlände 1953.
T-26:s inträde i det spanska inbördeskriget skulle leda till många intressanta utvecklingar inom tankkonstruktion och pansarvärnstaktik.  Den mest berömda uppfinningen var den flaska med brännbar vätska (som skulle erhålla namnet Molotovcocktail under vinterkriget) som kastades mot stridsvagnen. Vid kontakt mot skrovet krossades flaskan och den brinnande trasa som placerats i flaskmynningen antände vätskan och kunde immobilisera stridsvagnen ifall man träffade motorutrymmet. En av de intressantare motåtgärderna var nationalisternas experiment med att tillföra en 20 mm luftvärnsautomatkanon av typen Breda på en Panzer I. På så sätt hoppades man kunna penetrera T-26:s tjocka frontpansar. Endast fyra Panzer I 'Breda' tillverkades och projektet avslutades när man började erövra så många T-26B och införlivade dem i sina egna pansarenheter. Man hade även planer på att utrusta en Panzer I med antingen sovjetiska 37 mm pansarvärnskanoner eller sovjetiska 45 mm kanoner som tagits från i övrigt obrukbara T-26B-stridsvagnar. Detta visar på den sovjetiska 45 mm-kanonens dödlighet mot nationalisternas lätta stridsvagnar.  Bristen på information om de senare uppgraderingarna kan betyda att inget av projekten någonsin kom av ritbordet.
Trots T-26:s framgångar i det spanska inbördeskriget var dess dagar räknade. Erfarenheterna från spanska inbördeskriget påverkade den sovjetiska stridsvagnsdoktrinen inför andra världskriget – och bidrog till de katastrofala händelserna på östfronten 1941. Stridsvagnen visade sig även vara ineffektiv mot mera avancerade pansarvärnsvapen och nyare stridsvagnar med bättre beväpning och pansar.
Av de tre främsta stridsvagnsmodellerna som såg strid i spanska inbördeskriget visade sig T-26 vara överlägsen både Panzer I och CV-33. T-26 var den enda stridsvagnen av dessa som var utrustad med en egentlig kanon, till skillnad från kulsprutorna hos de två andra, och trots att den var tyngre, var den lika mobil som sina motståndare. T-26 utnyttjades även i större numerär än både Panzer I och CV-33 sammantaget. Italienarna utrustade slutligen nationalisterna med 155 CV-33 i nio olika leveranser mellan den 26 augusti 1936 och december 1938.  Tyskarna levererade totalt 122 Panzer I i fem olika leveranser.  Sovjetunionen, å andra sidan, levererade 281 T-26B till den spanska republiken fram till 1938. En stor del av dem skulle dock falla i nationalisternas händer. Nedan är en jämförelsetabell för de olika stridsvagnarna i det spanska inbördeskriget.
T-26B:s största övertag mot Panzer I och CV-33/35 var dess 45 mm-kanon. Panzer I kunde penetrera T-26B:s frontpansar under de första striderna genom att använda pansarbrytande 7,92 mm-ammunition - men endast på avstånd under 150 m. Republikanska och sovjetiska stridsvagnsbesättningar motverkade detta genom att ta sig an fienden på räckvidder upp till 1 000 m.  Denna räckviddsfördel vägde tyngre än att alla dessa stridsvagnar hade liknande pansarskydd framåt och att de tyska och italienska stridsvagnarna var något mera mobila. På detta vis kom T-26B att vara ohotad på slagfälten under det spanska inbördeskriget. Den kraftfulla 45 mm-kanonens prestanda var även en orsak till att nationalisterna misslyckat försökte uppgradera Panzer I:s kanon. Den sovjetiska kanonens siktoptik möjliggjorde att man kunde ta upp strid på 3 000 m avstånd.  Nationalisternas pansarvärnsskyttar, med sina PaK 37:or kunde inte skjuta träffsäkert på över 900 m avstånd och trots att nationalisterna även använde den tyska 88 mm-luftvärnskanonen - som i samma roll skulle bli så berömd i andra världskriget - levererades de i för små mängder för att ha någon större inverkan.
1938 uppgraderades T-26B-versionen till C-versionen genom att ståltjockleken i frontpansaret utökades till 25 mm. Detta visade sig vara otillräckligt mot de större pansarvärnspjäserna och stridsvagnen uppgraderades ytterligare en gång. Denna version fick namnet T-26S och togs fram efter att stridsvagnen presterat dåligt mot lätta japanska stridsvagnar under kriget mellan Japan och Sovjetunionen i Mongoliet. Efter det spanska inbördeskriget användes T-26:or i stort antal under det rysk-finska vinterkriget år 1939. Den dåligt koordinerade sovjetiska offensiven kom att leda till att ett stort antal stridsvagnar slogs ut av finländska pansarvärnsvapen och att ett stort antal stridsvagnar kunde erövras. Ytterligare T-26-stridsvagnar skulle erövras under den offensiva finländska fasen av fortsättningskriget. Finländarna ombestyckade även sina Vickers 6-tons stridsvagnar med sovjetiska 45 mm-kanoner och kallade dessa för T-26E. 75 st T-26:or och 19 ombyggda Vickersvagnar fortsatte i finländsk tjänst efter andra världskrigets slut. Problemen i Finland övertygade sovjetledningen att omvärdera värdet av pansar i offensiv krigföring, men påvisade även allvarliga svagheter i Röda arméns pansardivisioner, som inte skulle komma att korrigeras förrän efter de storskaliga förlusterna år 1941 mot de invaderande tyska styrkorna.
Före andra världskriget kom T-26:an att se strid mot japanska stridsvagnar vid Slaget om Chalchin-Gol, under ledning av den sovjetiska generalen Georgij Zjukov. Zjukovs offensiv inkluderade 469 lätta stridsvagnar, av vilka de flesta var av typen T-26. Infanteriet red ofta på stridsvagnarna och pansarbilarna under offensiven för att snabbare nå fram till fienden. Den sovjetiska offensiven var en något förvånansvärd framgång eftersom man tidigare haft problem i Polen samt de större bakslagen som man skulle komma att möta under vinterkriget i Finland. Trots att Sovjetunionen skulle komma att stå som segrare i båda fallen så stod det klart att T-26:an var föråldrad i jämförelse med modernare stridsvagnar, däribland den japanska Type 97 Chi-Ha, den äldre Type 89 Chi-Ro och de tyska stridsvagnar som utnyttjades i Polen, såsom Panzer III och Panzer IV. En av stridsvagnens största problemkällor var det nitade pansaret som inte höll mot direktträffar. Detta åtgärdades med T-26S-versionen där det nitade pansaret byttes ut mot ett tjockare frontpansar med svetsade fogar. T-26S:s pansar hade utökats från 16 mm till maximalt 25 mm med en 55 graders lutning på den övre frontplattan. Tornpansaret utökades till 20 mm med en 45 graders lutning. Till skillnad från T-26B i Spanien använde T-26S maximalt två kulsprutor, av vilka en var monterad bakåt.
En anonym brittisk attaché i den Spanska republiken sa, "Vi måste vara väldigt försiktiga med att dra lärdom från detta krig: med lite skicklighet kan det användas för att "bevisa" vilka förutfattade teorier som helst."  Denna kommentar fälldes med de sovjetiska stridsvagnarnas utveckling under och efter kriget i åtanke.
De stora utrensningarna av officerare i den Röda armén år 1937 kom att kräva marskalk Tuchatjevskijs liv, en av de viktigaste mellankrigstida teoretikerna inom stridsvagnskrigföring. Hans idéer och samtliga framsteg förlorades eftersom det inte fanns någon som tog upp dessa efter hans död. Baserat på de observationer som man gjorde under Spanska inbördeskriget kom man i Sovjetunionen fram till att stridsvagnar var för tungrodda för att framgångsrikt kunna utnyttjas i samband med infanteri. Stridsvagnar rörde sig för snabbt för att infanteriet skulle kunna följa och det fanns ingen klar kommunikationsdoktrin mellan stridsvagnar och infanteri. Därtill vägrade vissa infanterister att åtfölja stridsvagnar och det fanns ingen direkt träning i Spanien för att åtgärda dessa brister. Republikanska stridsvagnar stoppades av pansarvärnskanoner eftersom de saknade infanteriunderstöd. Samverkan mellan de republikanska stridsvagnarna var dålig eftersom radioapparaterna ofta gick sönder eller saknades helt. På grund av dessa operationella svårigheter trodde många sovjetiska militära ledare av den gamla skolan att stridsvagnen inte var ett värdigt krigsvapen, därför nedvärderades stridsvagnens roll betydligt. Ett av de värsta misstagen vid denna tidpunkt var att man uppsköt produktionen av stridsvagnen T-34 och som ett resultat av detta fanns det allt för få avancerade stridsvagnar att sätta emot tyskarna under Operation Barbarossa.Det var först efter den snabba tyska invasionen av Polen och motgångarna i vinterkriget som STAVKA och Stalin övertygades om att T-34:an skulle återintroduceras och ersätta den föråldrade T-26:an och andra stridsvagnar, samt att reformera stora mekaniserade formationer. Detta var dock för lite och för sent trots att inte all utveckling mellan 1 april 1939 och 22 juni 1941 var negativ; en kommission som leddes av den sovjetiske generalen Grigorij Kulik övervakade omorganisationen av de sovjetiska pansarstyrkorna i december 1939. Man fann att de stora mekaniserade styrkor som föreslagits av Tuchatjevskij var för tröga och svåra att koordinera på grund av den stora mängden bepansrade fordon och kommissionen förespråkade en användning av stridsvagnar för infanteriunderstöd i stället för i rena pansardivisioner. Därför planerade Kuli för 15 nya motoriserade divisioner för att ersätta de sovjetiska mekaniserade kårerna. 1940 hade fyra av de femton divisionerna skapats.Den tyska invasionen av Frankrike imponerade på den sovjetiska ledningen och den 6 juli 1940 beslöts det att nio mekaniserade kårer skulle skapas. Mellan februari och mars 1941 beordrades det att ytterligare 20 skulle skapas - samtliga större än det som Tukhachevski hade haft i åtanke. På papper hade den Röda arméns 29 mekaniserade kårer sammanlagt 29 899 stridsvagnar år 1941 – detta stämde dock inte riktigt med verkligheten. I verkligheten fanns det enbart 17 000 stridsvagnar tillgängliga vid denna tidpunkt, vilket betydde att flera av de nya mekaniserade kårerna var ofullständigt utrustade. Därtill utgjordes den stora majoriteten av föråldrade konstruktioner, däribland över 10 000 T-26-stridsvagnar. Vid Operation Barbarossas utbrott den 22 juni 1941 fanns det enbart 1 475 T-34:or och KV-stridsvagnar tillgängliga och dessa var utspridda längs hela fronten - vilket omöjliggjorde samlade anfall. Till exempel: den 3:e Mekaniserade kåren i Litauen utgjordes av 460 stridsvagnar - 109 av dessa var nyare KV-1:or och T-34:or. Denna division var en av de få lyckliga som hade ett större antal moderna stridsvagnar. Men å andra sidan hade hela den 4:e Armén 520 stridsvagnar - alla av den föråldrade typen T-26. På papperet skulle denna armé ha 1 031 nyare medeltunga stridsvagnar. Detta problem återspeglades i hela den Röda arméns pansarstyrkor. Detta faktum spelade en avgörande roll i de sovjetiska motgångarna under 1941 mot den tyska armén.
Under det rysk-finska vinterkriget utnyttjade Sovjetunionen ursprungligen 2 514 stridsvagnar, ett antal som skulle ökas till 6 541 mot slutet av kriget. Förutom rena stridsvagnsbrigader och regementen, som huvudsakligen bestod av tunga stridsvagnar samt lätta stridsvagnar av typen T-26 och BT, var även de sovjetiska infanteridivisionerna utrustade med infanteriunderstödsvagnar av typen T-26. T-26:an skulle därför bli den vanligaste stridsvagnstypen under kriget. Finnarna å andra sidan saknade moderna stridsvagnar och hade enbart ett mindre antal 37 mm pansarvärnskanoner för att skydda sig mot sådana.Tyngre sovjetiska stridsvagnar, såsom T-28 bröt lätt genom de finska försvarslinjerna vid Summas öppna fält eftersom finländarna inte hade någonting att sätta emot dem. De lättare stridsvagnarna samt infanteriet stoppades dock oftast vid skyttegravarna och eftersom de tyngre stridsvagnarna saknade närskydd måste de dra sig tillbaka.Terrängen i Karelen var för svår för att den sovjetiska stridsvagnstekniken skulle kunna utnyttjas. Tillsammans med det dåliga sovjetiska ledarskapet vid denna tidpunkt kom den Röda armén att lida stora förluster. De sovjetiska trupperna, som var tvungna att hålla sig till de fåtaliga vägarna, kom att sträckas ut i långa kolumner som var sårbara för den finska mottitaktiken. De mindre och mera mobila finska förbanden delade upp de sovjetiska trupperna i mindre enheter och besegrade dem en och en. Finländarna kunde välja var man stred och kunde därför koncentrera sina styrkor för att uppnå lokal överlägsenhet, medan mindre styrkor bevakade de övriga inringade sovjetiska trupperna. Bristen på pansarvärnsvapen gjorde att finländarna fick improvisera för att stoppa fientliga stridsvagnar. Ofta isolerades sovjetiska stridsvagnsbesättningar tills de var tvungna att försöka fly genom skogarna. Andra gånger immobiliserades stridsvagnarna genom Molotovcocktails eller genom att man sprängde deras larvhjul med minor, eller att man helt enkelt blockerade drivhjulet med ett trästycke. På detta vis kunde finnarna erövra stora mängder lätta stridsvagnar nästan intakta - ett mycket välkommet tillskott till den finska armén. Även tyngre stridsvagnar immobiliserades på detta sätt, men bristen på tung bärgningsutrustning omöjliggjorde transport till upprustningsställen.
Vid mottistriderna vid Tolvajärvi erövrade finländarna 60 T-26-stridsvagnar, 3 pansarbilar och ett antal bepansrade traktorer av typen Komsomolets. Ytterligare 132 stridsvagnar och 12 pansarbilar erövrades vid Lemetti. Eftersom den omringade enheten var motoriserad var majoriteten av stridsvagnarna av BT-typ - de flesta erövrades intakta.
Vid slagen vid Suomussalmi och Raate förlorade de sovjetiska 163:e och 44:e infanteridivisionerna alla sina 86 stridsvagnar. Finländarna fick härifrån med sig mer än 69 T-26-stridsvagnar och 10 pansarbilar, som till antalet motsvarade hela den förkrigstida finländska pansarstyrkan. Ännu viktigare var erövringen av ett stort antal 45 mm pansarvärnsjäser, vilket utökade skyddet mot stridsvagnar. Vid Pelkosenniemi och Ilomants erövrade finländarna ytterligare 10 stridsvagnar.Sammanlagt skulle finländarna erövra omkring 288 stridsvagnar och 35 pansarbilar under striderna; de flesta av typerna T-26, BT-5 eller BT-7. 167 av dessa reparerades och tillfördes finländska stridsvagnsenheter. Av de 167 vagnarna var tre av typen OT-26 och femtio av typen T-26. Enligt nya ryska källor förlorade Sovjetunionen 2 268 stridsvagnar under vinterkriget – uppskattningsvis 9,2 % av den totala sovjetiska stridsvagnsstyrkan år 1939. I medeltal förstördes 21,6 stridsvagnar per dag.Innan vinterkriget 1939 bestod de finska pansarstyrkorna av 32 föråldrade stridsvagnar av typen Renault FT-17, några Vickers-Carden-Lloyd Mk. IV:or och Model 33:or, som enbart var bestyckade med kulsprutor, samt 26 Vickers Armstrongs 6-ton -stridsvagnar. De senare bestyckades med Bofors 37 mm pansarvärnskanoner vid krigets utbrott men enbart 13 hann fram till fronten i tid för att delta i striderna.Vid slaget vid Honkaniemi den 26 februari, 1940, använde finländarna sina Vickersstridsvagnar för första - och enda - gången mot sovjetiskt pansar under vinterkriget. Resultatet var bedrövligt. Enbart sex Vickersstridsvagnar var i tjänstedugligt skick denna dag och dessa sändes mot de sovjetiska linjerna. Snart därefter tvingades en av vagnarna att stanna vid ett brett dike. De återstående fem vagnarna fortsatte framåt några hundra meter men stötte ihop med dussintals sovjetiska stridsvagnar inne i byn Honkaniemi. De finska stridsvagnarna lyckades slå ut tre sovjetiska stridsvagnar innan de själva slogs ut. I de efterföljande skärmytslingarna förlorade finländarna ytterligare två Vickersstridsvagnar.
Stridsvagnen T-26 utgjorde ryggraden i den Röda arméns stridsvagnsstyrkor under de första månaderna av Operation Barbarossa. Den 1 juni 1941 var den Röda armén utrustad med 10 268 T-26-stridsvagnar av alla modeller. Detta faktum, samt bristen på koordination mellan de olika enheterna ledde till stora svårigheter för den Röda armén mellan juni och augusti 1941. Även i de fall där sovjetiska ledare visade initiativ, såsom vid general Michail Kirponos motoffensiv i sydväst, så var de sovjetiska styrkorna inte tillräckligt koordinerade för att bromsa den tyska offensiven - inte heller var deras stridsvagnar jämförbara med de nyare generationerna av tyska stridsvagnar, såsom Panzer III och Panzer IV. När striderna längs centralaxeln avslutades i augusti 1941, i förberedelse för slutoperationerna kring Kiev och Leningrad, hade den största delen av de sovjetiska pansarstyrkorna antingen förstörts eller erövrats. Trots att också tyskarna hade vissa föråldrade konstruktioner, såsom Panzer I och Panzer II, så var deras styrkor så häftigt koncentrerade att man bröt igenom de sovjetiska linjerna och kunde utnyttja genombrotten. I de fall där sovjetiska mellantunga och tunga stridsvagnar fanns tillgängliga lyckades man ofta uppehålla den tyska offensiven - detta skedde bland annat vid  Raseiniai i Litauen den 24 juni 1941, där ett sovjetiskt motanfall körde över ett spaningsförband tillhörande den 6:e tyska pansardivisionen. Den 1:a tyska pansardivisionen tvingades skynda till hjälp och den tyska offensiven avstannade för ett dygn i detta område. Vid slutet av 1941 hade de flesta T-26-enheterna överförts till andra uppgifter, däribland logistik - och ofta byggdes dessa stridsvagnar om till andra stridsvagnssurrogat genom att man använde deras chassin.Trots att de flesta T-26:or förstörts under de första månaderna av kriget kom några överlevande att användas vid försvaret av Leningrad ända fram till 1944. Vissa T-26:or deltog även i Operation Augustistorm, den sovjetiska invasionen av Manchuriet i mars 1945, där den japanska Kwantungarmén besegrades i grunden.Många T-26:or erövrades relativt oskadda av tyskarna under offensiven - ofta hade de stannat på grund av mekaniska problem. Tyskarna fann att T-26:an led av allvarliga problem med kopplingen, styrapparaturen och lagren. Flera T-26B-stridsvagnar användes av den tyska 3:e SS-divisionen "Totenkopf" där de kallades för Mistbiene-stridsvagnar, ("slamflugor"). T-26B fick den nya beteckningen T-26B 738(r) i tysk tjänst och utnyttjades i hög grad. Även ett stort antal T-26C erövrades av tyskarna och användes på östfronten. Senare under kriget skulle även tyskarna vara tvungna att överge många av dessa stridsvagnar på grund av samma mekaniska problem som tidigare lett till att de kunnat erövras av tyskarna. Många lätta stridsvagnar användes även som traktorer för att dra pansarvärnskanoner och artilleri. Det fanns också fall där dessa stridsvagnar användes i direkt infanteriunderstöd - dessa stridsvagnar kallades för T-26 C740(r).Det skulle förekomma flera ersättningsprogram för T-26:an under andra världskriget. Den ursprungliga ersättningsstridsvagnen var tänkt att vara T-50:an, som tagits i bruk av den Röda armén i februari 1941. Massproduktionen av den sofistikerade T-50:an var tänkt att startas i Leningradfabriken Nr 174 den 1 januari 1941 men stötte på flera tillverkningsproblem. Slutligen kom enbart 50 T-50-stridsvagnar att tillverkas vid fabriken innan den stängdes, plockades ner och flyttades till Omsk i augusti 1941. Försök att återuppta produktionen i Moskva misslyckades. Omskfabriken nr 174 lyckades tillverka ytterligare 15 stridsvagnar av denna typ innan man helt övergick till att tillverka T-34:or. Misslyckandet att tillverka T-50:an i Moskva ledde till konstruktionen av T-60:an. Mellan juli 1941 och tidigt 1943 levererades 5 839 T-60:or till den Röda armén - av dessa togs 5 796 i aktiv tjänst. Ytterligare en ersättningsstridsvagn utgjordes av T-70:an som konstruerats i oktober 1941 som ett projekt vid GAZ-fabrikens designbyrå. T-70 var till stora delar baserad på T-60 för att förenkla tillverkningsprocessen. Senare skulle även T-70:an moderniseras till versionen T-70M. 8 226 T-70:or av alla typer skulle komma att tillverkas. Den sista ersättningsstridsvagnen var den lätta stridsvagnen T-70M med tjockare pansar och en tremansbesättning.
Under fortsättningskriget erövrade finländarna ytterligare 76 stridsvagnar av typen T-26 samt ett stort antal stridsvagnar av andra typer. Av dessa T-26:or reparerades 35 och sändes till pansarförbanden och ytterligare 21 sparades för senare reparation, de sista 20 skrotades. T-26 kom att utgöra stommen i den finska pansardivisionen, men kom gradvis att ersättas av tyska StuG III:or från och med 1943. Det största antalet finska T-26:or som användes under kriget var under sommaren 1944 när sammanlagt 126 olika typer av T-26:or var i tjänst samtidigt, däribland 22 T-26E, 2 T-26 m 1931, 1 OT-26, 63 T-26 m 1933, 32 T-26 m 1937 och 1939, samt 1 T-26 T. Efter andra världskrigets slut kom 94 st T-26:or att förbli i den finska arméns tjänst. Dessa användes som skolningsstridsvagnar och fasades ut gradvis. Några få var i tjänst ända fram till 1959 när de slutligen ersattes av modernare brittiska och ryska stridsvagnar.Likaså utgjorde T-26 ryggraden i den spanska pansardivisionen Brunete. Efter att inbördeskriget avslutats 1939 erhöll man ytterligare T-26:or från Frankrike, dit republikanska styrkor hade tagit sin tillflykt. 1942 hade den spanska armén 139 T-26B-stridsvagnar i tjänst. Efter andra världskrigets slut hade Spanien åtminstone 116 T-26B i aktiv tjänst, tillsammans med 20 Panzer IV, 93 Panzer I, 60 CV-33 och ytterligare 80 kulsprutebestyckade tanketter. T-26:orna organiserades i två bataljoner om 30 stridsvagnar var, tillsammans med en Panzer I ledarvagn, samt ytterligare sex Panzer I Ausf. A och en CV-33 för spaning i varje bataljon. T-26:an skulle inte komma att ersättas förrän 1953 när Spanien och USA skrev under ett avtal om vapenleveranser till Spanien. De första tolv M47 Patton-stridsvagnarna som var tänkta att ersätta T-26_orna anlände till Cartagena i februari 1954.Åtminstone 60 T-26:or såldes till Turkiet på 1930-talet och omkring 82 till Kina. Ett okänt antal, som åtminstone utgjordes av två T-26:or av den första modellen såldes till Afghanistan under samma tidsperiod.
T-26 modell 1932 — dubbeltornig version beväpnad med en 37 mm kanon i ett torn och en kulspruta i det andra. Användes som gruppledarfordon.
T-26 modell 1933 (T-26B) — enkeltornsversion med 45 mm kanon. Den mest tillverkade versionen.
T-26 modell 1938 (T-26C) — nytt semikoniskt torn med lutande pansar. Svetsade fogar.
T-26 modell 1939 (T-26S) — semikoniskt torn, utökat pansar med sluttande chassisidor och svetsade fogar.
T-26A artilleriunderstödsstridsvagn — hade ett större torn med en 76.2 mm haubits av modell 27/32. Chassit var överbelastat och enbart ett fåtal tillverkades.
OT-130 — eldkastarvariant av modell 1933, använde ett större torn, av samma typ som bar 45 mm kanonen, men som saknade kanon.
T-26-T — bepansrad artilleritraktor baserad på T-26:s chassi. Tidiga versioner var icke-bepansrade, de senare T-26-T2:orna var helt bepansrade. Ett litet antal tillverkades 1933 för motoriserade batterier, för att dra 76.2 mm kanoner. Vissa förblev i tjänst fram till 1945.
TN-26 (Tank Nabludatel, "Spaningsstridsvagn") experimentell observationsversion baserad på T-26-T, med en femmansbesättning och radio.
T-26E — under tiden mellan vinterkriget och fortsättningskriget utrustade finländarna sina återstående Vickersstridsvagnar med erövrade sovjetiska långa 45 mm kanoner från erövrade T-26:or. De nya stridsvagnarna kallades för T-26E. De användes i strid mellan 1941–44 och förblev i tjänst fram till 1959.
Appel, Erik et al: Finland i krig 1939-1940 - första delen, 2001, Schildts förlag Ab, Esbo, Finland, Swedish, 261, ISBN 951-50-1182-5
Barjatinskij, Mikhail: Light Tanks: T-27, T-38, BT, T-26, T-40, T-50, T-60, T-70, 2006, Ian Allen, Hersham, Surrey, 96, ISBN 0-7110-3163-0
Candil, Antonio J. (1999). "Aid Mission to the Republicans Tested Doctrine and Equipment" i Armor, 1 mars 1999. Fort Knox, KY: US Army Armor Center. ISSN 0004-2420.
Daley, Dr. John (1999). "Soviet and German Advisors Put Doctrine to the Test" i Armor, 1 maj 1999. Fort Knox, KY: US Army Armor Center. ISSN 0004-2420.
Finegold, Jonathan (2006). "The T-26 in the Spanish Civil War" i Modern War Studies, October 10, 2006. Self-Published.
Franco, Lucas M. (2006). "El Tanque de la Guerra Civil Española" i Historia de la Iberia Vieja, Nr 13. ISSN 1699-7913.
Franco, Lucas Molina: Panzer I: El inicio de una saga, 2005, AF Editores, Madrid, Spain, Spanish, 64, ISBN 84-96016-52-8
García, José María and Lucas Molina Franco: La Brunete, 2005, Quiron Ediciones, Valladolid, Spanish, 80, ISBN 84-96016-28-5
García, José María and Lucas Molina Franco: Las Armas de la Guerra Civil Española, 2006, La Esfera de los Libros, 28002 Madrid, Spanish, 613, ISBN 84-9734-475-8
Glantz, David M.: Stumbling Colossus, 1998, Kansas Press, Lawrence, Kansas, 374, ISBN 0-7006-0879-6
Glantz, David M. and Jonathan M. House: When Titans Clashed: How the Red Army Stopped Hitler, 1995, Kansas Press, Lawrence, Kansas, 414, ISBN 0-7006-0899-0
House, Jonathan M.: Toward Combined Arms Warfare: A Survey of 20th-Century Tactics, Doctrine, and Organization, 1984, U.S. Army Command and General Staff College, Fort Leavenworth, Kansas 66027-6900, 231
Hughes-Wilson, John (2006). "Snow and Slaughter at Suomussalmi" i Military History, 1 januari 2006. ISSN 0889-7328.
Jorgensen, Christer and Chris Mann, Strategy and Tactics: Tank Warfare, 2001, MBI Publishing Company, Osceola, USA, 176, ISBN 0-7603-1016-5
Kantakoski, Pekka: Punaiset panssarit - Puna-armeijan panssarijoukot 1918-1945 (Red tanks - the Red Army's armoured forces 1918-1945), 1998, Ilves-Paino Oy, Hämeenlinna, Finnish, 512, ISBN 951-98057-0-2
Macksey, Kenneth: Tanks: A History of the Armoured Fighting Vehicle, 1970, Charles Scribner's Sons, United States of America, 160, SBN 684-13651-1
Miller, David: Illustrated Directory of Tanks and Fighting Vehicles: From World War I to the Present Day, June 30, 2000, Zenith Press, 480, ISBN 0-7603-0892-6
Muikku, Esa and Jukka Purhonen: Suomalaiset Panssarivaunut 1918–1997 (The Finnish Armoured Vehicles 1918–1997), 1998, Apali, Jyväskylä, Finnish/English, 208, ISBN 952-5026-09-4
Raus, Erhard: Panzers on the Eastern Front: General Erhard Raus and his Panzer Divisions in Russia, 1941–1945, Peter G. Tsouras (ed.), 2002, Greenhill Books, United States of America, 253, ISBN 0-7394-2644-3
Regenberg, Dr. Werner and Horst Scheibert: Captured Tanks Under the German Flag, 1990, Schiffer, United States of America, 49, ISBN 0-88740-201-1
Weeks, John: Men Against Tanks: A History of Anti-Tank Warfare, 1975, Mason Charter, New York, United States of America, 189
Woodel, Rosemary C. (April 2003). Freezing in hell i Military History, Vol. 20 Issue 1. ISSN 0889-7328
Zaloga, Steven J., James Grandsen (1981). Soviet Heavy Tanks. London: Osprey Publishing. ISBN 0-85045-422-0.
Zaloga, Steven J., James Grandsen (1984). Soviet Tanks and Combat Vehicles of World War Two. London: Arms and Armour Press. ISBN 0-85368-606-8.
Ferris, Dave (2000–2003). "Ryssland/Sovjet sektion I (1915 till 1944) Ryssland/Sovjet sektion I (1915 till 1944)", i The Book of Tanks: A Wargamer's Portable Guide to Tanks, Self-Propelled Guns, Armoured Cars, and Personnel Carriers from World War I through the 1990s. Självpublicerad, URL läst 2006-11-10.