
Augustus (latin: IMPERATOR•CAESAR•DIVI•FILIVS•AVGVSTVS), född med namnet Gaius Octavius Thurinus den 23 september 63 f.Kr. i Rom, död 19 augusti 14 e.Kr. i Nola, Italien, var den förste kejsaren av Romerska imperiet och regerade från 27 f.Kr. till sin död. 
Den unge Gaius Octavius Thurinus adopterades av sin släkting Julius Caesar. Han behöll sitt namn efter adoptionen fram till 27 f.Kr. och kallas då vanligen Octavianus. Han efterträdde Caesar efter att denne mördats 44 f.Kr.. Året därefter grundade han tillsammans med Marcus Antonius och Marcus Aemilius Lepidus en militärdiktatur, känd som andra triumviratet. I egenskap av triumvir regerade Octavianus Rom och större delen av dess europeiska besättningar som autokrat, och tog den konsulära makten efter att konsulerna Hirtius och Pansa dött, och han själv återvaldes. Triumviratet krossades av inre strider mellan dessa tre regenter. Lepidus tvingades i landsflykt och Antonius begick självmord år 30 f.Kr. efter nederlaget mot Octavianus i slaget vid Actium 31 f.Kr.
Efter att andra triumviratet upplösts återupprättade Octavianus de yttre fasaderna av Romerska republiken, med den verkställande makten hos den romerska senaten, men i själva verket behöll han sin autokratiska makt. Det tog flera år att utarbeta ramverken för hur en republik skulle styras av en enda härskare, och resultatet blev Romerska imperiet. Till skillnad från diktatorskapet som Caesar och Sulla haft, var kejsarskapet aldrig en befattning; han avböjde att bli diktator när den romerska befolkningen "uppmanade honom att ta plats som diktator". Augustus hade en mängd lagstadgade maktbefogenheter som hade givits honom livet ut av senaten, däribland tribunmakten, konsulbefogenheten, och ensam censor utan att i formellt hänseende vara vald till dessa ämbeten. Källorna till hans makt var en ekonomisk framgång och de tillgångar som han tagit i krig, upprättandet av beskyddsverksamhet och av patronage runt imperiet, lojalitet från åtskilliga militärer och krigsveteraner, auktoriteten som senaten givit honom i form av flera hedersbetygelser, och folkets respekt. Augustus kontroll över större delen av Roms legioner utgjorde ett väpnat hot som kunde användas mot senaten och gav honom möjlighet att blanda sig i senatens beslut. Genom hans förmåga att slå ner opposition i senaten med vapenmakt, blev senaten följsam mot hans upptornande ledarposition.
Augustus regering påbörjade en era av relativ fred, känd som Pax Romana. Bortsett från fortsatta frontkrig, och ett års inbördeskrig om successionen till kejsardömet, var det fred runt Medelhavet i mer än två århundraden. Augustus utvidgade Romerska imperiets territorium, säkrade imperiets gränser mot klientstater, och slöt fred med Parthien med hjälp av diplomati. Han reformerade det romerska skattesystemet, utvecklade vägnät med ett officiellt kurirsystem, upprättade en liten flotta, bildade praetoriangardet, och skapade en offentlig polis och styrkor i Rom. Staden återuppbyggdes till stora delar under Augustus; han skrev en förteckning över vad han uppnått, känd som Res Gestae Divi Augusti, vilken finns bevarad. Vid hans död förklarades han vara en gud av senaten, som skulle dyrkas av romarna. Hans namn Augustus och Caesar upptogs av alla som efterträdde honom, och månaden Sextilis bytte officiellt namn till augusti till hans ära. Han efterträddes av sin styvson Tiberius.
I Bibelns Nya Testamente beskrivs hur Augustus utfärdar en order om hur hela världen (det vill säga hela romerska riket) skall skattskrivas, se Lukasevangeliet 2:1. Inga andra källor nämner någon världsomspännande folkräkning som skulle omfatta hela romerska rikets folk; de som Augustus begärde gällde enbart romerska medborgare; och gjordes i avgränsade områden som Egypten och Syrien . Det är dock möjligt att Augustus folkräkning sammanföll med den lokala skattskrivningen i provinsien Syrien som Quirinius vid den aktuella perioden var verksam i.
Det är klarlagt att den julianska kalendern reformerades av kejsar Augustus vid tidpunkten för Kristi födelse och att man då stadfäste det romerska solåret till att gälla som taxeringsår från den 1/1 till den 31/12 (tidigare hade december månad nämligen 30 dagar).
Augustus föddes i Rom (eller Velletri) år 63 f.Kr. med namnet Gaius Octavius. Hans far, med samma namn, tillhörde en respekterad men oansenlig släkt från riddarståndet, gens Octavius, och hade varit guvernör i Makedonien. Strax efter Augustus födelse gav fadern honom hans cognomen Thurinus, troligen till åminnelse av sin seger vid Thurii över slavar som hade gjort uppror. Hans mor Atia var systerdotter till Julius Caesar. Octavianus tillbringade sina första år i sin morfaders hus nära Veletrae (dagens Velletri). 
År 59 f.Kr., när Octavianus var fyra år, avled hans far. Han växte upp med sin mor och sin styvfar Lucius Marcius Philippus. År 52 eller 51 höll Octavianus gravtal över sin mormor Julia Caesaris, Julius Caesars äldre syster. Han blev fyra år senare myndig att bära sin toga virilis, och valdes in till Collegium Pontificum år 47 f.Kr.Året därpå, 46 f.Kr., sattes han att ansvara för Olympiska spelen som hölls för att ära Venustemplet som Julius Caesar hade låtit bygga. Enligt Nikolaus av Damaskus ville Octavianus deltaga i Caesars kampanj i Afrika men lät bli när Atia protesterade. Samma år gav hon sitt medgivande till att han följde Caesar till Hispania där han planerade att strida mot den avlidne Pompejus trupper, men han blev sjuk och var oförmögen att resa.
När han tillfrisknat seglade han till fronten men led skeppsbrott. Efter att ha nått land med några följeslagare lyckades han ta sig genom fiendens territorium till Caesars läger, vilket imponerade mycket på hans morbror. Velleius Paterculus uppger att Caesar därefter lät den unge mannen dela hans vagn. Tillbaka i Rom lät Caesar deponera ett nytt testamente hos vestalerna, där han gjorde Octavianus till huvudarvinge.
När Julius Caesar dödades på Idus Martiae (15 mars) år 44 f.Kr., studerade Octavianus och genomgick militär utbildning i Apollonia, Illyricum. Han avvisade rådet han fick från några officerare att ta tillflykt bland trupperna i Makedonien, och begav sig i stället till Italia för att utröna vilka politiska utsikter han hade. Efter att ha landstigit i Lupiae nära Brundisium fick han kännedom om innehållet i Caesars testamente, och först då beslutade han sig för att bli Caesars arvinge både politiskt och ekonomiskt. Eftersom Caesar saknade legitima arvingar vid liv (hans dotter Julia hade dött 54 f.Kr.), hade han adopterat sin släkting Octavianus som sin son och arvtagare. Med anledning av adoptionen, antog Octavianus namnet Gaius Julius Caesar. Romersk tradition föreskrev att han också skulle använda namnet Octavianus för att ange sitt biologiska ursprung. Dock saknas bevis för att han någonsin använde namnet, som skulle ha uppenbarat hans enkla bakgrund. Marcus Antonius framförde senare anklagelsen att Octavianus hade erhållit adoptionen för sexuella tjänster, men Suetonius betecknar Antonius beskyllning som politiskt skvaller.För att framgångsrikt kunna inträda i gräddan av den politiska hierarkin i Rom, räckte inte Octavianus redan kringskurna kassa. Han fick ett varmt välkomnande av Caesars soldater i Brundisium, och sedan begärde han de medel som Caesar avsatt till kriget mot Parthien i Mellanöstern. De uppgick till 700 miljoner sestertier och förvarades i Brundisium, eftersom detta var basen för Italiens militära operationer i öst. En senare undersökning av senaten om vad som hänt med de försvunna medlen, som tillhörde statskassan, ledde inte till några åtgärder mot Octavianus, eftersom han senare använde dessa pengar till att rusta trupperna mot senatens ärkefiende Marcus Antonius. Octavianus gjorde ett annat dristigt drag 44 f.kr. när han sanktionerade den årliga tributen som sändes från Roms provinser i Främre orienten till Italien, utan att ha officiell tillåtelse att göra detta. Octavianus började förstärka sina egna styrkor med Caesars krigsveteraner och trupper som avsatts för kriget mot Parthien, och samlade stöd genom att framhäva sin ställning som Caesars arvinge. Under tåget mot Rom genom Italien övervann Octavianus genom sin närvaro och sina pengar de krigsveteraner som var stationerade i Campania på sin sida. I juni hade han samlat en armé på 3000 lojala veteraner, och betalade dem 500 denarii var.
När han anlände till Rom den 6 maj 44 f.Kr., fann Octavianus konsuln Marcus Antonius, tidigare Caesars kollega, i en spänd vapenvila med diktatorns mördare. Dessa hade givits allmän amnesti den 17 mars, men ändå drev Antonius de flesta ut ur Rom. Detta berodde på det lovtal som han hade givit vid Caesars begravning i vilket han påverkade den allmänna opinionen mot mördarna. Fastän Marcus Antonius hade ett massivt politiskt stöd, kunde Octavianus ändå utmana honom som ledare för den grupp som stödde Caesar. Marcus Antonius hade förlorat nästan allt stöd från Caesartrogna romare när han första gången opponerade sig mot förslaget att upphöja Caesar till gud. Octavianus misslyckades med att övertala Antonius att lämna Caesars tillgångar till honom, men lyckades få uppbackning av Caesarsympatisörer under sommaren. I september började oratorn, optimaten Marcus Tullius Cicero attackera Antonius i en serie tal, där han utpekade Antonius som det största hotet mot senatens ordning. Med folkopinionen i Rom emot sig och med mandatet som konsul nära att löpa ut, försökte Antonius driva igenom lagförslag som skulle ge honom makten över Cisalpinska Gallien, vilken en av Caesars mördare, Decimus Junius Brutus Albinus, hade utlovat honom som delprovins. Under tiden byggde Octavianus upp en privat armé i Italien genom att rekrytera Caesars veteraner, och den 28 november vann han över två av Antonius legioner med det oemotståndliga erbjudandet om pengar. Antonius insåg faran i att stanna i Rom, där Octavianus stora och mäktiga styrka befann sig, och till senatens lättnad flydde han till Cisalpinska Gallien, som blev hans den 1 januari.
Decimus Brutus vägrade ge upp Cisalpinska Gallien, varför Antonius slog ner honom i Mutina. De resolutioner som romerska senaten antog för att få våldet att upphöra godtogs inte av Antonius eftersom senaten saknade armé att kunna tvinga honom. Detta öppnade en möjlighet för Octavianus som redan hade en stridsduglig armé. Cicero försvarade också Octavianus mot Antonius gliringar om att Octavianus inte tillhörde adeln; han fastslog att "vi har inget mer briljant exempel på traditionell fromhet bland vår ungdom". Detta var delvis ett genmäle mot Antonius uppfattning om Octavianus. Antonius skulle enligt Cicero ha påstått: "Du, grabben har sitt namn att tacka för allt". I denna osannolika allians med ärkemotståndaren mot Caesar, senatorn Cicero, fick Octavianus tillåtelse av senaten att inträda som medlem där den 1 januari 43 f.Kr. och fick rösträtt jämbördig med konsulerna. Octavianus fick därtill imperium (befälsmakt), vilket legaliserade hans egna trupper, och han sändes att bistå konsulerna Hirtius och Pansa, 43 f.Kr., i belägringen. I april 43 f.Kr. besegrades Antonius styrkor vid slaget vid Forum Gallium och slaget vid Mutina, vilket tvingade Antonius att dra sig tillbaka till Transalpinska Gallien. Båda konsulerna stupade dock, varigenom Octavianus ensam fick befäl över deras arméer.Efter att ha tilldelat Decimus Brutus fler belöningar och erkännanden än Octavianus för att ha besegrat Antonius, avsåg senaten att ge Decimus Brutus befäl över de konsulära legionerna, men Octavianus vägrade samarbeta. I stället stannade Octavianus i Podalen, och vägrade gå till offensiv mot Antonius. I juli sände Octavianus en beskickning av centurioner till Rom och krävde att han skulle erhålla de konsulat som blivit vakanta efter Hirtius och Pansa. Octavianus krävde vidare att det dekret som förklarade Antonius för fiende till staten skulle upphävas. När detta tillbakavisades tågade han in i staden med åtta legioner. Han mötte inget militärt motstånd i Rom, och den 19 augusti 43 f.Kr. valdes han till konsul med sin släkting Quintus Pedius som medkonsul. Under tiden ingick Antonius allians med Marcus Aemilius Lepidus, en annan ledare i gruppen som stödde Caesar.
Vid ett möte nära Bologna i oktober 43 f.Kr. bildade Antonius, Octavianus och Lepidus en junta som de kallade andra triumviratet. Detta var en uttrycklig garanti för stabil makt under fem år och lagstadgades av plebejerna, till skillnad från första triumviratet, som hade grundats av Gnaeus Pompejus Magnus, Julius Caesar och Marcus Licinius Crassus. Triumvirerna iscensatte proskription vilken förklarade 300 senatorer och 2000 equites laglösa, fråntog dem deras egendomar, och, om de inte lyckades fly, deras liv. Orsaken till triumviratets dekret var att de behövde pengar för att betala löner till trupperna inför de kommande sammanstötningarna med Caesars mördare, Marcus Junius Brutus och Gaius Cassius Longinus. De romare som tillfångatog dem som listats under proskriptionen belönades, men egendomarna och tillgångarna behölls av triumvirerna. Denna åtgärd som triumvirerna vidtog drevs längre än till att helt enkelt straffa dem som allierat sig med Caesars mördare. Octavianus invände emot att utfärda proskriptioner i första början eftersom han ville rädda livet på sin nyvunne vän Marcus Tullius Cicero (som skulle listas i proskriptionen). Antonius hat mot Cicero var emellertid okuvligt, och Cicero föll offer vid händelsen. Så många senatorers död möjliggjorde för triumvirerna att fylla deras platser med sina egna bundsförvanter. Detta har kallats "Den romerska revolutionen " av 1900-talshistoriker, och fick långtgående följder genom att det svepte bort den gamla ordningen och lade en stabil politisk grundval för den augusteiska form av ledarskap som skulle komma.Den 1 januari 42 f.Kr. erkände den romerska senaten Caesar som gud över den romerska staten, "Divus Iulius". Octavianus kunde därmed fortsätta driva sin sak genom att trycka på det faktum att han därför var Divi filius, "Guds son". Antonius och Octavianus sände 28 legationer sjövägen för att möta Brutus och Cassius arméer, vilka hade byggt upp sin maktbas i Grekland. Efter dubbelslaget i Philippi i Makedonien i oktober 42 f.Kr. hade den caesariska armén segrat varefter Brutus och Cassius begick självmord. Marcus Antonius skulle senare använda dessa slag för att förringa Octavianus, eftersom Antonius trupper varit de avgörande i båda slagen. Genom att ta äran för dessa segrar kunde Antonius också få Octavianus att framstå som feg, då denne hade lämnat över den militära kontrollen till Marcus Vipsanius Agrippa istället.Efter slagen ingick triumvirerna en ny överenskommelse om territorier. Medan Antonius skulle lämna Gallien, provinserna Hispania och Italia till Octavianus, reste han själv till Egypten där han ingick förbund med drottning Cleopatra VII av Egypten, Julius Caesars tidigare älskarinna och mor till Caesars nyfödde son Caesarion. Lepidus erhöll provinsen Afrika, sviken av Antonius som lämnat Hispania till Octavianus. För Octavianus del kvarstod att besluta var i Italien han skulle anlägga läger åt sina tiotusentals veteraner från kriget i Makedonien, vilka triumvirerna hade lovat att ge avsked från deras plikter. De tiotusentals som hade slagits för Brutus och Cassius, som utan tvekan kunde alliera sig med Octavianus motståndare om de blev missnöjda, krävde också jord. Det fanns ingen mer statligt kontrollerad jord som kunde fördelas till soldaterna. Octavianus hade därmed två valmöjligheter: göra många romare hemlösa genom att konfiskera deras mark, eller låta många soldater bli utan någonstans att slå sig ner, soldater som senare skulle kunna anfalla honom i Rom som hämnd och ödelägga stora delar av landet. Han valde det förra. 18 städer påverkades av de nya bosättningarna, i vilka hela befolkningen fördrevs eller delvis tvingades göra avkall på mark.
Utbrett missnöje med Octavianus på grund av hans soldatbosättningar fick många att sluta upp vid Marcus Antonius bror, Lucius Antonius, som hade stöd av majoriteten i senaten. Under tiden begärde Octavianus skilsmässa från Clodia Pulchra, Fulvias dotter med sin första make Publius Clodius Pulcher. Eftersom äktenskapet aldrig fullbordats återlämnade han henne till hennes mor. Fulvia, Marcus Antonius hustru, beslutade sig då för att gå till handling. Tillsammans med Lucius Antonius upprättade hon en armé för att slåss för Antonius rätt mot Octavianus. Genom att gå emot Octavianus tog Fulvia och Lucius en politisk risk som kunde kosta dem deras liv, eftersom den romerska armén fortfarande var beroende av triumvirerna för sina löner. Lucius och hans allierade slogs ner i Perusia (dagens Perugia), där Octavianus tvingade dem att kapitulera i början av år 40 f.Kr. Lucius och hans armé benådades på grund av släktskapet med Marcus Antonius, Österns starke man, medan Fulvia sändes i exil till Sicyon. Octavianus visade dock ingen nåd mot massorna som slutit upp runt Lucius; den 15 mars, årsdagen för mordet på Julius Caesar, lät han avrätta 300 senatorer och equester för förbund med Lucius. Perusia ödelades och brändes som varning för andra städer. Denna blodiga händelse förmörkade Octavianus karriär och kritiserades av många, som till exempel den augusteiska poeten Sextus Propertius.Sextus Pompejus, son till den förste triumviren Pompejus, medlem av republikanska partiet, och inte Caesarsympatisör, erhöll Sicilien och Sardinien som del av en överenskommelse med andra triumviratet som nåddes 39 f.Kr. Octavianus gjorde kortvarigt en lyckosam allians när han 40 f.Kr. gifte sig med Scribonia, dotter till Lucius Scribonius Libo som var en av Pompejus bundsförvanter. Scribonia nedkom med Octavianus enda barn inom äktenskapet, Julia, som föddes samma dag som han skildes från Scribonia för att gifta om sig med Livia Drusilla, lite drygt ett år efter äktenskapet.Under tiden i Egypten hade Antonius haft en kärleksaffär med Cleopatra VII, som resulterat i tre barn Alexander Helios, Cleopatra Selene II och Ptolemaius Philadelphus. Antonius var medveten om att hans relation med Octavianus höll på att försämras och lämnade Cleopatra. Han avseglade mot Italien 40 med en stor här för att erbjuda Octavianus motstånd, och lade till vid Brundisium. Denna nya konflikt visade sig dock oregerlig för både Octavianus och Antonius. Deras centurioner, vilka hade blivit politiskt betydelsefulla personer, vägrade slåss med hänvisning till deras cesariska ideal. I Sicyon dog Antonius fru Fulvia plötsligt under hans besök. Fulvias död och deras arméers vapenvägran fick de två triumvirerna att sluta fred med varandra. Hösten 40 förlikades Octavianus och Antonius med fördraget i Brundisium. Lepidus skulle stanna i Afrika, Antonius i Östern, Octavianus i Västern, medan den italiska halvön skulle vara öppen för dem alla till rekrytering av soldater. I själva verket var avtalet oanvändbart för Antonius som befann sig i Östern. För att ytterligare cementera relationen med Marcus Antonius, gav Octavianus sin syster Octavia minor till Marcus Antonius som hustru senare under året 40. Under deras äktenskap födde Octavia två döttrar, Antonia major och Antonia minor.
Sextus Pompejus hotade Octavianus i Rom genom att förbjuda att skepp med säd nådde den italiska halvön över Medelhavet. Pompejus egen son fick ansvar över sjöfarten och för att framkalla storskalig svält i Italien. Pompejus kontroll över havet föranledde honom att anta namnet Neptuni filius, "Neptunus son". Ett temporärt fredsavtal ingicks 39 f.Kr. med fördraget i Misenum; blockaden mot Italien lyftes när Octavianus givit Pompejus Sardinien, Korsika, Sicilien och Peloponnesos, och säkrat honom en framtida position som konsul år 35 f.Kr. Det territoriella avtalet mellan triumvirerna och Sextus Pompejus började haverera när Octavianus skilt sig från Scribonia och gift om sig med Livia den 17 januari 38 f.Kr. Ett av Pompejus marinbefäl förrådde honom och överlämnade Korsika och Sardinien till Octavianus. Octavianus behövde dock Antonius stöd för att anfalla Pompejus, så ett avtal slöts att andra triumviratet skulle förlängas för ytterligare fem år med början 37 f.Kr. Det huvudsakliga skälet för Antonius att stödja Octavianus var att han därigenom väntade sig stöd för sin egen kampanj mot Parthien i Mellanöstern, i en önskan om upprättelse efter slaget i Carrhae år 53 f.Kr. Vid en överenskommelse i Tarentum, försåg Antonius Octavianus med 120 skepp att använda mot Pompejus, i utbye mot att Octavianus skulle sända 20 000 legionärer som Antonius kunde använda mot Parthien. Octavianus sände dock bara en tiondel av det utlovade antalet, vilket var en medveten provokation som Antonius inte skulle ha glömt sex år senare när de skulle möta varandra i strid.Octavianus och Lepidus gjorde gemensam sak mot Sextus Pompejus på Sicilien år 3 f.Kr. Trots motgångar för Octavianus blev Pompejus hela flotta nästan totalförstörd den 3 september 36 f.Kr. av general Vispanius Agrippa vid slaget vid Naulouchus. Sextus flydde med sin återstående här mot öst, men tillfångatogs och avrättades i Mylae av en av Antonius generaler 35 f.Kr. Både Lepidus och Octavianus slöt upp runt Pompejus kapitulerade trupper, men Lepidus ansåg sig tillräckligt stark för att själv göra anspråk på Sicilien och beordrade Octavianus att ge sig av. Lepidus trupper övergav honom dock och övergick till Octavianus eftersom de var trötta på att slåss och eftersom Octavianus lät dem veta att pengar fanns att vänta. Lepidus kapitulerade och valdes till pontifex maximus (ledare för prästkollegiet), men avsattes från triumviratet, varmed hans offentliga karriär var över, och han sändes i praktiken i exil till en villa vid Cape Circei i Italien. De romerska områdena delades nu mellan Octavianus i väst och Antonius i öst. För att upprätthålla fred och stabilitet i sin del av imperiet såg han till de romerska medborgarnas äganderätt. Denna gång fick hans soldater bosätta sig utanför Italien och återbördade 30 000 slavar till deras ägare vilka hade flytt till Pompejus och gått med i hans armé och flotta. För att trygga sin egen, Livias och Octavias säkerhet när han sedan återkom till Rom, övertalade han senaten att erkänna honom, hans fru och syster immunitet (sacrosanctitas).
Under tiden visade sig Antonius krig mot Parthien bli ett katastrofalt nederlag som naggade på Antonius anseende som ledare, medan de omkring 2000 legionärer som sändes med Octavia minor till honom knappast räckte till att återfylla hans egna styrkor. Å andra sidan kunde Cleopatra VII återställa hans armé till full styrka, och eftersom han redan hade en kärleksaffär med henne beslutade sig Antonius för att skicka tillbaka Octavia till Rom. Fastän Antonius syfte var att återuppbygga sin militär spelade denna i händerna på Octavianus, som använde den till propaganda med insinuationer om att Antonius blivit mindre romersk eftersom han avvisat en romarinna till legitim hustru till förmån för en "orientalisk flamma". År 36 f.Kr. gjorde Octavianus en politisk manöver för att få sig själv att framstå som mindre enväldig och Antonius som boven i dramat, genom att hävda att inbördeskriget var nära ett slut och att han skulle stiga tillbaka från triumviratet om Antonius skulle göra detsamma. Antonius vägrade. Efter att romerska trupper besegrat Armenien 34 f.Kr. gjorde Antonius sin son Alexander Helios till härskare där, och vidare tilldelade han Cleopatra titeln "drottning över kungar". Octavianus använde dessa handlingar till att övertyga senaten om att Antonius hade föresatt sig att försvaga Roms överlägsna ställning. Efter att Octavianus blivit konsul igen den 1 januari 33 f.Kr. öppnade han följande session i senaten med en hätsk attack mot Antonius tilldelning av titlar och territorier till sina släktingar och till drottningen. Flera avhoppare bland konsulerna och senatorerna skyndade till Antonius sida av misstro mot propagandan (som dock visade sig vara sanning), men så gjorde även betydelsefulla ministrar hos Antonius till Octavianus under hösten 32 f.Kr. De senare avhopparna, Munatius Plancus och Marcus Titius, försåg Octavianus med den information han behövde för att bekräfta inför senaten allt han beskyllt Antonius för. Genom att storma vestalernas tempel tvingade Octavianus deras översteprästinna att ge honom Antonius hemliga testamente, vilket visade sig tilldela de territorier som Rom erövrat till sonen och innehålla planer på att bygga en grav i Alexandria för honom själv och drottningen vid deras frånfälle. Sent året 32 f.Kr. hävde senaten officiellt Antonius konsulmakt och förklarade krig mot Cleopatras regim i Egypten.
Octavianus vann snabba segrar tidigt under året 31 f.Kr. när marinen under Vispanius Agrippas befäl framgångsrikt avancerade fram genom Adriatiska havet. Medan Agrippa skar av Antonius och Cleopatras huvudstyrka från hjälpskeppen, landsteg Octavianus på fastlandet på motsatta sidan Corcyra och tågade söderut. Snärjda till havs och till lands flydde desertörer dagligen från Antonius till Octavianus sida, och Octavianus arméer var tillräckligt segerrika för att lugnt göra större förberedelser. Antonius flotta seglade mot Actium på Greklands västkust i ett desperat försök att bryta sjöblockaden. Där möttes Antonius flotta av en mycket större flotta som utgjordes av små, rörliga skepp, under Agrippas och Gaius Sosius befäl i slaget vid Actium den 2 september 31 f.Kr. Antonius och hans återstående styrkor klarade sig uteslutande på grund av att Cleopatra gjorde en sista framstöt med en flotta som väntat i närheten. Octavianus jagade dem, och efter ännu ett nederlag i Alexandria den 1 augusti 30 f.Kr. begick Antonius och Cleopatra självmord: Antonius föll på sitt svärd, och Cleopatra lät sig bli biten av en giftorm. Octavianus hade själv utnyttjat sin position som Caesars arvinge för politiska ändamål, och var därigenom alltför väl medveten om faran i att låta någon annan göra detsamma. Enligt uppgift skall han ha sagt att "Två Caesar är en för mycket" innan han beordrade att Julius Caesars son Caesarion skulle dödas, men han lät Cleopatras barn med Antonius leva.Hans metoder var hårda, men det var Marcus Antonius som skyltat med barnet som legitim arvinge till den gudaförklarade Julius Caesar, och därmed försvagat trovärdigheten för Octavianus anspråk på titeln. Octavianus hade dessförinnan visat mycket liten nåd i krig och agerat på ett sätt som gjort honom impopulär bland folket, men efter slaget om Actium fick han erkännande för att ha benådat så många av sina motståndare.
Octavianus hade hamnat i ett läge där han kunde regera hela republiken inofficiellt som ett principat efter att ha besegrat Antonius och Cleopatra i Actium. För att göra detta skulle dock Octavianus vara tvungen att utöka sina maktbefogenheter, ställa in sig hos senaten och folket, och bevara Roms republikanska traditioner för att inte framstå som om han var ute efter att bli diktator eller monark. Efter segertåget in i Rom, utsågs Octavianus och Marcus Visanius Agrippa till konsuler av senaten. Åren av inbördeskrig hade förpassat Rom till ett nära nog laglöst tillstånd, men republiken var inte redo att acceptera Octavianus som despot. Samtidigt kunde Octavianus inte ge upp sin makt utan att riskera ytterligare inbördes strider bland de romerska generalerna. Även om han inte skulle hade önskat sig en maktställning, krävde hans position att han såg till staden Roms och de romerska provinsernas välmående. Octavianus målsättning från denna stund och framöver var att återställa stabiliteten i Rom, dess traditionella rättsordning och kultur genom att häva de politiska tryck som pålagts domstolar och utlysa fria val, åtminstone till namnet.
Den 13 januari 27 f.Kr. återlämnade Augustus officiellt den demokratiska makten till romerska senaten, och lade ner sin makt över de romerska provinserna och arméerna där. Under Octavianus konsulat hade dock senaten inte mycket lagstiftande makt i att lägga fram lagförslag för debatt i senaten. Octavianus hade inte längre direkt makt över provinserna och arméerna där, men han hade fortfarande lojaliteten hos de soldater som var i tjänst och likaså av veteranerna. Åtskilliga klienter och deras gelikar var beroende av hans beskydd, och hans ekonomiska makt i Romerska republiken saknade motstycke. Historikern Werner Eck skriver om Augustus:
I stor utsträckning var allmänheten medveten om de oerhörda ekonomiska resurserna som Augustus hade tillgång till. När Augustus misslyckades att övertala tillräckligt många senatorer att bygga och bevara vägnät i Italien, tog han själv sig personligen an ansvaret för att bygga vägar år 20 (cura viarum). Hans vägbyggen offentliggjordes på de romerska mynten som utgavs 16 f.Kr. efter att han hade donerat stora summor pengar till aerarium Saturni, den allmänna statskassan.Enligt Scullard, var emellertid Augustus makt grundad på utövandet av "... en huvudsakligen militär makt och den yttersta sanktionen av hans auktoritet var styrkan, fastän detta i mycket doldes."Senaten föreslog inför Augustus, den uppburne segraren vid inbördeskrigen i Rom, att återigen anta regeringen över provinserna. Förslaget var en ratificering av Octavianus utomkonstitutionella makt. Genom senaten fick Octavianus möjlighet att fortsätta få det att framstå som om Romerska republikens konstitution ännu var gällande. Till synes motvilligt accepterade han att för tio år ansvara för provinserna, vilka betraktades som något av ett kaos. Provinserna som han fick ansvar för utgjordes huvudsakligen av den erövrade romerska världen, inbegripet Hispania och Gallien, Syria, Kilikien, Cyprus, och Egypten. Därtill hade Octavianus befälet över större delen av Roms legationer i anslutning till makten över provinserna. Medan Octavianus agerade som konsul i Rom, förflyttade han senatorer såsom hans representanter till de provinser han regerade, för att handha regionala affärer och säkerställa att hans order åtlyddes. Å andra sidan hamnade de provinser som inte Octavianus erhållit, under guvernörer som senaten utsåg. Octavianus blev den mäktigaste politikern i staden Rom och i de flesta av dess provinser, men hade ändå inte ensam monopol över politiken och krigsmakten. Senaten hade ännu makten över Africa terra, en viktig region för spannmålsförsörjningen, likväl som över Illyricum och Macedonia, två militärstrategiska områden med flertaliga legioner. Med endast fem eller sex legioner (vilka avlönades av senatens prokonsuler), jämfört med Augustus 20 legioner, kunde inte senaten i verkligheten utmana honom militärt eller politiskt. Senatens kontroll över några av de romerska provinserna bidrog till att upprätthålla en republikansk fasad för det autokratiska principatet. Dessutom hade denna Octavianus makt över hela provinser, föregångare under Republiken endast under tider av kriser och instabilitet, som Pompejus som fått liknande befogenheter, och på samma sätt i syfte att säkerställa freden och upprätta ordningen.Den 16 januari 27 f.Kr. tilldelade senaten Octavianus de nya titlarna Augustus och Princeps. Augustus, från latinets ord augere (som betyder att öka), kan översättas som "den lysande". Det var snarare en religiös titel än ett politiskt erkännande. Enligt den romerska tron symboliserade titeln en auktoritet över mänskligheten - och i själva verket över naturen - som gick utöver varje konstitutionell definition av hans ställning. Efter de grymma metoderna som han hade använt för att säkra sin makt, innebar namnbytet en markering att hans välvilliga styre som Augustus var åtskilt från hans skräckvälde som Octavianus. Hans nya titel Augustus var också att föredra framför Romulus, en titel han tidigare använt med anspelning på berättelsen om Romulus och Remus (Roms grundare enligt legenden), vilket skulle ha betytt ett andra grundande av Rom. Titeln Romulus var dock starkt förknippad med monarkin och kungadömet, en association som Octavianus helst försökte undvika. Princeps, kommer från den latinska frasen primum caput, "det första huvudet", och betydde ursprungligen den äldste eller mest distingerade senatorn vars namn nämndes först i senaten i Augustus fall blev det nästan en statlig titel för den som hade den högsta makten. Princeps hade också varit en titel som använts under Romerska republiken för dem som tjänat staten väl, så hade till exempel Pompejus haft titeln. Augustus använde också beteckningen Imperator Caesar divi filius, "Befälhavare Caesar son till den gudaförklarade". Med denna titel uttryckte han inte bara sitt släktband till den gudaförklarade Julius Caesar, utan använde också benämningen imperator vilket betecknade en beständig förbindelse till den romerska segertraditionen. Ordet Caesar var egentligen ett cognomen för en gren av gens Julia, men Augustus antog namnet för sin egen familjegren. (Enligt romersk tradition var namnen ärvda enligt strikta regler.)
Augustus medgavs rätt att hänga corona civica, "medborgarkransen" gjord av ek, ovanför sin dörr och ha lagerkransar på sin dörrpost. Denna krans hade dittills hållits över segrande romerska generalers huvuden under ett triumftåg medan den som höll kransen upprepade "memento mori", eller, "Kom ihåg att du är dödlig". Därtill var lagern viktig i åtskilliga statliga ceremonier, och lagerkransar gavs till vinnarna i gymnastik, hästkapplöpning och dramatiska tävlingar. Därmed var både kronan och lagerkransen stadgade symboler inom den romerska religionen och statsmanskapet; att placera dem på Augustus dörrpost var nära på att utse hans hem till huvudstad. Augustus avstod dock från att använda insignier på makt, såsom att ha spira, bära diadem, eller en guldkrona och purpurfärgad toga som hans företrädare Julius Caesar gjort. Om han än avstod från att utmärka sin makt genom att mottaga och bära dessa äretecken, förärade senaten honom ändå en gyllene sköld som hängdes i kurians mötesal, med inskriptionen virtus, pietas, clementia, iustitia — "dygd, fromhet, förbarmande, rättvisa."Med det första förordnandet från den 16 januari år 27 f.Kr. fick Augustus konsulmakt under åren 27-23. Utnämningen till imperator innebar att han officiellt erkändes obegränsad makt, han erkändes den utrikespolitiska makten, varigenom det var han som beslutade om krig och slöt fredsavtal, samt blev överbefälhavare över armén. Makten övergick därmed från senaten och folket, och statsstyrelsen präglades av två element: auctoritas (autokrati) och mores maiorum (fädernas sedvänjor).
År 23 f.Kr. utspelades en politisk kris som inbegrep Augustus medkonsul Terentius Varro Murena, som deltog i en konspiration mot Augustus. De exakta detaljerna runt konspirationen är okända, men Murena fullföljde inte sin ämbetstid som konsul innan Calpurnius Piso valdes att ersätta honom. Piso var välkänd medlem av den republikanska fraktionen, och att tjäna som samkonsul med honom var för Augustus ytterligare ett sätt att visa sin villighet att göra eftergifter och samarbeta med politiska partier. Under senvåren led Augustus av en svår sjukdom, och på vad man antog var hans dödsbädd fattades avtal vilka skulle få senatorerna att betvivla att han egentligen skulle vara antirepublikan. Augustus förväntades att överlämna sin signetring till sin oefterliknelige general Agrippa. I stället lämnade han alla sina offentliga dokument, statens räkenskaper och auktoriteten över trupperna i provinserna till samkonsuln Piso, medan hans förmodade gunstling Markus Claudius Marcellus blev tomhänt. Detta förvånade många som hade trott att Augustus skulle utnämna en arvtagare till positionen som inofficiell kejsare. Augustus testamenterade endast ägodelar och tillgångar till sina arvingar, eftersom ett system av institutionaliserat imperialt arv skulle ha väckt motstånd och fiendskap bland de republikanskt sinnade romarna som skrämdes av utsikter på en monarki.Snart därefter tillfrisknade Augustus, och han gjorde då avkall på sitt konsulat. Fastän han hade avgått som konsul, kvarhöll han sitt konsulära imperium, vilket föranledde en andra uppgörelse mellan honom och senaten. Detta var ett smart drag av Augustus; genom att stiga ner som en av två konsuler gav detta karriärmedvetna senatorer en bättre chans att nå den positionen medan han själv kunde "utöva ett vidare patronage inom senaten." Augustus hade inte längre någon officiell position att regera staten, men samtidigt var hans auktoritet över de romerska provinserna oförändrad i och med att han blev prokonsul. Som tidigare konsul hade han interventionsrätt när han såg det nödvändigt, i fråga om affärer med de prokonsuler som senaten utsåg. Som prokonsul ville inte Augustus att denna makt över de provinsiella guvernörerna skulle tas ifrån honom, så imperium proconsulare maius, eller "makten över prokonsulerna" erkändes Augustus av senaten.Augustus erkändes också makten av en tribun (tribunicia potestas) på livstid, fastän inte den officiella titeln tribun. Juridiskt sett var det nästan som att bli patricier, en position som Augustus hade erhållit för länge sedan när han adopterades av Julius Caesar. Detta gav honom möjlighet att ingripa i senatens och folkets beslut, lägga in veto inför folkförsamlingen (Comitia) eller senaten, överse val, och rätt att tala först vid samtliga sammankomster. Den tribunära auktoriteten innebar även att han fick befogenheter som traditionellt var reserverade för censorn; detta innefattade att överse den allmänna moralen (cura morum), revidera lagar så att de tjänade det allmännas bästa, liväl som att hålla folkräkningar och avgöra om medlemskap i senaten. Med en censors makt talade Augustus till den romerska patriotismen genom att förbjuda annan klädnad än den traditionella togan vid inträde till Forum. Ingen tidigare i det romerska systemet hade någonsin haft både tribunmakten och censormakten samtidigt, inte heller hade Augustus blivit vald till dessa befattningar. Julius Caesar hade givits liknande befogenheter, genom att han ansvarat för statens moral, men detta hade inte utsträckts till censorns möjlighet att utlysa folkräkningar och avgöra senatens sammansättning. Befattningen som tribune plebis hade börjat förlora sin prestige genom att Augustus utökade tribunens makt, så han återupprättade dess betydelse genom att göra det obligatoriskt för varje plebej som sökte plats som praetor.
Bortsett från hans tribunmakt, fick Augustus all imperium (obegränsad makt) inom staden Rom; alla väpnade styrkor, som förr letts av prefekter och konsuler, hamnade nu fullständigt under Augustus. Med maius imperium proconsulare (ståthållarskapet i imperiets provinser), blev Augustus den ende person som kunde mottaga triumf eftersom han var överhuvud för varje romersk armé. År 19 f.Kr., blev Lucius Cornelius Balbus, guvernör av Africa terra som besegrat Garamantes, den förste och den siste som var född i provinserna som mottog denna ära. För varje seger som följde den, fick Augustus all ära ensam, på grund av att Roms arméer leddes av legatus, vilka var princeps representanter i provinserna. Augustus' äldste son, från hans äktenskap med Livia, Tiberius, var det enda undantaget från denna regel när denne mottog triumf för segrarna i Germanien år 7 f.Kr. Augustus stannade i Rom under processen när hans status som maius imperium proconsulare skulle förnyas 13 f.Kr., för att säkra att förordnandet förlängdes, och försåg veteraner med frikostiga gåvor för att erhålla deras stöd.Många av det andra förordnandets politiska subtiliteter verkar ha övergått plebejernas förstånd. När Augustus misslyckades bli vald till konsul år 22 f.Kr. spreds rädslan för att Augustus skulle tvingas från makten av den aristokratiska senaten. Åren 22, 21 och 19 ställde folket därför till med upplopp, och tillät endast en enda konsul att väljas dessa år, så att det andra konsulatet skulle lämnas öppet åt Augustus. År 22 f.Kr. var det matbrist i Rom vilket utlöste panik, medan många urbana plebejer uppmanade Augustus att anta en diktators makt för att personligen lösa krisen. Efter ett medvetet klädsamt avböjande inför senaten, accepterade Augustus slutligen att få auktoritet över Roms spannmålsförsörjning (cura annonae) "av heder såsom prokonsulärt imperium", och avvärjde krisen nästan omedelbart. Inte förrän 8 e.Kr. uppstod en sådan spannmålskris att Augustus nödgades inrätta en praefectus annonae, en permanent prefekt med ansvar för att säkra matförsörjningen till Rom. År 19 f.Kr. röstade senaten igenom att Augustus fick bära konsulns insignier offentligt och inför senaten, likväl som att sitta på den symbolika platsen mellan två konsuler och hålla fasces, ett tecken på konsulär makt. Hans officiella titel i detta hänseende var imperium consulare, vilket han fick på livstid. Liksom med hans tribunmakt, gavs honom den konulära makten utan att han egentligen hade befattningen. Detta verkar ha tilltalat befolkningen; oavsett om Augustus var konsul eller inte var det huvudsaken att han framträdde som en sådan inför folket. Den 6 mars 12 f.Kr., efter att Marcus Aemilius Lepidus dött, antog han dessutom posten som pontifex maximus, översteprästen i Collegium Pontificum, den romerska religionens viktigaste position. Den 5 februari 2 f.Kr. erhöll Augustus titeln pater patriae, eller "fädernelandets fader".Senare romerska kejsares maktbefogenheter skulle ungefär motsvara dem som Augustus erhållit, men ofta skulle de, för att spela ödmjuka, avböja vissa titlar och uppdrag när de var nytillträdda. Lika ofta skulle de allt medan deras regentskap fortskred, anta alla titlar och befogenheter, oavsett om senaten tilldelat dem dessa eller inte. Corona civica, som senare kejsare började bära på huvudet, de konsulära insignierna, och toga picta (purpurtogan som segrande generaler bar), blev imperiets insignier långt in i Bysantinska rikets dagar.
Imperator Caesar Divi Filius Augustus valde Imperator, "segerrika befälhavaren" som sitt tilltalsnamn, eftersom han ville att hans segrar tydligt skulle förknippas med hans person. År 13 gav hans trupper honom 21 nya tillfällen att utropa sig imperator efter segerrika slag. Nästan hela det fjärde kapitlet i hans offentliggjorda memoarer, Res Gestae, handlar om hans militära segrar och utmärkelser. Genom att tala till den romerska patriotismen, skapade Augustus grundvalen för idén om den romerska civilisationens överhöghet och dess uppdrag att regera världen (den värld som var känd av Rom), och förkroppsligade frasen tu regere imperio populos, Romane, memento — "Romare, minns din makt att regera världens folk!" Detta tilltalade den romerska eliten och den bredare folkviljan som under denna tid var expansionistisk, vilket återspeglas hos den romerska poeten Vergilius som sade att gudarna lovat Rom imperium sine fine, "suveränitet utan gränser". Besvikelsen var offentlig när Augustus beslutade att Parthien i Mellanöstern inte skulle invaderas, varmed hämnden för Crassus' tillfångatagna stridsfana skulle utebli. Det fanns emellertid annat land i räckhåll att besegra.
Mot slutet av hans styre hade Augustus arméer besegrat norra Hispania (nuvarande Spanien), de alpina regionerna Raetia och Noricum (nuvarande Schweiz, Bayern, Lombardiet, Österrike, Slovenien), Illyrien och Pannonien (nuvarande Albanien, Kroatien, Ungern, Serbien, Slovakien, etc.), och vidgade gränserna för Afrikaprovinsen i öster och söder. Efter klientkungen Herodes den stores regering (73–4 f.Kr.), inlemmades provinsen Iudaea i provinsen Syrien i och med att Augustus avsatte efterträdaren Herodes Archelaos. Liksom Egypten, som erövrats efter Antonius nederlag 30 f.Kr., styrdes inte Syrien av en prokonsul eller legat, utan av en överprefekt från equesterna. Återigen behövdes knappast någon militär ansträngning år 25 f.Kr. när Galatien (nuvarande Turkiet) intogs av Romerska riket strax efter att Amyntas av Galatien dödades av en änka till en avsatt prins i Homonada som hämnd. När de upproriska stammarna i Kantabrien i dagens Spanien slutligt slogs ner 19 f.Kr. hamnade territoriet i Hispania och Lusitania. Denna region visade sig vara en tillgång för Augustus, eftersom den visade sig vara rik på mineraler som kunde användas i den romerska gruvindustrin. Att besegra folken i Alperna år 1 f.Kr. var ännu en viktig romersk seger eftersom det gav de romerska medborgarna i Italien en buffertzon mot Germanien i norr. Poeten Horatius dedicerade ett ode till segern och monumentet Tropaeum Alpium nära Monaco restes för att hedra händelsen. Att inta den alpina regionen blev utgångspunkten för nästa offensiv år 12 f.Kr. av Tiberius mot de pannonianska stammarna i Illyrien, och hans bror Nero Claudius Drusus mot de germanska stammarna i östra Rhenlandet. Båda kampanjerna var framgångsrika, och Drusus här nådde floden Elbe år 9 f.Kr., men han avled snart därefter då han föll från en häst. Det har uppgivits att den fromme Tiberius gick vid sin brors kvarlevor hela vägen tillbaka till Rom.För att beskydda de östra delarna av imperiet från Parthien, förlitade sig Augustus på klientstaterna där, vilka fungerade som buffertzoner och som områden där de kunde hålla egna trupper till försvar. Augustus stationerade en romersk armé i Syrien i detta syfte, när hans skicklige styvson Tiberius förhandlade med Parthien som Roms diplomat i öster. En av Tiberius' största diplomatiska framgångar var att han lyckades återfå Crassus krigsfana, vilket var en symbolisk seger och en moralisk seger för Rom. Tiberius var också ansvarig för att återinsätta Tigranes V på tronen till kungadömet Armenien.Parthien utgjorde ständigt ett hot mot Rom i öst, men den verkliga krigsplatsen var längs Rhen och Donau. Redan före det slutliga slaget mot Antonius, var Octavianus kampanj mot stammarna i Dalmatien ett första steg mot att utvidga de romerska områdena mot Donau. Att vinna ett slag var inte alltid en permanent framgång, och nyligen erövrade områden var ständigt återvunna av de romerska fienden i Germanien. Ett framstående exempel på en romersk förlust var slaget vid Teutoburgerskogen år 9, när tre av nio legioner som leddes av Publius Quinctilius Varus slogs ner med få överlevande, av Arminius, cheruskernas ledare. Augustus svarade genom att förflytta Tiberius och Drusus till Rhenlandet för att återställa ordningen, vilket blev en stor framgång 13 e.Kr. Den romerska generalen Germanicus drog fördel av inbördes strider mellan Arminius och segesterna; de besegrade Arminius, som lyckades fly från slaget men som dödades fyra år senare, år 19, för förräderi.
När Augustus varit sjuk år 23 f.Kr. hade problemet med efterträdare blivit en av de viktigaste politiska frågorna, även för allmänheten. För att säkra stabiliteten var han tvungen att utse en efterträdare till sin unika position i Roms samhälle och regering. Detta måste ske utan stora åthävor, odramatiskt och på ett naturligt sätt som inte väckte oro i senaten över att något som påminde om en monarki upprättats. Om någon skulle ta hans inofficiella plats i makten, skulle han vara tvungen att ha förtjänat det genom offentligt kända meriter. Några historiker som inriktat sig på Augustus hävdar att sannolikheten hade pekat på hans systerson Marcellus, som hastigt hade gift sig med Augustus dotter Julia den äldre. Andra historiker bestrider detta antagande på grund av att Augustus testamente lästes upp högt i senaten när han var svårt sjuk år 23 f.Kr., och det då i stället pekade på Marcus Agrippa, som var direkt under Augustus i hierarkin och obestridligen den ende som hade kunnat leda legionerna som höll samman imperiet. Efter Marcellus död 23 f.Kr., gifte Augustus bort sin dotter med Agrippa. Denna förening gav fem barn, tre söner och två döttrar: Gaius Caesar, Lucius Caesar, Vipsania Julia, Agrippina den äldre, och Postumus Agrippa, så kallad eftersom han föddes efter att Marcus Agrippa dött. Strax efter andra förordnandet erkändes Agrippa ett fem år långt mandat att administrera den östra delen av Romerska imperiet med imperium av en prokonsul och samma tribunicia potestas som Augustus hade (dock utan att utmana Augustus auktoritet), med sätet för guvernatet placerat i Samos i Kykladerna. Fastän detta erkännande borde ha talat för att Augustus tänkte sig Agrippa som arvinge, var det också en åtgärd som behagade medlemmar i det caesarska partiet genom att han därmed tillät en av dess medlemmar att dela hans makt.Augustus' intention att göra Gaius och Lucius Caesar till arvingar var uppenbart eftersom han adopterade dem som sina egna barn, och personligen såg till deras politiska karriärer genom att utnämna dem till konsuler 5 och 2 f.Kr. Augustus visade också att han favoriserade sina styvsöner, Livias barn från tidigare äktenskap, Nero Claudius Drusus Germanicus och Tiberius Claudius, genom att sätta dem som befälhavare och ge dem offentliga ämbeten, och han verkade av dessa föredra Drusus. Drusus äktenskap med Antonia, Augustus syskonbarn var dubbelt upp en familjeangelägenhet som därför knappast torde ha inverkat på successionen. Efter att Agrippa dött 12 f.Kr, beordrades Tiberius, Livias son, att skilja sig från sin hustru Vispania och gifta om sig med Agrippas änka, Augustus dotter Julia, så fort sorgetiden för Agrippa löpt ut. Medan Drusus' äktenskap med Antonia betraktades som en förbindelse som inte kunde brytas, var Vispania för avlägset släkt, som Agrippas dotter från ett tidigare äktenskap.
Tiberius delade Augustus' tribunmakt 6 f.Kr., men drog sig snart tillbaka under förevändning att han inte ville ägna sig åt politik, och gick i exil på Rhodos. Någon förklaring till detta saknas, möjligen kan det ha varit en kulmen på en rad händelser, däribland det havererade äktenskapet med Julia. Det kan ha berott på avund och känsla av att ha åsidosatts efter att Augustus' unga barnbarn-adoptivsöner, Gaius och Lucius, gick med i prästkollegiet vid mycket ung ålder, presenterades mer välvilligt inför åskådare, och introducerades inför armén i Gallien. Både Lucius och Gaius dog tidigt, år 2 respektive 4 e.Kr., och eftersom hans bror Drusus också dött (9 f.Kr.), återkallades Tiberius till Rom i juni 4 e.kr. där han adopterades av Augustus under villkoret att han i sin tur skulle adoptera Germanicus. Detta inledde traditionen att utse åtminstone två generationer efterträdare. Detsamma året erkändes Tiberius tribunmakten och prokonsulmakten, utsända från utländska kungar var tvungna att visa honom aktning, och år 13 förärades han en andra triumf och jämbördig imperium med Augustus. Den enda som kunde göra anspråk mot honom var Postumus Agrippa, som hade sänts i exil av Augustus år 7, ett beslut som senaten genom dekret gjorde permanent, och Augustus försköt honom offentligt. Historikern Erich S. Gruen har genom flera samtida källor dragit slutsatsen att Postumus Agrippa var en "vulgär ung man, brutal och våldsam, och förtappad till karaktären."Den 19 augusti 14, dog Augustus medan han besökte platsen där hans far avlidit i Nola, och Tiberius — som närvarade med Livia vid Augustus dödsbädd — utropades som efterträdare. Augustus' berömda sista ord var enligt Suetonius ecquid iis videretur mimum vitae commode transegisse, "Har jag spelat min roll väl i livets komedi?", ei de ti echoi kalos to paignion, kroton dote kai pantes hemas meta charas propempsate, "Då ju föreställningen har varit så bra, kan ni nu klappa händerna. Applådera oss ni alla." Han dog i Livias armar, och sade: Livia, nostri coniugii memor vive, ac vale!, "Livia, glöm aldrig vår förening så länge du lever – farväl!"Ett enormt gravfölje av sörjande reste med Augustus kropp från Nola till Rom, och dagen han begravdes stängdes alla affärer och all verksamhet lades ner. Tiberius och hans son Drusus gav eulogen medan de stod på två rostra. Augustus kropp kremerades i kistan i närheten av hans mausoleum, och det utropades att Augustus slagit följe med gudarna som en av de romerska pantheonerna. Hans urna har sedermera gått förlorad.
Augustus regering lade grunden för ett rike som varade i hundratals år, tills det slutliga Roms fall. Både hans tagna namn, Caesar, och hans titel Augustus blev permanenta titlar som de styrande av Romerska imperiet bar i fjorton århundraden efter hans död, och användes både i Rom och Bysantinska riket. På många språk har caesar blivit ordet för kejsare, så på tyska Kaiser och på bulgariska och senare ryska Tsar. Kulten av Divus Augustus fortsatte som statsreligion i imperiet men förbjöds då kristendomen år 381 gjordes till statsreligion av Theodosius I. Av den anledningen finns flera utmärkta exemplar av statyer och byster på kejsaren. Han hade låtit skriva en sammanställning över sina framgångar, Res Gestae Divi Augusti, som inskrevs i brons framför hans mausoleum. Andra exemplar av texten inskrevs runt om i imperiet vid hans död. Inskriptionen i latin följs av en på grekiska, och utfördes på många offentliga inrättningar, som templet i Ankara, Monumentum Ancyranum, som kallats "drottningen av alla inskriptioner" av historikern Theodor Mommsen. Det finns några andra skrivna verk av Augustus som inte bevarats. Dit hör hans dikter Sicilia, Epiphanus, och Ajax, en självbiografi i 13 böcker, en filosofisk avhandling, och hans skrivna vederläggning av Brutus' Eulogi av Cato.Många betraktar Augustus som Roms störste kejsare genom tiderna. Säkert är att hans politik förlängde Roms livslängd och initierade den berömda Pax Romana eller Pax Augusta. Han var en intelligent, beslutsam och klipsk politiker, men inte lika karismatisk som Julius Caesar, och hamnade under påverkan av sin tredje hustru, Livia, ibland till det sämre. Icke desto mindre blev hans betydelse varaktig. Staden Rom förändrades starkt under Augustus, med Roms första institutionaliserade polis, brandkår, och inrättandet av kommunala prefekter som ämbeten. Polisen var indelad i grupper om 500 man, medan brandkårens enheter i 500 till 1000 man styck, med 7 enheter över 14 distrikt i staden. En praefectus vigilum, eller "Prefekt över vakthållningen" sattes att ansvara över vigiles, Roms brandkår och polis. När inbördeskriget var över kunde Augustus upprätta en stående armé för Romerska imperiet, med 28 legioner om 170 000 soldater. Dessa understöddes av ett stort antal hjälptrupper om 500 man var, ofta rekryterade från områden som nyligen erövrats. Med sitt finansiella ansvar för att upprätta väghållningen genom Italien, installerade Augustus också ett officiellt kurirsystem med stationer som övervakades av en militärofficer, som kallades praefectus vehiculorum. Förutom att vägarna underlättade kommunikationen mellan Italiens städer, gjorde de det lättare för arméerna att färdas snabbt genom landet. År 6 grundade Augustus aerarium militare, då han donerade 170 miljoner sestertier till en ny militärkassa som försåg både aktiva och pensionerade soldater med medel. En av de mest livaktiga institutioner som Augustus grundade var praetoriangardet år 27 f.Kr., ursprungligen en personlig livvaktsstyrka på slagfältet som utvecklades till imperiets väktare såväl som en betydelsefull politisk maktfaktor i Rom. De hade makten att sätta press på senaten, installera nya kejsare, avsätta dem som de ogillade. Den siste kejsare de tjänade var Maxentius, innan Konstantin den store förbjöd dem tidigt under 300-talet och förstörde deras kaserner, Castra Praetoria.
Fastän han var den obestridlige härskaren av Rom, ville Augustus inblåsa republikanska dygder och moral i romarna. Han var också angelägen om plebejer och arbetare. Detta uppnådde han genom stor generositet och genom att minska möjligheten till slöseri. År 29 f.Kr. betalade Augustus 400 sestertius var till 250 000 medborgare, 1 000 sestertius var till 120 000 veteraner i kolonierna, och spenderade 700 miljoner sestertius på att skaffa mark åt sina soldater där de kunde slå sig ner. Han återuppbyggde 82 tempel för att visa sin aktning inför de romerska gudarna. Om det senare var ett uttryck för ödmjukhet, var det ett än större när han följande år, 28 f.Kr., smälte ner 80 silverstatyer som föreställde honom och som uppförts till hans ära.Längden på Augustus regering (42 år som princeps) hade förstås betydelse för dess framgång. Som Tacitus skrev, den yngre generationen som levde år 14 hade aldrig erfarit någon annan regering än principatet. Hade Augustus dött tidigare hade historien sett annorlunda ut. De återkommande inbördeskrigen under republikens oligarki och Augustus långvariga regering, måste därför ses som det huvudsakliga skälet till att den romerska staten under dessa år de facto övergick i monarki. Augustus' egna erfarenheter, hans tålamod, takt och politiska företrädanden spelade också roll. Han visade vägen för framtiden, i militärt hänseende och sett till successionsordningen, och till det faktum att kejsaren bekostade att huvudstaden återställdes. Augustus' ultimata betydelse låg i freden och välståndet som imperiet åtnjöt de närmaste två århundradena under det system han upprättat. Hans minne vördades i imperiets politiska ethos som föredömet av en god kejsare. Alla kejsare i Rom antog hans namn, Caesar Augustus, vilket gradvis upphörde att fungera som egennamn och i stället blev en titel.
Augustus offentliga finansiella reformer fick ett stort inflytande på imperiets följande framgångar. Augustus utökade territoriet avsevärt, och samtidigt fastslog ett samordnat skattesystem som ersatte de varierande, oregelbundna tributerna som provinserna erlagt under hans företrädare. Denna reform ökade Roms inkomster, stabiliserade penningflödet, och reglerade den finansiella relationen mellan Rom och provinserna. Skattetrycket under Augustus avgjordes av folkräkningar, med fastslagna kvoter för varje provins. Medborgare av Rom och Italien betalade indirekta skatter, medan direkta skatter togs från provinserna. Indirekta skatter inbegrep en 4 % skatt på priset på slavar, en 1 % skatt på varor som såldes på auktion, och en 5 % skatt på ärvd egendom överstigande ett värde på 100 000 sestercer per person, den närmaste anhörige borträknad.En annan viktig reform var avskaffandet av privata uppbördsmän, vilka ersattes av betalda offentliganställda uppbördsmän. Privata uppbördsmän hade varit regel under republiken, och några hade blivit tillräckligt mäktiga att skaffa sig röster i politiska val i Rom. Uppbördsmännen hade skaffat sig dåligt rykte genom deras tillvägagångssätt och deras ökande privata förmögenheter, när de fått rätt att beskatta lokala områden. Det hade utvecklats till ett godtyckligt system som byggde på kronofogdarnas önskan att sko sig, och de var ofta mycket grymma, vilket påverkade investeringar negativt. 
Att kunna använda Egyptens höga räntor för att finansiera imperiets operationer berodde på att Augustus besegrat Egypten och infört romerskt styre där. Eftersom det snarast betraktades som Augustus privata egendom än en romersk provins, blev det en del av de efterföljande kejsarnas patrimonium. I stället för en legat eller prokonsul, insatte Augustus en prefekt från equites att administrera Egypten och hålla kvar de lukrativa hamnarna där; denna position blev den högsta som en equites kunde erhålla näst efter praetorianprefekt. Den stora avkastningen från det egyptiska jordbruket gav stora inkomster som Augustus och hans efterträdare använde för offentliga verksamheter och militärexpeditioner, likväl som till bröd och till att torgföras till folket i Rom.
Månaden augusti (latin: Augustus) är uppkallad efter Augustus; innan honom kallades den Sextilis (så kallad eftersom den enligt romerska kalendern var den sjätte månaden och det latinska ordet för sex är sex). En ofta upprepad osanning är att månaden fick 31 dagar för att matcha Julius Caesars juli, men detta är ett påhitt från 1200-talet och Johannes de Sacrobosco. Sextilis hade 31 dagar redan innan den bytte namn, och valdes inte heller för längden på månaden (se julianska kalendern). Enligt en senatus consultum som citeras av Macrobius, bytte Sextilis namn till Augustus ära eftersom flera händelser som förde honom till makten inträffat i denna månad, som Alexandrias fall.
På sin dödsbädd utropade Augustus "Jag fann Rom i gyttja; jag har lämnat den i marmor", men fastän det finns viss bokstavlig sanning i detta så tillägger Cassius Dio att detta var en metafor för imperiets styrka. Marmor fanns i byggnader före Augustus, men det var inte ofta använt som byggmaterial förrän hans regering. Detta gäller inte slummen i Subura som var lika eldhärjat och nedslitet som vanligt, men han efterlämnade en monumental topografi i centrumet och i Campus Martius, med Ara Pacis (Fredsaltaret) och monumentala solur vilkas centrala gnomon var en obelisk tagen från Egypten. De skulpturala reliefer som pryder Ara Pacis åskådliggör de nedtecknade uppgifterna om Augustus triumfer i Res Gestae. Dess reliefer avbildar imperiets praetorers segerparader, vestaler, och medborgarna i Rom. Han uppförde också Caesars tempel, Agrippas termer, och Forum Augustus med dess Marstempel. Andra projekt antingen uppmuntrades av honom, som Lucius Cornelius Balbus teater, och Agrippas uppförda Pantheon, eller bekostades av honom i andras namn, ofta släktingar (som Porticus Octaviae, Marcellus teater). Även Augustus mausoleum byggdes före hans död för att hysa släktmedlemmar. För att fira segern vid slaget vid Actium, byggdes Augustus triumfbåge år 29 f.Kr. nära ingången till Castor och Pollux tempel, och utvidgades år 19 f.Kr. för att inrymma en trippelbåge. Det finns åtskilliga byggnader utanför Rom som bär Augustus namn eller uppförts till hans ära, som Meridas teater i Mérida i dagens Spanien, Maison Carrée i Nîmes i dagens Frankrike, liksom Tropaeum Alpium vid La Turbie, nära Monaco.
Efter att Agrippa dött 12 f.Kr. var problemet hur Roms vattenförsörjning skulle tillgodoses tvunget att lösas. Detta eftersom Agrippa haft överseende över detta projekt, och till och med bekostades av honom eftersom han var en civilperson som betalade med egna medel. Samma år arrangerade Augustus en inordning där senaten utsåg tre av dess medlemmar som huvudkommissionärer över vattenförsörjningen så att Roms akvedukter inte skulle förfalla. Under de sista åren av Augustus regering bestod kommissionen av fem senatorer, som kallades curatores locorum publicorum iudicandorum som ansvarade för att upprätthålla offentliga anläggningar och statskultens tempel. Augustus inrättade gruppen senatorer, curatores viarum, för att ha uppsikt över vägarna; denna grupp samarbetade med lokala befattningshavare för organisationen av regelbundna reparationsarbeten.Den korintiska ordningen i arkitekturen som stammar från den grekiska antiken var den dominanta stilen i arkitekturen under Augustus och imperiets era. Suetonius uttrycke vid ett tillfälle att Rom var ovärdig som huvudstad till imperiet, men Augustus och Agrippa föresatte sig att dölja detta genom att förändra Roms yttre enligt klassisk grekisk modell.
Den här artikeln är helt eller delvis baserad på material från engelskspråkiga Wikipedia

"Bä, bä, vita lamm" är en barnvisa av Alice Tegnér, som publicerades första gången 1892 i sångsamlingen Sjung med oss, Mamma!. Visan bygger på den engelska barnramsan Baa, Baa, Black Sheep som publicerades 1744. År 1872 översatte August Strindberg ramsan till svenska, med titeln Bä, bä, svarta lam, på uppdrag av Bonniers. Den tonsattes senare av Alice Tegnér, och titeln ändrades till Bä, bä, vita lamm. Från Sverige spred sig sången på 1900-talet även till Norge där den på bokmål är känd som Bæ, bæ, lille lam.
Bä, bä, vita lamm bygger på en engelsk barnramsa, Baa, Baa, Black Sheep, som publicerades första gången 1744 i Tommy Thumb's Pretty Song Book. Denna ramsa kom att sjungas till en variant av melodin Ah ! vous dirai-je, Maman från 1771, vilket är samma melodi som används till barnvisan Blinka lilla stjärna.
En svensk översättning gjordes 1872 av August Strindberg. Strindberg befann sig på Kymmendö och arbetade med Mäster Olof. Där fick han sig tillsänt av Bonniers ett uppdrag att översätta två illustrerade engelska barnböcker. Strindberg genomförde översättningen och Bonniers publicerade översättningarna i två böcker, Barnen i skogen och Daddas visor, under hösten samma år. Den förra var i original The Babes in the Wood utgiven 1872 på Routledge & Sons i London och den senare Nursery Rhymes utgiven 1869 på samma förlag.I Nursery Rhymes återfinns den engelska text till Baa Baa Black Sheep som Strindberg översatte.
Den andra halvan av sången återspeglar inte helt det engelska originalet, men Göte Klingberg menar att en orsak kan vara att den bild som illustrerade originalet i Nursery Rhymes  inspirerat till "helgdagsrock" och "söndagskjol".
I Carl's A.B.C. och bilderbok, är fyra av Daddas visor från 1872 avtryckta, bland annat "Bä, bä, svarta lam". Enligt Klingberg kan det vara detta tryck som förmedlat texten till den version som Ottilia Adelborg publicerade i utgåvan av Ängsblommor (1890), där texten är ändrad till "Bä, bä, hvita lamm", och som i sin tur sannolikt inspirerat Tegnér till en ytterligare bearbetning och tonsättning av texten. I Ängsblommor skriver Adelborg under texten "Bleking" (se bild), vilket antyder att hon menar att texten är en folklig tradition från Blekinge.
Vid utgivningen av Nu ska vi sjunga 1943 ändrade Tegnér texten i andra versraden till "Ja, ja, kära barn,". Detta är också den text som levt kvar i senare utgåvor.
Det engelska originalet från 1744 sjöngs alltså till en variant av Ah ! vous dirai-je, Maman, det vill säga samma melodi som Blinka lilla stjärna. Strindbergs text var sannolikt inte tänkt att sjungas alls, medan Alice Tegnér gjorde om Strindbergs/Adelborgs text till sin egen melodi, den som generationer av svenska barn sjungit sedan 1892.
En av de tidigaste inspelningarna av Tegnérs sång gjordes på 78-varvsskiva 1926 av Margareta Schönström på skivmärket Polyphon. I Svensk mediedatabas finns närmare ett 100-tal inspelningar upptagna. Bland artister som spelat in sången märks även Yvonne Törner, Lena Järnestrand, Margret Jonsson, Alice Babs och Titti, Barn från Adolf Fredriks musikskola, Barnkör Stockholms Musikklasser, Barbro Hörberg, Pugh Rogefeldt, Nackabarnen, Maria Llerena, Dubbelkvartetten Frida, Arne Domnérus, Trazan & Banarne, Povel Ramel, Emma Meissner, Kerstin Lindberg, Gunnar Uddén, Nadja Hjärne, Gun och Roland Hultén, med flera.Alice Tegnérs tonsättning har också spelats in på spanska av Maria Llerena som "Be be carnerito blanco" på skivalbumet Chiquitico mio från 1988.
Den engelska visan sjungs på flera andra språk och även Tegnérs text och melodi sjungs i översättning, bland annat i andra nordiska länder.Ytterligare verser av okända upphovsmän förekommer också i förskolor. Tegnérs visa har även gett upphov till många travestier.

Banjo-Kazooie är ett plattformsspel som utvecklades av Rare, och gavs ut till Nintendo 64 den 29 juni 1998 i Nordamerika och den 17 juli samma år i Europa. Spelet är den första delen i spelserien Banjo-Kazooie, och följs upp av Banjo-Tooie. Spelet följer titelfigurerna Banjo och Kazooie, som försöker stoppa häxan Gruntilda från att ta Banjos syster Tootys skönhet ifrån henne. Spelet innehåller nio öppna nivåer i vilka spelaren måste klara av olika utmaningar, såsom att lösa pussel, hoppa över hinder, samla föremål och besegra fiender.
Spelets utveckling varade i mer än två och ett halvt år, och till att börja med planerades det vara ett äventyrsspel till konsolen Super Nintendo Entertainment System. Spelet blev en kritisk och kommersiell succé; det såldes nästan två miljoner exemplar i USA, och spelet fick samlingsbetyget 92/100 från recensionssammanställningssidan Metacritic. Recensenter uppskattade spelets detaljerade grafik, dess ljud och dess bandesign. År 1999 blev spelet tilldelat två priser från Academy of Interactive Arts & Sciences: årets konsol-actionspel och enastående bedrift inom konst/grafik. År 2008 blev spelet utgivet till Xbox 360 genom nedladdningstjänsten Xbox Live Arcade. Det gavs även ut till Xbox One år 2015 som en del av spelsamlingen Rare Replay.
Banjo-Kazooie är ett enspelarspel i genren plattformsspel, i vilket spelaren styr figurerna Banjo och Kazooie. Spelet är uppdelat i nio öppna nivåer, i vilka spelaren måste samla in musiknoter och pusselbitar - "jiggies" - för att ta sig vidare. Spelaren tar sig mellan olika nivåer genom häxan Gruntildas tillhåll, som fungerar som en central "övervärld". Spelaren kan lägga pussel med jiggies, vilket öppnar dörrar till nya nivåer, medan musiknoter ger spelaren tillgång till nya områden i övervärlden. I likhet med spelet Super Mario 64 är Banjo-Kazooies spelupplägg utformat för att vara väldigt olinjärt; spelaren behöver inte samla alla jiggies och noter i en nivå innan han eller hon kan gå vidare till nästa nivå. Det är även möjligt för spelaren att hoppa över vissa nivåer, så länge de har tillräckligt med jiggies och noter för att nå en senare nivå.Spelets nivåer består av olika utmaningar som involverar att lösa pussel, att hoppa över hinder, att samla in föremål och att besegra fiender. Spelet innehåller även actionäventyr-element. Spelaren måste ofta prata med olika figurer och ta reda på sätt att hjälpa dem. Det är möjligt att öka Banjo och Kazooies hälsopoäng genom att samla in vaxkakor som finns gömda i nivåerna. Banjo och Kazooie kan utföra flera olika typer av rörelser, såsom att hoppa, klättra, simma, flyga och att rulla in i fiender. De lär sig de flesta av rörelserna genom att hitta mullvaden Bottles inne i nivåerna. För att utföra vissa av rörelserna krävs speciella föremål: exempelvis måste spelaren ha röda fjädrar för att Banjo och Kazooie ska kunna flyga. Vissa föremål ger dem speciella förmågor tillfälligt: exempelvis gör ett par skor dem tillfälligt snabbare.Ibland får Banjo och Kazooie hjälp av deras vän Mumbo Jumbo, en schaman som kan använda sina magiska krafter för att förvandla dem till olika varelser och saker, såsom en termit, en pumpa, ett bi, en valross och en krokodil. De olika förvandlingarna ger Banjo och Kazooie olika förmågor och ger spelaren tillgång till områden som han eller hon annars inte kan ta sig till; exempelvis kan valrossen simma i iskallt vatten. För att få tillgång till förvandlingarna måste spelaren samla Mumbo-polletter, som finns utspridda i spelvärlden.
Banjo-Kazooie utspelar sig vid berget Spiral Mountain, och följer björnen Banjo och den röda fågeln Kazooie som alltid sitter i Banjos ryggsäck. Spelet börjar med att häxan Gruntildas kittel berättar att Banjos syster Tooty är en vacker flicka. Gruntilda blir avundsjuk och bygger en maskin som kan överföra skönhet från en person till en annan; hon planerar att använda den på Tooty. Hon kidnappar Tooty medan Banjo sover; Kazooie väcker honom, varefter de beger sig iväg för att rädda henne. Deras vän Bottles berättar för dem att Tooty har tillfångatagits av Gruntilda, och föreslår att de samlar in musiknoter och pusselbitar för att ta sig genom Gruntildas tillhåll.När de har samlat in de flesta noterna och pusselbitarna möter de Gruntilda i frågesportprogrammet "Grunty's Furnace Fun", där de får frågor och utmaningar som har med olika aspekter av Banjo-Kazooie att göra. De vinner till slut, varefter Gruntilda flyr därifrån. Banjo och Kazooie återförenas med Tooty och återvänder hem för att fira segern med sina vänner. Tooty påminner dem dock om att Gruntilda har flytt, och ber Banjo och Kazooie att besegra henne. De tar sig till Gruntildas tillhåll och möter henne i toppen av tornet. De lyckas tillsammans med vänliga varelser som kallas jinjos att besegra Gruntilda, och täcker henne med en stenbumling. Banjo och Kazooie återvänder hem igen, och åker på semester med sina vänner. Spelet slutar med att Gruntilda svär att hämnas, och att hon kallar på sin medhjälpare Klungo för att han ska flytta på stenbumlingen.
Banjo-Kazooie utvecklades på Rare, av samma utvecklingsteam som det som utvecklade Donkey Kong Country 2: Diddy's Kong Quest. Utvecklingen började i slutet av 1995 till konsolen Super Nintendo Entertainment System under arbetstiteln Dream, och använde sig av Rares grafikteknologi "ACM" (Advanced Computer Modeling), som först hade använts i Donkey Kong Country. Till att börja med var Dream ett äventyrsspel som handlade om en pojke vid namn Edison, som hade ett träsvärd och hamnade i en konflikt med pirater, däribland kapten Blackeye. Edison byttes ut då Rare ansåg honom vara "för generisk"; de provade först med en kanin, och sedan en björn.Utvecklingen flyttades sedan över till konsolen Nintendo 64. Omkring samma tidpunkt var Rare intresserade av att göra ett mer action-baserat spel som helt och hållet fokuserade på Banjo och hans förmågor. Detta ledde till att Kazooie skapades: Gregg Mayles, spelets regissör, sade att de kom på idén om att låta ett par vingar dyka upp från Banjos ryggsäck, som kunde hjälpa honom att utföra ett "dubbel-hopp". De ville också låta Banjo springa väldigt snabbt vid vissa tillfällen, så de lade till ett par "snabbt springande ben" som dyker upp från botten av ryggsäcken; de kom fram till att vingarna och benen skulle kunna tillhöra en annan figur, som kunde bo i Banjos ryggsäck. Istället för faktisk dialog pratar figurerna med "mumlande" röster; Rare valde detta för att kunna förmedla figurers personligheter utan att låta dem tala, då de trodde att faktiskt tal skulle kunna förstöra det sätt spelaren uppfattar figurerna på.Banjo-Kazooies grafik använder sig av en avancerad renderingsteknik. Figurerna skapades med minimal mängd texturer för att ge dem ett rent och skarpt utseende, medan bakgrunderna använder sig väldigt stora texturer, uppdelade i 64×64 pixlar stora bitar; detta är gränsen för hur stora texturer Nintendo 64 kan rendera. Det här ledde till stora problem med fragmentering; Rare löste det genom att utveckla ett system som flyttar om minne medan spelet spelas. Enligt spelets programmerare Chris Sutherland var detta något som han inte trodde många Nintendo 64-spel på den tiden gjorde.Rare planerade att utveckla ett extra spelläge och fler spelvärldar, men kunde inte på grund av tidsbegränsningar. De hade även planerat en funktion som skulle ha hetat "Stop 'N' Swop", genom vilken data skulle kunna överföras mellan Banjo-Kazooie och dess uppföljare Banjo-Tooie; en ofullbordad version av funktionen finns med i Banjo-Kazooie. Senare avslöjades det att en av anledningarna att funktionen inte fullbordades var tekniska svårigheter med Nintendo 64-hårdvaran.
Spelets musik komponerades av Grant Kirkhope, som tidigare hade komponerat hälften av musiken i Goldeneye 007. Musiken utformades för att vara väldigt interaktiv, och förändras dynamiskt beroende på var i spelet spelaren befinner sig; exempelvis övergår musiken till ett arrangemang med harpa när spelaren befinner sig under vattenytan. Övergångarna sker gradvis utan någon paus mellan de två varianterna; kompositionen spelas hela tiden i en loop, utan avbrott.Ett ofullständigt soundtrack-album med spelets musik, bestående av 17 spår, gavs ut av Nintendo i Europa och USA år 1998 och av Pony Canyon i Japan den 17 februari 1999; det fullständiga soundtracket, som består av 164 spår, gavs ut 2014 på Bandcamp.
En icke fullbordad version av spelet visades upp i juni 1997 på Electronic Entertainment Expo. Det planerades ursprungligen ges ut i slutet av 1997, men sköts upp flera månader; det gavs ut den 29 juni 1998 i Nordamerika, den 17 juli 1998 i Europa och den 6 december 1998 i Japan. Spelet har åldersrekommendationen E (alla åldrar) i Nordamerika och 3 år i Europa.Banjo-Kazooie var en kommersiell succé, med 1,85 miljoner exemplar sålda i USA och över 405 000 i Japan. Spelet har fått positiv kritik: recensionssammanställnings-sidorna Gamerankings och Metacritic gav betygen 92,38% respektive 92/100. Den amerikanska tidningen Gamepro beskrev Banjo-Kazooie som ett "mer komplext, bättre flytande och mer attraktivt spel än dess rörmokar-föregångare Super Mario 64", och sade att det skulle få även de mest inbitna Nintendo 64-kritiker att höja på ögonbrynen. Journalisten Peer Schneider skrev för IGN att spelet var det bästa 3D-plattformsspel han någonsin hade spelat, och ansåg att det var en mer än värdig efterträdare till Super Mario 64.Recensenter uppskattade spelets detaljerade grafik. Jeff Gerstmann skrev för Gamespot att spelet bibehåller samma "look" och känsla som Super Mario 64, men att det tar det till en annan nivå då det använder många texturer istället för bara platta och skuggade polygoner. Spelets långa draw distance, dess stabila bilduppdateringsfrekvens och dess världar med deras olika teman uppmärksammades. Recensenter uppskattade även spelets dynamiska musik. Schneider sade att musiken låter spelaren veta vart de är på väg, och kallade den "väldigt Disney-aktig". Ljudeffekterna uppskattades också; flera recensenter gillade figurernas unika och mångfaldiga talmönster.Spelet har ofta kallats en Super Mario 64-klon på grund av hur lika de två spelens spelupplägg är. Gerstmann jämförde det med Mario, och sade att medan Banjo-Kazooie inte går alltför långt från Mario följer det samma logiska tråd som man skulle kunna förvänta sig att Nintendo skulle göra. Game Informer sade att medan spelen är väldigt lika varandra, har Banjo-Kazooie mindre fokus på plattformsspel-aspekten och mer på utforskning. Schneider sade att världarna i Banjo-Kazooie är större, mer detaljerade, och fyllda med interaktiva figurer. Colin Williamson på Allgame höll med, och kallade bandesignen "helt enkelt härlig, full av kreativitet, hemligheter och minnesvärda figurer". Schneider uppskattade även interaktionen med figurerna, som han kallade finurlig. En aspekt av spelet som kritiserades var dess kamerasystem. Colin på Game Revolution sade att kameran ibland är i en vinkel som gör det svårt att uppskatta avstånd vid hopp.År 1999 blev Banjo-Kazooie tilldelat två pris från Academy of Interactive Arts & Sciences: årets konsol-actionspel och enastående bedrift inom konst/grafik. Det tilldelades även pris för årets bästa grafik, årets bästa texturdesign och årets bästa musik år 1998 av IGN. År 2000 placerade IGN spelet på 7:e plats på deras topp 25-lista över tidernas bästa Nintendo 64-spel. Game Informer placerade spelet på 71:e plats i deras topp 100-lista över tidernas bästa datorspel.
Efter Banjo-Kazooie utvecklade Rare uppföljaren Banjo-Tooie, som också möttes av positiv kritik, och vars spelupplägg till stor del är samma som det i Banjo-Kazooie. Serien fortsatte sedan på den bärbara konsolen Game Boy Advance med Banjo-Kazooie: Grunty's Revenge år 2003 och Banjo-Pilot år 2005. Banjo-Kazooie: Nuts & Bolts gavs ut 2008 till Xbox 360, och fick till stor del positiv kritik. Spelupplägget i Nuts & Bolts skiljer sig från det i föregående spel; istället för att lära sig nya rörelser för att ta sig vidare måste spelaren bygga olika sorters fordon för att klara av utmaningar.4J Studios utvecklade en version av spelet till Xbox Live Arcade; den släpptes till Xbox 360 den 3 december 2008. Den här versionen inkluderar widescreen-stöd, och innehåller en fullbordad "Stop 'N' Swop"-funktion som låser upp saker i Nuts & Bolts och i Xbox Live Arcade-versionen av Banjo-Tooie. Xbox Live Arcade-versionen möttes av till stor del positiv kritik. Vissa publikationer, såsom Eurogamer, ansåg att spelet vid det här laget var föråldrat, medan andra, såsom Worthplaying och IGN, ansåg att det var en gedigen återkomst av en klassiker. År 2009 placerade IGN spelet på sjunde plats på deras topp 10-lista över de bästa Xbox Live Arcade-spelen; redaktören Cam Shea sade att spelet är inte perfekt, men att det ses som en milstolpe av en anledning. Xbox Live Arcade-versionen av Banjo-Tooie gavs ut 2009, och möttes också av till största del positiva recensioner. Den 4 augusti 2015 gavs Xbox Live Arcade-versionen av Banjo-Kazooie ut till Xbox One som en del av datorspelssamlingen Rare Replay.Den 10 februari 2015 tillkännagav en grupp före detta Rare-anställda att de hade grundat ett nytt företag, Playtonic Games, och att de planerade en andlig uppföljare till Banjo-Kazooie-serien; spelet gick först under arbetsnamnet "Project Ukulele", och tillkännagavs sedan under namnet Yooka-Laylee. Det utvecklas till Microsoft Windows, OS X, Linux, Playstation 4, Xbox One och Wii U. Spelets utveckling finansierades genom crowdfunding på webbsidan Kickstarter. Playtonic Games hade som mål att samla in £175 000; de passerade den summan efter 38 minuter. Spelet planeras ges ut i oktober 2016.
Den här artikeln är helt eller delvis baserad på material från engelskspråkiga Wikipedia, Banjo-Kazooie, 7 augusti 2015.
”Officiell webbsida för Nintendo 64-versionen”. Arkiverad från originalet den 30 april 1999. https://web.archive.org/web/19990430002610/http://www.banjo-kazooie.com/intro/index.html. Läst 11 augusti 2015.  (engelska)

Baskisk-isländskt pidginspråk var ett pidginspråk med inflytande från baskiska, germanska och romanska språk. Det finns dokumenterat i isländska handskrifter med ordlistor från 1600- och 1700-talet. Språket användes sannolikt i kontakter mellan baskiska sjömän och folk i kusttrakterna runt norra Atlanten, bland annat den isländska lokalbefolkningen i Västfjordarna på nordvästra Island. Var pidginspråket uppstod är osäkert. Det kan ha uppkommit på Island, men på grund av inslagen från så många andra europeiska språk är det troligare att det utvecklats på annat håll och att baskerna förde med det till Island, där det senare skrevs ned.I dokumentet AM 987 4to, som finns bevarat hos Árni Magnússon-institutet för isländska studier i Reykjavik, finns två baskisk-isländska ordlistor vid namn Vocabula Gallica ("franska ord") och Vocabula Biscaica ("biscayiska ord"). Mot slutet av Vocabula Biscaica, som sammanlagt innehåller 278 ord, meningar och räkneord, finns ett antal fraser där den baskiska meningen är uppblandad med inslag från engelska, franska, nederländska, spanska och tyska. Det baskisk-isländska pidginspråket är alltså inte en blandning mellan baskiska och isländska, utan en blandning av baskiska och ett antal andra språk. Sitt namn har det fått eftersom det nedtecknades på Island och översattes till isländska.
Ordnumreringen i tabellen är densamma som i AM 987 4to. Handskriftens pidgin-baskiska och isländska meningar är hämtade från Deen, s. 102-105. De nutida baskiska meningarna kommer från andra språkversioner av Wikipedia. De svenska översättningarna utgår från ordlistans isländska, som inte alltid är helt ekvivalent med ordlistans baskiska. Till exempel skiljer sig baskiskans sagarduna 'äppelvin' mot den angivna isländska motsvarigheten Syrdryck 'filmjölk'.
balia, balea 'bardval', romanskt lånord besläktad med franskans baleine, spanskans balena
biskusa, bixkotxa 'kaka', romanskt lånord besläktat med italienskans biscotto, spanskans bizcocho
travala, äldre baskiska trabaillatu , romanskt lånord besläktat med franskans travailler, spanskans trabajar 'arbeta'
cavinit, äldre nederländska gaar niet 'inget alls' eller lågtyskans kein bit niet 'ingenting'
for i meningen sumbatt galsardia for har betydelsen 'för' och kan komma från många olika germanska språk
bura, 'smör', jfr m. franskans beurre, italienskans burro och occitanskans burre
trucka, spanska trocar 'utbyta'Också i resten av Vocabula Biscaica och de andra baskisk-isländska ordlistorna finns många franska och spanska inslag. Till exempel är baskiskans eliza 'kyrka' i början av ordlistan besläktat med franskans église eller spanskans iglesia. Detta är dock inget tecken på pidginspråket, utan ett resultat av franskans och spanskans påverkan på baskiskan genom tiderna, då baskiskan lånat in många ord från sina grannspråk. Många i de baskiska besättningarna som kom till Island kan dessutom ha varit flerspråkiga och talat franska och/eller spanska. Det förklarar varför till exempel isländskans ja översätts med både baskiskans bai och franska vÿ (modern stavning oui) mot slutet av Vocabula Biscaica.
Liksom andra pidginspråk visar de blandade meningarna i Vocabula Biscaica en förenklad struktur, till exempel genom avsaknaden av ergativändelser som finns i baskiskan. Adjektiven placeras som oftast i germanska språk men till skillnad från romanska språk och baskiska före substantiven. Till exempel märks det när man jämför pidginmeningen "berrua usnia eta berria bura" med baskiskans "esne beroa eta gurin berria" (adjektiven kursiverade). Baskiska är ett SOV-språk medan övriga språk som haft inflytande på det baskisk-isländska pidginspråket oftast använder sig av SVO-struktur. Någon liknande klassificering av pidginspråket går dock inte att göra, men meningar som "for mi presenta for ju biskusa" och "bocata for mi attora" (verben kursiverade) tyder på att verben placerades före objekten till skillnad från i baskiskan.
Det exemplar som finns bevarat av Vocabula Biscaica är en avskrift som Jón Ólafsson från Grunnavík gjorde av ett äldre men nu förlorat original. Avskriften återupptäcktes tillsammans med Vocabula Gallica på mitten av 1920-talet av den isländske filologen Jón Helgason vid Den arnamagnæanska samlingen vid Köpenhamns universitet. Han skrev av ordlistorna, översatte de isländska orden till tyska och skickade sedan kopiorna till professor Christianus Cornelius Uhlenbeck vid Universitetet i Leiden i Nederländerna. Uhlenbeck hade stora kunskaper i baskiska, men då han slutade vid universitetet 1926 överlät han ordlistorna till sin student Nicolaas Gerardus Hendricus Deen. Denne doktorerade senare, år 1937, på de två baskisk-isländska ordlistorna, samt på ett annat dokument med fragment från en tredje nu borttappad ordlista. Avhandlingen hette Glossaria duo Vasco-Islandica och var skriven på latin, men hade även större delen av ordlistorna innehåll översatt till tyska och spanska. År 1986 återfördes dokumentet med Jón Ólafssons avskrift från Danmark till Island, där det finns än idag.Resterna av den tredje nu förlorade ordlistan finns i ett brev skrivet av språkforskaren Sveinbjörn Egilsson. I brevet nämnde han ett åttasidigt dokument, där de två sista sidorna var fyllda med för honom "helt obegripliga glosor" av vilka han skrev av elva som exempel. Ordlistan har senare gått förlorad, men brevet finns bevarat på Islands nationalbibliotek. Dock finns inga pidgininslag bland de elva kvarvarande orden.I början av 2000-talet upptäcktes dessutom en fjärde baskisk-isländsk ordlista i Houghton-biblioteket vid Harvard-universitetet. Denna fjärde ordlista innehåller vissa förenklade meningar på baskiska. Den är två sidor lång och ingår i delen av den tyske rättshistorikerns Konrad von Maurers samlingar som införskaffats av biblioteket.
Belluzzu, N. (2010) Viola Miglio and Ricardo Etxepare - "A new Basque - Icelandic glossary of the 17th century." (på engelska).
Elustondo, M. A. (2006). Henrike Knörr: XVII. mende hasierako euskara Islandian (på baskiska).
Helgi Guðmundsson (1979). "Um þrjú basknesk-íslenzk orðasöfn frá 17. öld," Íslenskt mál og almenn málfræði, 1, s. 75–87.
Hualde, J. I. (1984). "Icelandic Basque Pidgin," Journal of Basque Studies in America, 5, s. 41–59.
Knörr, H. (2009) Basque Fishermen in Iceland Bilingual vocabularies in the 17th and 18th centuries (på engelska).
Lilljegren, J. (2008). "Om tre baskisk-isländska ordlistor," Gardar, 39, s. 23–27.
Miglio, V. G. (2006). "Hvaða gaskónalæti eru þetta? A fresh look at the Basque-Icelandic glossaries," Lesið í hljóði fyrir Kristján Árnason sextugan 26. december 2006, s. 198–203.
Miglio, V. G. (2008). "Go shag a horse!": The 17th-18th century Basque-Icelandic glossaries revisited (på engelska).
Oregi, E. (1987). "Tres glosarios vasco-islandeses del siglo XVII" i: Huxley, S. (red.) Itsasoa 3. Los vascos en el marco Atlántico Norte. Siglos XVI y XVII. Donostia-San Sebastián: Eusko Kultur Eragintza Etor, s. 317–336.
Yraola, A. (1983). "Um baskneska fiskimenn á Norður-Atlantshafi," Saga, 21, s. 27–38.
Bengali (även bengaliska) är ett indoariskt språk som talas i östra delen av Indiska halvön. Bengali är ett inhemskt språk i den region i östra Sydasien som kallas Bengalen, vilken omfattar dagens Bangladesh och den indiska delstaten Västbengalen. Bengali är även majoritetsspråket i delstaten Tripura. Bengalitalande minoriteter finns också bland annat i de indiska delstaterna Assam, Jharkhand och Andamanerna och Nicobarerna. Med nästan 230 miljoner modersmålstalare är bengali ett av de mest talade språken i världen (det uppskattas vara det sjätte eller femte största).  Bengali är det huvudsakliga språket i Bangladesh, och det näst mest talade språket i Indien. Tillsammans med assamesiskan är bengali det geografiskt östligaste av de indoariska språken.
Bengali skrivs med bengalialfabetet. Assamesiska, oriya och maithili, tre andra språk som tillhör maghadagrenen av den indoariska språkfamiljen, är nära besläktade med bengali.
Liksom andra östliga indoariska språk uppkom bengali ur de östliga medelindiska språken på Indiska halvön. Magadhi, det äldsta belagda talade språket i området, hade utvecklats till ardhamagadhi ("halvmagadhi") under första delen av det första årtusendet e.Kr. Ardhamagadhi, liksom alla prakritvarieteter i norra Indien, började ge plats åt vad som nu kallas apabhramsaspråk strax före år 1000. Det lokala apabhramsaspråket på östra Indiska halvön, purvi apabhramsa eller apabhramsa abahatta, utvecklades så småningom till regionala dialekter, vilka i sin tur bildade tre grupper: biharispråk, oriyaspråk och bengali-assamesiska språk. Vissa hävdar att delningen skedde mycket tidigare, till och med så långt tillbaka som 500 e.Kr. men språket var inte statiskt; olika varieteter samexisterade och författare skrev ofta på flera dialekter. Exempelvis tros magadhiprakrit ha utvecklats till apabhramsa abahatta omkring 500-talet. Detta språk konkurrerade med bengali en tid.Vanligen urskiljer man tre perioder i bengalis historia:
Fornbengali (900/1000 e.Kr.–1400 e.Kr.) – texter bland andra Charyapada, religiösa sånger; framträdande av pronomen Ami,  tumi,  etc;  verbböjningar  -ila,  -iba,  etc. Oriya och assamesiska avskiljer sig under denna period.
Medelbengali (1400–1800 e.Kr.) – viktiga texter från denna period är bland andra Chandidas Srikrishnakirtan; elision av ô-ljudet i ordslut; spridning av sammansatta verb; persiskt inflytande. Vissa forskare indelar denna period ytterligare i tidiga och sena medelperioder.
Nybengali (sedan 1800 e.Kr.) – förkortning av verb och pronomen, bland andra förändringar (till exempel tahar → tar 'hans'/'hennes'; koriyachhilô → korechhilo han/hon hade gjort).Historiskt sett ligger bengali närmare pali än sanskrit, men under den medelbengaliska perioden (Chaitanyatiden) och även under den bengaliska renässansen påverkades bengali allt mer av sanskrit. Av de moderna indoeuropeiska språken i Sydasien har bengali och marathi bevarat ett till stor del sanskritbaserat ordförråd medan hindi och andra är mer influerade av arabiska och persiska.
Den äldsta kända dokumentationen av språkets grammatik härstammar från 1700-talet. Den portugisiske missionären Manoel da Assumpcam skrev Vocabolario em idioma Bengalla, e Portuguez dividido em duas partes mellan 1734 och 1742, då han tjänstgjorde i Bhawal. Boken är en ordbok och grammatika över bengali. Den brittiske grammatikern Nathaniel Brassey Halhed skrev en modern bengaligrammatik (A Grammar of the Bengal Language 1778). Denna bok var den första som använde bengalityper i tryck. Raja Ram Mohan Roy, den store bengaliske reformatorn, skrev också en "Grammar of the Bengali Language" (1832).
Under denna period utvecklades Choltibhasha-formen, som använder förenklade böjningar och andra förändringar, från Shadhubhasha (äldre form) som den föredragna formen av skriven bengali.Bengali var 1951 i fokus för språkrörelsen (Bhasha Andolon) i det dåvarande Östpakistan (nuvarande Bangladesh). Fastän bengalitalarna var fler i Pakistans befolkning, var urdu enligt lag det enda nationella språket. Den 21 februari 1952 gick protesterande studenter och aktivister in i poliseld vid Dhaka University och tre unga studenter och flera andra dödades. Efter detta har Unesco förklarat 21 februari som internationella modersmålsdagen. I en enskild händelse i maj 1961 dödade polisen i Silchar i Indien elva personer som protesterade mot den lagstiftning som påbjöd användande av assamesiska.
Bengali är inhemskt språk i den region i östra Sydasien som kallas Bengalen, vilken omfattar Bangladesh och den indiska delstaten Västbengalen. Omkring 98 % av Bangladeshs totala befolkning talar bengali som modersmål. Det finns också betydande bengalitalande grupper bland invandrare i Mellanöstern, Västvärlden och Malaysia.
Bengali är det nationella och officiella språket i Bangladesh och ett av de 23 nationella språk som erkänns av Indien.  Det är det officiella språket i delstaten Västbengalen och ett av de officiella språken i delstaten Tripura och i unionsterritoriet Andamanerna och Nikobarerna. Bengalitalarna är i majoritet på Neil Islands och Havelock Island. Det är också medofficiellt språk i Assam, som har tre övervägande sylheti-språkiga distrikt i södra Assam: Silchar, Karimganj och Hailakandi. Både Indiens och Bangladeshs nationalsånger skrevs på bengali av Rabindranath Tagore.
Den regionala variationen i talad bengali utgör ett dialektkontinuum. Lingvisten Suniti Kumar Chatterjee grupperade dessa dialekter i fyra stora grupper – radh, banga, kamarupa och varendra; men många alternativa grupperingsmodeller har också föreslagits.Sylheti, chittagoniska och chakma är några språk som ofta klassas som bengalidialekter. Även om språken är ömsesidigt begripliga med andra dialekter av bengali, skulle dessa inte förstås av en som talar standardbengali.
De sydvästliga dialekterna (radh) bildar grunden för talad standardbengali, medan bangali är den dominerande dialektgruppen i Bangladesh. I de dialekter som är utbredda i stora delar av östra och sydöstra Bengalen (områdena Barisal, Chittagong, Dhaka och Sylhet i Bangladesh) motsvaras många av de västbengaliska klusilerna och affrikatorna av frikativor. Västliga palatoalveolara affrikator চ [ tʃ], ছ [ tʃʰ], জ [[dʒ]] motsvaras i östliga dialekter av  চʻ [ts], ছ় [s], জʻ [dz]~[[z]]. Inflytande från tibeto-burmanska språk på ljudsystemet i östlig bengali märks i frånvaron av nasala vokaler. Vissa varianter av bengali, särskilt chittagoniska och chakma, har kontrastiva toner.
Rajbangsi, kharia thar och mal paharia är nära besläktade med västbengaliska dialekter, men brukar vanligtvis räknas som separata språk. Hajong betraktas också som ett separat språk, fast det har likheter med nordliga bengalidialekter.När bengali standardiserades i slutet av 1800-talet och början av 1900-talet var Bengalens huvudstad Calcutta också Bengalens kulturella centrum. Det som idag accepteras som standardformen av bengali i både Västbengalen och Bangladesh är baserat på den väst-centrala dialekten i Nadia-distriktet i närheten av Calcutta. Det finns fall där talare av standardbengali i Västbengalen använder ett annat ord än en talare av standardbengali i Bangladesh, fastän båda ord är av inhemskt bengaliskt ursprung. Exempelvis motsvarar nun (salt) i väster lôbon i öster.
Bengali uppvisar en stark diglossi mellan de skrivna och talade formerna av språket. Två skriftliga stilar, vilka innehåller något olika ordförråd och syntax, har utvecklats:
Shadhubhasha (সাধু shadhu = 'kysk' eller 'vis man'; ভাষা bhasha = 'språk') är det mer formella skriftspråket. Shadhubhasha kännetecknas av längre verbböjningar och av att mer av ordförrådet kommer från sanskrit (তৎসম tôtshôm). Sånger som Indiens nationalhymn Jana-Gana-Mana (av Rabindranath Tagore) och nationalsång Vande Mātaram (av Bankim Chandra Chattopadhyay) skrevs på shadhubhasha. Användningen av shadhubhasha i modernt skriftspråk avtar dock.
Choltibhasha (চলতিভাষা ) eller cholitobhasha (চলিত cholito = 'strömmande' eller 'löpande') är ett mer talspråksnära skriftspråk och är standarden för skriven bengali idag. Denna form blev populär mot slutet av 1800-talet och företräddes bland annat av författarna Peary Chand Mitra (Alaler Gharer Dulal, 1857), Pramatha Chowdhury (Sabujpatra, 1914) och, i hans senare skrifter, Rabindranath Tagore. Choltibhasha utgår från dialekten som talas i Shantipurområdet i distriktet Nadia i Västbengalen. Denna form av bengali kallas ofta "nadiastandarden".Fastän formell talad bengali bygger på choltibhasha kan de flesta bengalier kommunicera på fler än en språkvarietet – ofta kan en talare både flytande choltibhasha och en eller flera regionala dialekter.Även inom standardbengali är delar av ordförrådet uppdelade mellan den muslimska befolkningen och den hinduiska befolkningen. På grund av kulturella och religiösa traditioner kan hinduer och muslimer använda ord med ursprung i sanskrit respektive persiska och arabiska. Några exempel på lexikalisk växling mellan dessa två former är:
farbror: kaka (S) motsvarar chacha (S/Hindi)(här S = härstammar från sanskrit; A = härstammar från arabiska)
Bengali skrivs med bengalialfabetet, en skrift av abugidatyp. Alfabetet tros ha utvecklats från en modifierad brahmiskrift omkring 1000 e.Kr., och liknar devanagariskriften som används för hindi, sanskrit och många andra indoariska språk. Bengaliskriften omfattar elva vokaltecken och trettionio konsonanttecken. Liksom i alla abugidaskrifter har varje konsonant i bengaliskriften vanligen ett "inneboende" vokalljud, i detta fall [ɔ] eller [o]. Exempelvis kan den enkla bokstaven ম representera konsonanten [m] i ett ord som কম [kɔm] "mindre". I ett annat ord kan dock samma bokstav ম representera följderna [mɔ] eller [mo], som i মত [mɔt̪] "åsikt" och মন [mon] "sinne", utan något extra tecken för vokalerna [ɔ] eller [o]. Om konsonantljudet följs av något annat vokalljud i uttalet kan detta skrivas med ett antal olika vokaldiakriter över, under, före, efter eller omkring konsonanten som de hör till. Vokaler som inte är knutna till en konsonant (till exempel vokaler i början av ett ord) skrivs med särskilda symboler. För att eftertryckligt visa att en konsonant inte uttalas med den inneboende vokalen kan ett extra diakritiskt tecken tillföras under konsonanten.  Konsonantkluster visas vanligen med ligaturer av två eller flera konsonanttecken.
Trots vissa modifieringar under 1800-talet är bengalis stavningssystem fortfarande baserat på sanskritalfabetet, och tar därför inte hänsyn till vissa ljudförändringar som har skett i det talade språket. Exempelvis har alfabetet två bokstäver för ljudet [dʒ] (জ och য) och tre för ljudet [ʃ] (শ, ষ och স). Bengalis skiljetecken, förutom daŗi (|), som motsvarar punkt, har tagits över från västerländska språk.
Samma skrift, med några små modifieringar, används även för att skriva assamesiska. Andra besläktade språk i området använder också bengalialfabetet. Meitei, ett sinotibetanskt språk som används i den indiska staten Manipur, har skrivits med bengaliskriften i århundraden, även om det har verkats för meitei-mayek (meitei-abugidan) på senare tid. Skriften har även tagits i bruk för att skriva språket sylheti, istället för den gamla sylheti-nagoriskriften.
Det finns flera konventioner för att skriva indiska språk, inklusive bengali, med latinska alfabetet, däribland "International Alphabet of Sanskrit Transliteration" eller IAST (baserat på diakritiska tecken), "Indian languages Transliteration" eller ITRANS (använder versalalfabet som passar för tangentbord med ASCII), och det system som används av Nationalbiblioteket i Calcutta. Bengaliord skrivs för närvarande på Wikipedia med en fonematisk transkription, där uttalet representeras utan hänsyn till stavningen. Wikipedias romanisering visas i tabellen nedan, med  IPA-transkriptioner under rubriken "ljudsystem".
Bengalis fonemuppsättning består av 29 konsonanter och 14 vokaler, inklusive de sju nasalvokalerna. Ett ungefärligt fonetiskt schema ges nedan i det Internationella fonetiska alfabetet.
Magadhaspråk som bengali är kända för sin stora uppsättning diftonger, det vill säga kombinationer av vokaler inom samma stavelse. Flera vokalkombinationer kan anses som äkta enstaviga diftonger, bestående av en huvudsaklig vokal (kärnan) och en efterföljande vokal. Nästan alla andra vokalkombinationer är möjliga då vokalerna hör till olika stavelser, som den tvåstaviga vokalkombinationen [u.a] i কুয়া kua "väl". Så många som 25 vokalkombinationer kan återfinnas, men några av de nyare kombinationerna har inte passerat stadiet mellan två stavelser och en diftongisk stavelse.
I standardbengali ligger betoningen i huvudsak på första stavelsen. Orden i bengali är nästan alla trokéiska; den huvudsakliga betoningen faller på ordets inledande stavelse, medan sekundär betoning ofta faller på alla uddataliga stavelser därefter, vilket ger strängar såsom shô-ho-jo-gi-ta "samarbete", där  fetstil syftar på primär och sekundär betoning. Den första stavelsen uppbär den starkaste betoningen, den tredje är något svagare betonad och alla efterföljande uddataliga stavelser har mycket svag betoning. I ord som har inlånats från sanskrit har dock rotstavelsen betoning.När prefix läggs till ett ord flyttas betoningen normalt åt vänster. Exempelvis har ordet shob-bho "civiliserad" huvudbetoning på den första stavelsen [shob], men om man lägger till det negerande prefixet [ô-] blir resultatet ô-shob-bho "ociviliserad", där huvudbetoningen nu ligger på den nytillagda första stavelsen অ ô. I alla händelser förändrar ordbetoning inte ett ords betydelse, och är alltid underordnad satsbetoning.
Intonation eller röstläge har mindre betydelse för ord på bengali, förutom i vissa isolerade fall. I satser spelar dock intonation en betydelsefull roll. I en enkel påståendesats har de flesta ord och/eller fraser på bengali ett stigande tonem, med undantag av sista ordet i satsen, som alltid har en låg ton. Detta intonationsmönster ger en musikalitet åt den typiska bengalimeningen, med omväxlande låga och höga toner fram till den slutliga sänkningen i tonhöjd som markerar satsslutet.
I satser som innehåller fokuserade ord och/eller fraser varar de stigande tonerna endast till det fokuserade ordet; alla följande ord har låg ton. Detta intonationsmönster gäller för frågor som börjar med frågepronomen, eftersom frågepronomen vanligen anses vara fokuserade. I ja-nej-frågor kan de stigande tonerna vara mer utpräglade och framför allt har den sista stavelsen i det sista ordet i satsen hög fallande ton istället för låg jämn ton.
Vokallängd är inte kontrastiv i bengali; under i övrigt lika förhållanden finns ingen betydelseskillnad mellan en "kort vokal" och en "lång vokal", till skillnad från i många andra indiska språk. När morfemgränser spelar in kan dock vokallängd ibland skilja annars likljudande ord. Detta beror på att öppna stavelser (det vill säga stavelser som slutar på vokal) i enstaviga ord har något längre vokaler än andra stavelsetyper. Exempelvis är vokalen i cha: "te" något längre än det första vokalen i chaţa "slickande", eftersom cha: är ett ord med bara en stavelse, och ingen avslutande konsonant. (Den långa vokalen markeras med kolon : i dessa exempel.) Suffixet ţa, som fungerar som bestämd artikel, kan tillföras till cha: så att ordet cha:ţa "teet" bildas. Även när ett annat morfem läggs till  cha: bevaras den långa vokalen. På grund av detta kan vissa intressanta fall av synbart distinktiv vokallängd hittas. I allmänhet tenderar bengalis vokaler att inte ha extrem vokalartikulation.Dessutom kan, med en form av reduplikation som kallas "ekande reduplikation", den långa vokalen i cha: kopieras in i det reduplicerande ţa:, så att det ger cha:ţa: "te och allt som hör till det". Därmed finns förutom cha:ţa "teet" (första vokalen lång) och chaţa "slickande" (inga långa vokaler) även cha:ţa: "te och allt som hör till det" (båda vokalerna långa).
Inhemska bengaliord (tôdbhôb) tillåter inte initiala konsonantkluster; den maximala stavelsestrukturen är KVK (det vill säga en vokal med en konsonant på vardera sida). Många bengalitalare begränsar sitt ljudsystem till detta mönster, även när de använder lånord från sanskrit eller engelska, såsom গেরাম geram (KV.KVK) för গ্রাম gram (KKVK) "by" eller ইস্কুল iskul (KC.KVK) för স্কুল skul (KKVK) "skola".
Sanskritord (তৎসম tôtshôm) som har lånats in i bengali har dock en stor uppsättning kluster, vilket utökar den maximala stavelsestrukturen till KKKVK. Vissa av dessa kluster, såsom mr i মৃত্যু mrittu "död" eller sp i স্পষ্ট spôshţo "klar", har blivit mycket vanliga, och kan anses som giltiga konsonantkluster på bengali. Engelska och andra utländska (বিদেশী bideshi) lånord tillför ännu fler klustertyper i bengali, och ökar stavelsekapaciteten ytterligare till KKKVKKKK, då allmänt brukade lånord såsom ট্রেন ţren "tåg" och গ্লাস glash "glas" nu inkluderas även i ledande bengaliordböcker.
Finala konsonantkluster är sällsynta i bengali. De flesta finala konsonantkluster har inlånats från engelskan, som iলিফ্‌ট lifţ "hiss" och ব্যাংক bêņk "bank". Finala kluster finns dock i några inhemska bengaliord, men sällan i standarduttal. Ett exempel på en final kluster i ett standardbengaliord är গঞ্জ gônj, som återfinns i hundratals namn på städer och orter runtom i Bengalen, däribland নবাবগঞ্জ Nôbabgônj och মানিকগঞ্জ Manikgônj. Vissa ickestandardvarieteter av bengali använder finala kluster ganska ofta. Till exempel är det i vissa östliga dialekter vanligt med finala konsonantkluster som består av en nasal och dess motsvarande orala klusil, som i চান্দ chand "måne". Motsvarigheten till chand i standardbengali skulle vara চাঁদ chãd, med en nasalvokal istället för slutklustret.
Substantiv i bengali har inte genus. Adjektiv  böjs inte i någon större utsträckning. Substantiv och pronomen deklineras dock i fyra kasus och verb konjugeras i stor utsträckning.
Bengali har ordföljden subjekt objekt verb, även om variationer på detta är vanliga. Bengali använder postpositioner, i motsats till  prepositioner som används i de flesta europeiska språk. Demonstrativer följer substantivet, medan räkneord, adjektiv och possessivuttryck  föregår substantivet.Ja-nej-frågor kräver ingen ändring av den grundläggande ordföljden. I stället byts den låga tonen i slutstavelsen ut mot en fallande hög ton. Dessutom kan valfria partiklar (till exempel কি -ki, না -na, etc.) ofta hängas på det första eller sista ordet i en ja-nej-fråga.
Frågesatser med frågepronomen bildas genom att frågepronomenet sätts på fokuspositionen, vilket vanligen är det första eller andra ordet i utsagan.
Substantiv och pronomen böjs efter kasus, nämligen nominativ, objektiv, genitiv och lokativ. Vilket kasusmönster som används för varje substantiv beror på dess grad av animacitet. När en bestämd artikel såsom  -টা -ţa (singular) eller -গুলা -gula (plural) tilläggs, som i tabellerna nedan, böjs substantiv också efter numerus.
När de räknas tar substantiv ett av en liten uppsättning måttsord. Liksom i många asiatiska språk (till exempel kinesiska, japanska och thai) kan substantiv på bengali inte räknas genom att sätter räkneord direkt bredvid substantivet. Substantivets måttsord ("MO") måste användas mellan räkneordet och substantivet. De flesta substantiv tar det allmänna måttsordet  -টা -ţa, fastän andra måttsord anger semantiska klasser (till exempel -জন -jon för människor).
Att räkna upp substantiv på bengali utan deras motsvarande måttsord (till exempel আট বিড়াল aţ biŗal istället för আটটা বিড়াল aţ-ţa biŗal "åtta katter") skulle vanligen anses som ogrammatiskt. 
Att utelämna substantivet och bevara måttsordet är däremot vanligt förekommande. Till exempel skulle শুধু একজন থাকবে। Shudhu êk-jon thakbe. (bokstavligen "Endast en-MO kommer att vara kvar.") förstås som "Endast en person kommer att vara kvar.", givet den semantiska klassen som är implicit i -জন -jon.
I denna mening liknar alla substantiv i bengali, till skillnad från i de flesta andra indoeuropeiska språk, massord.
Verb indelas i två klasser: finita och infinita. Infinita verb böjs inte efter tempus eller person, medan finita verb böjs efter person (första, andra, tredje), tempus (presens, dåtid, futurum), aspekt (enkel, perfekt, progressiv), och artighetsgrad (intim, familjär och formell), men inte efter numerus. Konditionalis, imperativ, och andra särskilda modusböjningar kan ersätta tempus- och aspektsuffixen. Antalet böjningar kan för många verbrötter överstiga 200.
Böjningssuffix i bengalis morfologi varierar från region till region, liksom mindre skillnader i syntax.
Bengali skiljer sig från de flesta indoariska språk i kopulan ("är") oftast saknas i presens. Alltså blir "han är lärare" she shikkhôk (bokstavligen "han lärare"). 
Bengali har så många som 75 000 olika ord, av vilka 50 000 (67 %) bedöms som tôtshôm (direkta lån från sanskrit), 21 100 (28 %) är tôdbhôb (inhemska bengaliord) och resten är bideshi (utländska) och deshi (inhemska austroasiatiska) ord.
Dessa siffror tar dock inte i beaktande att en stor del av dessa ord är ålderdomliga eller mycket tekniska och inte används i någon större utsträckning. Det produktiva ordförrådet som används i moderna litterära verk består mestadels (67 %) av tôdbhôb-ord, medan tôtshôm bara utgör 25 %. Deshi- och bideshi-ord utgör tillsammans de återstående 8 % av ordförrådet i modern bengalilitteratur.
På grund av århundraden av kontakt med européer, moguler, araber, turkar, perser, afghaner och östasiater har bengali lånat många ord från främmande språk. De vanligaste lånen från främmande språk kommer från tre olika sorters kontakt. Nära kontakt med grannfolk underlättade inlåning av ord från hindi, assamesiska, kinesiska, burmesiska och flera inhemska austroasiatiska språk i Bengalen. Efter århundraden av invasioner från Persien och Mellanöstern togs många turkiska, arabiska och persiska samt pashtunska ord upp i bengali. Portugisiska, franska, nederländska och  engelska ord var senare tillskott under den koloniala perioden.
Den här artikeln är helt eller delvis baserad på material från engelskspråkiga WikipediaDär anges följande som referenser:
Haldar, Gopal (2000). Languages of India. National Book Trust, India. ISBN 81-237-2936-7 .
Alam, M (2000). Bhasha Shourôbh: Bêkorôn O Rôchona (The Fragrance of Language: Grammar and Rhetoric). S. N. Printers, Dhaka .
Asiatic Society of Bangladesh (2003). Banglapedia, the national encyclopedia of Bangladesh. Asiatic Society of Bangladesh, Dhaka .
Cardona, G och Jain, D (2003). The Indo-Aryan languages. RoutledgeCurzon, London .
Chatterji. The Origin and Development of the Bengali Language. Calcutta Univ. Press .
Klaiman, MH (1987). The World's Major Languages. Croon Helm, London and Sydney. ISBN 0195065115 .
Radice, W (1994). Teach Yourself Bengali: A Complete Course for Beginners. NTC/Contemporary Publishing Company. ISBN 0-8442-3752-3 .
Ray, P, Hai, MA och Ray, L (1966). Bengali language handbook. Center for Applied Linguistics, Washington. ISBN ASIN: B000B9G89C .
Sen, D (1996). Bengali Language and Literature. International Centre for Bengal Studies, Calcutta .
Bhattacharya, T (2000). Gary, J. and Rubino. C.. red. Encyclopedia of World's Languages: Past and Present (Facts About the World's Languages). WW Wilson, New York. ISBN 0-8242-0970-2 .
Baxter, C (1997). Bangladesh, From a Nation to a State. Westview Press. ISBN 0-8133-3632-5 

Bergart är ett fast oorganiskt ämne. Den definieras av de mineraler som ingår, dess kemiska sammansättning samt på vilket sätt den har bildats. Man delar vanligen in bergarter i fyra olika huvudgrupper: magmatiska bergarter, metamorfa bergarter, sedimentära bergarter samt meteoriter. Bergarterna ingår i berggrunden som bygger upp jordskorpan.
Även om bergarter i ett mänskligt perspektiv verkar eviga, utsätts de för förändring av en rad geologiska processer som verkar över lång tid. Det geologiska kretsloppet beskriver en rad sådana processer, som hur de olika typerna av bergarter bildas och hur de övergår i varandra. Magmatiska bergarter bildas när magma svalnar i jordskorpan, eller lava svalnar på markytan eller havsbotten. De metamorfa bergarterna bildas när befintliga bergarter utsätts för så stora tryck och temperaturer att de omvandlas, något som till exempel inträffar när kontinentalplattor krockar. De sedimentära bergarterna bildas genom diagenes eller litifiering av sediment som i sin tur bildats genom vittring, transport och deposition av befintliga bergarter. Meteoriter består av bergarter eller metaller som faller ned på jorden från rymden. 
Bergarternas struktur, sammansättning och uppkomst studeras bland annat inom ämnena petrologi, mineralogi, kristallografi och sedimentologi.
Interaktionen mellan de olika typerna av bergarter, magma och sediment kan illustreras med bergartscykeln, som är en beskrivning av det geologiska kretsloppet. Bergartscykeln illustreras i figuren till höger.
Magma kan kristallisera i jordskorpan, produkten kallas då intrusiv magmatisk bergart. Om magman kristalliserar på jordytan, genom vulkanism benämns bergarten som extrusiv, eller vulkanisk magmatisk bergart. 
Bergarter på markytan utsätts för eroderande och vittrande krafter som skiljer av, och transporterar bort bergartsfragment, sediment och avsätter, deponerar dem på en plats där den potentiella energin är lägre, vanligen i havet. När sediment överlagras av andra sediment, ökar trycket och sedimentet litifieras, och blir en sedimentär bergart. 
Sedimentära, metamorfa och magmatiska bergarter omvandlas genom påverkan av högt tryck och hög temperatur, metamorfos, till metamorfa bergarter. 
Metamorfa och sedimentära bergarter kan liksom magmatiska brytas ned genom vittring. Magmatiska, sedimentära och metamorfa bergarter kan alla hamna på så stort djup att de smälts upp och bildar ny magma, detta kan till exempel inträffa i subduktionszoner.
En magmatisk bergart bildas genom att magma som tränger genom jordskorpan stelnar. Extrusiva magmatiska bergarter bildas genom vulkanism, dessa kallas också för vulkaniska bergarter. Intrusiva magmatiska bergarter bildas å andra sidan när magma stelnar på ett större djup eller när magma tränger upp genom, och stelnar i, sprickor i den omkringliggande bergmassan.
Det finns tre huvudtyper av magmor som bildar magmatiska bergarter; basaltiska, med lågt innehåll av kiseldioxid (SiO2), ryolitiska, med högt SiO2-innehåll och andesitiska som är ett mellanting.Magmatiska bergarter kan klassas som felsiska, intermediära, mafiska eller ultramafiska beroende på deras respektive innehåll av kisel, vilken i sin tur beror på magmans ursprung. Ofta kan man se benämningarna sur respektive basisk bergart. Eftersom dessa benämningar lätt förväxlas med vätejonkoncentration, pH, ersätts de alltmer av felsisk och mafisk.Ordet felsisk är en konstruktion av feldspar och silica, de engelska namnen på fältspat och kvarts, som är dominerande mineral. Ordet mafisk är på samma sätt en konstruktion av magnesium och ferrum, järn på latin. Magnesium och järn finns i de mörkare mineralen som utgör grunden för de mafiska bergarterna. Felsiska (ljusa) mineral innehåller mindre kalcium samt mer natrium och kalium än mafiska, är mer vittringsbeständiga och smälter (och stelnar) vid en lägre temperatur.
Bowens reaktionsserie beskriver vilken ordning mineral kristalliserar i en svalnande magma. Kisel, SiO2 kristalliserar vid låg temperatur, och därför bildas först kiselfattiga mineral och sedan alltmer kiselrika mineral, allteftersom temperaturen minskar. På ena sidan i reaktionsserien finns den så kallade osammanhängande grenen, där mineralerna innehåller järn och magnesium. Här har olivin högst smältpunkt, ungefär 1 200 °C, och lägst andel SiO2. Olivin kristalliserar därmed tidigt när magman svalnar, sedan följer pyroxen, amfibol och biotit med ökande andel SiO2. Plagioklas bildas i den sammanhängande grenen där kalciumrik plagioklas kristalliserar vid hög temperatur, och allteftersom avsvalningen fortskrider minskar andelen kalcium, samtidigt som andelen natrium ökar. Muskovit och kalifältspat har högre andel SiO2 och kristalliserar vid ännu lägre temperaturer. Sist kristalliserar kvarts, som är ren SiO2.
Magmatiska bergarter kan uppvisa olika textur, beroende på hur de har bildats. Grovkorniga har kristalliserat långsamt; med en hög temperatur i omgivningen. Denna miljö återfinns på stort djup i jordskorpan, och ger mineralkristallerna tid att växa sig så stora att de lätt kan ses med blotta ögat. Finkorniga magmatiska bergarter, å andra sidan, har stelnat nära, eller på markytan. På markytan är temperaturskillnaden mot omgivningen stor och avkylningen blir därför så snabb att inga stora mineralkorn hinner utvecklas. Porfyriska bergarter har bildats av en magma som har utsatts för en förändring i avsvalningshastighet, dessa bergarter har därför både stora och små mineralkorn. Glaslik textur återfinns hos bergarter som bildats vid vulkanutbrott där magman stelnat väldigt snabbt. Obsidian är en tät form, som ser ut som svart glas, men även pimpsten räknas som glaslik textur, och bildas när magman innehåller mycket lösta gaser som gör pimpstenen porös.
Magmatiska bergarter kan, som nämns ovan, delas in efter kiselinnehåll, gränser för dessa klasser ges i intilliggande tabell. De magmatiskt bildade bergarterna kan även kategoriseras efter vilka betingelser på eller i jordskorpan som de bildas. En sådan indelning är djupbergart – gångbergart och ytbergart – som beskrivs närmare nedan.
Djupbergart är benämningen för en bergart som bildats när en magmakropp kristalliserat på stort djup i jordskorpan. En sådan magmakropp kallas pluton och en annan benämning är därför plutonisk bergart, efter romarnas namn på underjordens gud, Pluto. Djupbergarter har ett relativt enhetligt utseende, men varierar i färg och kornstorlek. När kristallisationen av en magma går mot sitt slut anrikas den på vatten, vilket underlättar transport av joner, något som gynnar tillväxten av kristaller, därför återfinns mycket grovkorniga bergarter som pegmatit i de delar av en magma som kristalliserar sist. Djupbergarter och gångbergarter kan gemensamt benämnas intrusiva bergarter, eftersom de tränger in i den befintliga bergmassan. Djupbergarter finns i gamla och nya bergskedjor, dock bara på kontinenterna.
Ytbergarter, eller extrusiva bergarter bildas genom vulkanism på eller nära markytan (eller havsbotten) eller i plattektoniska gränser, till exempel mittatlantiska ryggen. Magma avkyls mycket fort i luft eller vatten, och därför för ytbergarter finkornig textur. Exempel på ytbergarter är porfyr och basalt.
Gångbergarter bildas när magma tränger in i sprickzoner eller svaghetsplan i andra bergarter. Detta kan till exempel ske runt en pluton eller i sprickor vid en kontinental spridningsrygg. Gångbergarter kan därför förekomma både på land och havsbotten. Kristallisationen kan ske under varierat tryck och temperatur, beroende på hur just den aktuella bildningsorten är belägen. Generellt kan sägas att tryck och temperatur ligger mellan de för djupbergarter och ytbergarter. Detta ger i sin tur i huvudsak upphov till bergarter med mellanstor kornstorlek. Exempel på gångbergarter är pegmatit och diabas.
Då redan bildade bergarter (Magmatiska eller Sedimentära) utsätts för höga tryck och/eller temperaturer kan deras mineralsammansättning och kristallstruktur förändras, man säger att den ursprungliga bergarten genomgår metamorfos. Den resulterande bergartens struktur och mineralsammansättning kan vara mycket olika ursprungsbergartens, vilket innebär att det kan vara svårt att se om den omvandlade bergarten från början var en sedimentär eller magmatisk bergart. 
Graden av metamorfos hos en bergart kan beskrivas med ett antal facies, där varje facies karaktäriseras av ett antal bergarter vars mineralkombinationer är stabila inom ett visst intervall av tryck och temperatur. Teorin om metamorf facies presenterades 1915 av den finländske geologen Pentti Eskola, som en vidareutveckling av den i Norge verksamme mineralogen och geokemisten Viktor M. Goldschmidts teori om metamorf grad, från början av 1900-talet.Vid kollision mellan tektoniska plattor är temperaturen dominerande faktor, därför utvecklas metamorfosen vanligen längs en linje genom grönskiffer- amfibolit- och granulitfacies. För subduktion mellan tektoniska plattor är det istället trycket som är dominerande, och metamorfosen utvecklas genom blåskiffer- och eklogitfacies.
Metamorfos är den omvandlingsprocess som bergarter genomgår när de utsätts för höga tryck och temperaturer. Höga tryck och temperaturer kan uppkomma i en rad olika typmiljöer, varav några beskrivs nedan:
Regionalmetamorfos förekommer i stora områden, till exempel bergskedjor. Då tektoniska plattor konvergerar och de övre lagren av plattorna veckas och pressas nedåt utsätts de för kraftigt ökat tryck och ökad temperatur. Detta leder till både omkristallisation och texturförändringar. Gnejs är ett exempel på bergart som bildas genom regionalmetamorfos.Kontaktmetamorfos sker när bergarter som ligger invid en magma påverkas av värmen från magman. Storleken på magman påverkar hur långt ut i den intilliggande bergmassan som metamorfos äger rum. Vid en stor magmakropp, som en stor batolit kan det röra sig om flera kilometer, medan vid mindre gångar kan det vara frågan om ett fåtal centimeter. Kontaktmetamorfos inträffar på alla djup i jordskorpan, men är tydligast när det inträffar nära ytan, eftersom trycket är lågt, och temperaturavvikelsen blir stor. Eftersom kontaktmetamorfos inte inbegriper något extra tryck kommer kristallerna inte att orienteras i någon särskild riktning.Hydrotermisk metamorfos äger rum när heta, jonrika vätskor som flyter i sprickor i berget påverkar omkringliggade bergmassa. Detta inträffar ofta i samband med magmatisk aktivitet, eftersom denna bidrar med den värme som krävs.Nedsänkningsmetamorfos inträffar när sediment eller bergarter utsätts för ökat tryck allteftersom mer material avsätts ovanpå, det större djupet i jordskorpan medför även ökad temperatur, och omkristallisering sker. Däremot sker inga märkbara deformationer. Trycket och temperaturen vid nedsänkningsmetamorfos är lägre än för regionalmetamorfos.Impaktmetamorfos, eller chockmetamorfos sker när meteoriter träffar jordytan, varvid meteoritens enorma rörelseenergi omvandlas till värme och tryckvågor i berget som träffats. I vissa fall har sådana nedslag givit upphov till coesit, en mycket tät form av kvarts, och även små diamanter. Förekomsten av dessa mineral visar att åtminstone kortvarigt ger meteoritnedslag minst lika höga tryck och temperaturer som i mantelns övre del, där dessa mineral vanligen bildas.
Texturen hos metamorfa bergarter kan översiktligt kategoriseras med bregreppet foliation, som innebär att mineralkornen i bergarten är orienterade parallellt. Denna parallellstruktur behöver inte nödvändigtvis vara rak, utan är ofta vågig. Nedan beskrivs ett antal folierade och icke-folierade metamorfa texturer.
Skiffrig klyvning innebär att bergarten vanligen spricker på samma sätt som skiffer; längs parallella plan. Skiffer kan uppkomma genom låggradig metamorfos av till exempel lerskiffer eller finkornig ryolit.Gnejsig textur innebär att ljusa och mörka mineralkorn ordnas i band, och är ett resultat av mellan- till höggradig metamorfos.
När mineralkornen i en metamorf bergart inte är orienterade i någon särskild riktning benämns texturen som ickefolierad. Exempel på ickefolierade metamorfa bergarter är marmor, kvartsit, antracit och hornfels.
Den största delen av jordskorpan består av magmatiska och metamorfa bergarter; uppskattningsvis 90–95 % av de översta 16 km av jordskorpan består av magmatiska eller metamorfa bergarter. Trots detta är största delen av jorden täckt av sediment. I princip all havsbotten är täckt av sediment och 70–80 % av kontinenterna täcks av sedimentära bergarter. Alltså är sedimenten, trots sin ringa volym intressanta eftersom de är koncentrerade till jordytan. Alla fossil finns i sediment, sedimentära bergarter, eller metamorfa sedimentära bergarter, dessa utgör därför en viktig grund för att förstå de förhållanden som tidigare rådde på jordytan. Sedimentär berggrund är också högst intressant när det gäller naturresurser. Energikällor som olja, naturgas, kol och uran utvinns ur sedimentära bergarter. Även järn, aluminium, mangan, fosfor för konstgödsel och cement går alla att utvinna ur sedimentära bergarter.Sedimentära bergarter kan delas in efter sediment som är avsatta i vattenmiljö och sediment som är avsatta på land. Genom olika vittrings- och erosionsprocesser bryts bergarter runt omkring oss ner. Vittringsprodukterna i form av grus, sand, silt, lera och joner transporteras ut till sjöar och hav via floder. När partiklarna når en tillräckligt låg hastighet faller de enligt Hjulströms diagram ned till botten och bildar sediment. Sedimenten kommer med tiden att överlagras av yngre sediment, detta ökar trycket på de äldre sedimenten. Det ökade trycket medför att sedimenten kompakteras; dess porositet minskar. Om trycket ökar ytterligare sedan kornen i sedimentet är maximalt kompakterade börjar kornen lösas upp i kanterna och de lösta mineralen förs bort av vattnet i porerna. Detta kallas tryckupplösning. När ytterligare sediment överlagrar sedimentpacken ökar den geotermiska gradienten, något som påskyndar kemiska reaktioner mellan sedimentkorn och porvatten. Så småningom kommer kristaller att börja bildas i porerna, när lösta mineral i porvattnet fälls ut. Denna process kallas cementering och ökar vidhäftningen mellan kornen såpass att sedimentet kan betraktas som en bergart. Processen under vilken en sedimentpacke ombildas till en sedimentär bergart kallas diagenes. 
När sedimenten är avsatta på land litifieras de som sediment avsatta under vatten, med skillnaden att porvattnet inte spelar lika stor roll. Exempel på sediment avsatta på land som kan bilda sedimentära bergarter är ökensand och vulkanaska. Sedimentära bergarter brukar delas in i olika bergartsformationer vilka kan bestå av flera olika bergarter.
Sedimentära bergarter kan delas in i olika grupper, baserat på ursprung och sammansättning. Klastiska bergarter underindelas efter kornstorleken, medan karbonatbergarter, kemiskt utfällda, organogena och pyroklastiska bergarter delas in efter mineralsammansättning.
Klastiska sedimentärbergarter bildas genom diagenes av sediment från magmatiska, metamorfa eller sedimentära bergarter. De klassificeras efter hur stora de ingående mineralkornen är. 
Konglomerat har rundade korn upp till grusfraktion. Ett konglomerat där alla ingående gruskorn har samma ursprungsbergart kallas monomikt, och om det är olika ursprungsbergarter kallas konglomeratet polymikt.
Sandsten består av sandkorn och klassificeras efter ingående mineral. De vanligaste mineralen är kvarts och fältspat, eftersom dessa är mest svårvittrade av de vanliga mineralen, och därför med tiden kan hamna i sedimentpackar som genomgår diagenes. Klassificeringen av sandsten sker i fyra huvudtyper; Kvartsarenit, som innehåller minst 95 % kvarts, arkos, som innehåller minst 25 % fältspat, litharenit, som innehåller mer bergartsfragment än fältspat, och slutligen gråvacka som är leriga, kloritrika bergarter med fina korn av kvarts och fältspat.
Skiffer innehåller mest lermineral, som är platta, och vid sedimentering och efterföljande tryckökning orienteras de i samma riktning. På grund av denna orientering spricker skiffer lätt upp i tunna skivor, något som den mer massiva lerstenen inte gör.
Kalksten utgör ungefär 10–15 % av jordens sedimentära bergarter. Kalksten finns i Sverige på Gotland, Öland, Skåne och de västgötska platåbergen. Kalciumkarbonat, CaCO3, kan förekomma i form av två mineral; kalcit och aragonit, som måste utgöra minst 50 % av bergarten för att den ska räknas som kalksten. Kalksten kan bildas på flera olika sätt, kalciumkarbonat kan fällas ut ur mättat havsvatten, eller på biologisk väg, genom att djur med kalkskal lämnar sina skal. Det finns både djur som bildar aragonitskal och djur som bildar kalcitskal, och beroende på vilken typ av djur som har befolkat en särskild nisch kan kalkstenen variera mycket mellan olika platser.
Den vanligaste typen av kemiskt utfällda bergarter är evaporiter, som bildas när vatten rikt på lösta salter dunstar. Allteftersom dunstningen fortgår ökar koncentrationen av salter, tills vattnet är mättat och salterna börjar fällas ut. Stora evaporitavlagringar har bildats när havsområden dunstat in, något som inträffade vid medelhavet under tidsepoken miocen och längs Döda havets stränder idag. Vanliga evaporitmineral är gips, CaSO4·2 H2O, anhydrit, CaSO4 och halit, NaCl.
Organogena bergarter bildas av organiska sediment. Organiska sediment bryts vanligen ned av mikroorganismer, som konsumerar syre. Men om syremängden inte räcker lyckas inte mikroorganismerna bryta ned materialet fullständigt, och det kan bilda en organogen bergart. Dessa bergarter kan bildas både på kontinenter, och i havet. Ett exempel från en kontinental miljö är kol och för havet oljeskiffer. Halten kol och kolföreningar kan uppgå till 25 % och svavelhalten kan vara uppemot 12 %.
Pyroklastiska bergarter bildas när de partiklar som slungas ut vid vulkanutbrott faller ned och sedimenterar.
En meteorit är en bergart som har sitt ursprung i rymden och har alltså inte bildats på jorden. En del meteoriter kan vara kvarlämningar från bildandet av solsystemet för cirka 4,6 miljarder år sedan. Meteoriter består vanligtvis av silikatmineral (95 %) och olika järn-nickellegeringar eller kombinationer av dessa två (5 %).Meteoriter kommer företrädesvis från kollisioner hos små himlakroppar, som asteroider, vilka genom kollisionen också kommit ur kurs och därför är benägna att korsa planeters banor, och därmed falla ned på dem. Meteoriter är intressanta att studera, eftersom de vanligen härstammar från himlakroppar vars förhållandevis lilla massa inte har förmått driva de geologiska processer som sker på större kroppar. Meteoriterna är därmed mer primitiva och kan bidra med förståelse om solsystemets bildande, och dess första tid. Andra källor till meteoriter är kometkärnor, som det smälter loss grus och stoft från när de passerar nära solen. Det finns även ett drygt tjugotal kända meteoriter med material från planeten Mars och ungefär lika många från månen.Det enda kända fallet av meteoriter inbäddade i bergstrata, fossila meteoriter, är i ett kalkstensbrott i närheten av Göteborg där det finns 12 lager av kondriter i kalksten som bildats under en period på ungefär 1,75 miljoner år under den geologiska perioden ordovicium, för cirka 480 miljoner år sedan.
Meteoriter kan klassificeras efter sin sammansättning; sten, järn och nickellegering eller en kombination. Dessa grupper beskrivs mer nedan. Meteoriterna kan också graderas i skalan S1–S6 efter hur omfattande chockmetamorfos de genomgått innan de blev meteoroider, till exempel då den himlakropp de härstammar ifrån sprängdes. Meteoriter som inte förändrats mycket hastigt klassas som S1. Det finns också två system för att klassificera meteoriter efter den grad av sönderfall de uppnått sedan de slagit ned på jorden: A-C respektive W0-W6 där välbevarade meteoriter klassas som A eller W0.
Kondriter, eller stenmeteoriter består av mafiska bergarter med små korn som tyder på en snabb nedkylning. Omkring 80 procent av alla meteoriter är pollyhedriter. De bildades under solsystemets barndom och hör till dess äldsta, bevarade materia. De flesta kondriter innehåller kondruler, millimeterstora sfäriska korn, och tros vara upp till 4,6 miljarder år gammal materia som härstammar från asteroidbältet. Det är okänt hur de bildades.
Kolhaltiga kondriter är stenmeteoriter som innehåller små mängder organiskt material, bland annat aminosyror, och representerar omkring 3 % av alla kondriter. De tros bestå av oförändrat material från solnebulosan, det stoftmoln som solsystemet bildades ur, och har en isotopsammansättning liknande solens.
Akondriter är en annan underindelning av stenmeteoriter som påminner om mafiska, magmatiska bergarter på jorden och är ibland breccierade. Akronditer tros bestå av ytmaterial från större asteroider, i första hand den massiva asteroiden Vesta, men även planeten Mars.
Järnmeteoriter består av järn-nickellegeringar som kamacit och motsvarar omkring 3,8 % av alla meteoriter. De tros bestå av material från kärnan av söndersprängda asteroider. Järnmeteoriter kan delas in i tre undergrupper, beroende på nickel/järnhalt och kristallstruktur; hexahedriter innehåller 4–6 % nickel, oktahedriter innehåller 6–12 % nickel och ataxiter innehåller över 12 % nickel. Kristallstrukturen hos hexahedriter uppvisar rektangulära mönster, oktahedriter har hexagonala mönster och ataxiter har inga tydliga kristallstrukturer. En äldre benämning på järnmeteoriter är sideriter.
Järnstenar består av en ungefär lika blandning av järn-nickellegeringar och silikatmineral  och motsvarar omkring 0,5 % av alla kända meteoriter. De tros bestå av material från området i gränslandet mellan en himlakropps kärna och dess mantel.
Tektiter är glasobjekt som, enligt de flesta forskare, bildats på jorden vid stora meteoritnedslag. Tektiter är sålunda i egentlig mening inga meteoriter.
Perron, Claude (2002). ”Meteorites” (på Engelska). Encyclopedia of Astronomy and Astrophysics. http://eaa.crcpress.com. Läst 17 augusti 2009. 
Sears, Derek (2001). ”Chondrites” (på Engelska). Encyclopedia of Astronomy and Astrophysics. http://eaa.crcpress.com. Läst 17 augusti 2009. 
”Iron Meteorite, Stony-iron Meteorite, Achondrite, Carbonaceous Chondrite, Stony Meteorite” (på Engelska). Encyclopedia of Astronomy and Astrophysics. 2000. http://eaa.crcpress.com. Läst 17 augusti 2009. 
”Metamorfos”. Nationalencyklopedin, webupplaga. http://www.ne.se. Läst 23 augusti 2009.
Andréasson, Per-Gunnar, red (2006) (på Svenska). Geobiosfären, en introduktion (Första upplagan:1). Studentlitteratur. Libris 10168544. ISBN 91-44-03670-1 
Crawford, Mark J. (1998) (på Engelska). Physical Geology (Första upplagan). ISBN 0-8220-5335-7 
Spicar, Erich (1995) (på Svenska). Mineral och Bergarter. ICA bokförlag. Libris 7414051. ISBN 91-534-1385-7 
Selley Richard C., Cocks L. R. M., Plimer I. R., red (2005) (på Engelska). Encyclopedia of geology (Första upplagan). Amsterdam: Elsevier Academic Press. Libris 9646549. ISBN 0-12-636380-3 
Tarbuck; Lutgens (2008) (på Engelska). Earth -an introduction to physical geology (Nionde upplagan). Pearson Prentice Hall. ISBN 0132410664 
Woods, Karen M. (2009) (på Engelska). Physical Geology Laboratory Manual (Fjärde upplagan). Kendall/Hunt Publishing Company. Libris 10402886. ISBN 978-0-7575-6114-6

De första försöken med permanenta biografsalonger i Stockholm gjordes i slutet av 1890-talet efter att kinematografen hade demonstrerats på Stockholmsutställningen 1897. Innan dess var det mest kringfarande som visade upp biografen som en sorts kuriös underhållning.
År 1905 hade Stockholm tio biografer och vid utgången av 1909 hade antalet stigit till 25 fasta biografsalonger. År 1943 fanns flest biografer i Stockholms stad (110 st). 2009 hade det sjunkit till ett tiotal, borträknat de biografer i Stockholms förortsområden som bebyggdes först efter 1943. Flest biobesök, 16,8 miljoner, noterades 1956.
Den äldsta biografen i drift är Zita, som uppfördes redan 1913 under namnet Vinter-Palatset.  Till de vackraste räknas idag Skandia-Teatern, som invigdes 1923 och byggdes efter arkitekten Gunnar Asplunds ritningar. Den beskrevs av samtida konstexperter som ett mästerverk och är en av de få kvarvarande singelbiograferna i staden. Skandia-Teatern är sedan 2001 renoverad till originalskick och skyddas av kulturmiljölagen.
Före 1890-talet fanns inga fasta filmsalonger i Stockholm. Det fanns inte heller det vi idag kallar för film utan man kunde visa händelser i stereoskop- och skioptikonbilder. Vid 1800-talets slut fanns i Birger Jarlspassagen en rad med mutoscope (tittskåp med fotografier som gav en illusion av rörelse när de vevades fram). Än så länge var det lustiga apparater utan större betydelse som ställdes ut på nöjesfält. 
Världens första demonstration av den nya uppfinningen "kinematografen" skedde i Paris den 28 december 1895. Den anordnades av bröderna Auguste och Louis Lumière. Louis Lumière hade konstruerat en apparat som kunde både uppta och återge filmbilder. 
Den första svenska filmförevisningen för allmänheten ägde rum i samband med en industriutställning i Pilstorp utanför Malmö den 28 juni 1896. Det var ett halvår efter världspremiären i Paris. Den 21 juli 1896 visade en fransk fotograf "Kinematografen" med Rörliga kolorerade Fotografier i naturlig storlek i Stockholms Tivoli på Södra Djurgården. Denna ”alldeles nya uppfinning” betecknades som ett underverk.Det stora genombrottet för filmen i Stockholm kom med Allmänna konst- och industriutställningen på sommaren 1897. Bland många attraktioner fanns även visningar av ”lefvande bilder”. Det skedde i en särskild lokal som låg inom miniatyrstaden Gamla Stockholm och kan ses som stadens första biografsalong. Den hade iordningställts av apotekaren och fotohandlaren Numa Peterson och hans son Mortimer. Lokalen rymde omkring 60 personer och kallades "Lumières Kinematograf i Gamla Stockholm". Filmförevisningen arrangerades av Numa Peterson som hade koncession på bröderna Lumières kinematograf och deras filmer i Sverige. Med på de första filmvisningarna var den franske filmfotografen Alexandre Promio, som för Lumières räkning reste världen runt för att presentera och marknadsföra det nya mediet. Entréavgiften var 50 öre för vuxna och 25 öre för barn och programmets längd cirka 15–20 minuter. Filminslagen var i regel bara några minuter långa och bestod huvudsakligen av franska inspelningar som reportage, action, farser och diverse filmtrix. Det blev stor publiksuccé!Utöver franska produktioner visades även ett aktuellt inslag; Konungens af Siam landstigning vid Logårdstrappan. Filmen handlade om ankomsten av kung Chulalongkorn av Siam med slupen Vasaorden till Logårdstrappan utanför Stockholms slott, där han blir emottagen av Oscar II. Filmen spelades in den 13 juli 1897 av Ernest Florman och visades den 19 juli 1897 på utställningskinematografens program. Filmen anses vara den första helt svenska filmupptagningen. Filmsekvensen avslutades med bilder av HMS Drott, Oscar II:s kungajakt.
Ett annat aktuellt bidrag var H. M. Konungens ankomst till utställningen, som filmades av Alexandre Promio den 15 maj 1897 och som är Sveriges första journalfilm. Filmsnutten visade hur Oscar II tillsammans med kronprins Gustaf (sedermera Gustaf V) anlände till utställningsområdet på Djurgården och där hälsades av Prins Eugen. Redan samma dag fick Oscar II se filmen på Stockholms slott där han "uppskattade högeligen att se sig själv på den vita duken". Genom utställningen fick kinematografen och filmen ett snabbt erkännande, även socialt eftersom Oscar II personligen blev mycket intresserad av de levande bilderna och lovordade den nya tekniken.
Stockholmsutställningens kinematografapparat flyttades sedermera av Mortimer Peterson till en lokal vid Kungsträdgårdsgatan 12, där tidigare gamla Svenska Panoptikon hade hållit till. Här fanns 63 sittplatser och filmförevisningar ägde rum varje halvtimme. Repertoaren bestod huvudsakligen av franska inspelningar som reportage, tidig "action", farser och diverse filmtrix. Vanligtvis var speltiden bara några minuter.Lumiérs Kinematograf vid Kungsträdgårdsgatan existerade under ett år fram till augusti 1898. Därefter fanns ingen fast biograf längre i Stockholm, men man visade ”lefvande bilder” i olika varietélokaler bland annat på Berns salonger, Cirkus  och Blancheteatern samt i kringfarande biograftält.
Ordet "Biografen" påträffades första gången i januari 1899 i en tidningsannons i Stockholm där det lovades "Lefvande bilder i naturlig storlek". Förmodligen var det filmprojektorns namn som avsågs i annonsen liksom i en annan annons från 1901 för filmvisning med "Elektro-Motor-Biografen".
Det skulle dröja till 29 januari 1904 tills Stockholm återigen fick en fast biografsalong. Det var filmutrustningen från Kungliga Vetenskapsakademin som hade flyttats till Blancheteatern. Nu hade tekniken förbättrats och publiken strömmade till. Snart öppnade stadens andra biograf, som hette "Apollo" och låg vid Drottninggatan 71A, i den södra av Davidsons paviljonger. Ett år senare, den 24 mars 1905, skrev Stockholms-Tidningen bland annat "För närvarande gifves föreställningar i tio lokaler. Det är ju en siffra som tydligt vittnat om, att det finns en mycket stor publik för dessa nöjen, och i betraktande af, att flertalet biografteatrar tillkommit under vintern, tycks denna publik alltjämt ökas. Det ser för övrigt ut, som om hvarje stadsdel snart skulle ha sin egen biografteater..."I en del källor anges felaktig att Maxim i Birger Jarlspassagen var Stockholms äldsta biograf. Maxim öppnades för filmvisning under namnet "Biograf Varieté" i september 1905 och lades ner 1963. Innan dess hade Stockholm redan permanenta filmvisningar mellan 1897 och 1898. 
En av stadens tidiga biografer var Biograf Edison Regeringsgatan 111 intill korsningen Tegnérgatan och Birger Jarlsgatan, som öppnade 1905. Redan 1910 försökte dåvarande ägare John A. Bergendahl att ha teaterföreställningar vid sida om filmvisning, men han fick inte lokalen godkänd. 1916 upphörde biografverksamheten och lokalen blev teater under varierande former ända fram till 1971. Bergendahl skulle bli en av stadens stora biografägare framöver.
Omkring 1908 falnade publikens intresse för film och befintliga och nya biografer utrustades med  scen och orkesterdike för att kunna visa varietéföreställningar, när filmen inte lockade längre. Svackan var dock kortvarig. Vid slutet av 1909 hade Stockholm 25 fasta biograflokaler, mer än hälften låg på Norrmalm. De flesta var små, ombyggda lokaler med cirka 150-200 platser. Störst var Brunkebergs-Teatern med 530 platser. Den första svenska praktbiografen som specialbyggdes för sitt ändamål var Cosmorama i Göteborg, uppförd 1908 med 364 platser (ej att förväxla med high-techbiografen Cosmonova i Stockholm av betydligt senare datum).I Stockholm agerade en Nils Petter Nilsson (även kallad "Häst-Nisse"). Han skulle inom loppet av några år skaffa sig en hel kedja av biografer och kan därför betecknas som stadens första biografkung. Sonen Axel Nilsson drev också en rad biografer bland annat grundade han biografen Vinter-Palatset på Birger Jarlsgatan, sedermera biografen Zita. Barnbarnet Carl Nelson förde familjetraditionen vidare med en stor biografverksamhet under namnet Royal-biograferna och Monark Film. Bland annat ägde och drev han danspalatset och sedermera biografen Vinterpalatset på Norra Bantorget i Stockholm.Kring 1910-talet växte filmindustrin kraftigt, främst i USA men även i Sverige, där Svenska Biografteatern med Charles Magnusson som vd började producera egna spelfilmer, så kallad "konstfilm". Magnusson engagerade regissörer som Mauritz Stiller och Victor Sjöström och började arbeta i den nyuppförda filmateljén på Lidingö. Nu kunde man visa svenska konstfilmer på Sveriges och Stockholms biografer. 
Publiken strömmade till, vilket även förde med sig en ökad etablering av biograflokaler. År 1910 hade Stockholm 26 biosalonger, bland dem kan nämnas Götiska Teatern som inrättades i en nybyggd fastighet vid Götgatan 11-13. Den öppnade den 1 januari 1910 och stängde som biograf Mona i maj 1970. Antalet biografer mer än fördubblades på två år och steg till 56 under år 1912. I januari 1912 fick staden även sin första storbiograf med 800 platser, det var Röda Kvarn i Sveasalen (namnet kom att användas 1915 för biografen Röda Kvarn vid Biblioteksgatan 5). Byggnaden revs 1913 för att ge plats åt varuhuset NK.Hösten 1913 öppnades Vinter-Palatset vid Birger Jarlsgatan 37 som lanserades som "första klassens biografsalong". Biografen är den enda som fortfarande (2009) finns kvar i drift i Stockholm, numera under namnet Zita. Några andra biografer som uppfördes på 1910-talet och som höll sig kvar in i 2000-talet var Röda Kvarn vid Biblioteksgatan 5, som öppnade 1915 och fanns kvar som biograf till år 2006, samt Sture-Teatern (öppnad 1915 och stängd 2001).
Palladium öppnade 25 december 1918 vid Kungsgatan 65 (idag Casino Cosmopol). Den hade Stockholms största nybyggda salong med 1 240 platser. Stockholmspressen utropade: "Palladium är ej blott en biograf. Det är dessutom ett byggnadsverk!" Palladium var under många år SF:s flaggskepp och många av Greta Garbos succéfilmer hade premiär här. På 1940-talet visades långköraren Borta med vinden (1939) hela 47 veckor i sträck. Biografen lades ned 1987.
De första biofraffilmerna i färg som inte var handkolorerade producerades från och med 1909 av amerikanen Charles Urban i USA. Han använde Kinemacolor, som 1906 hade utvecklats av britten George Albert Smith. I april 1910 var det Sverige- och Skandinavienpremiär då färgfilm enligt Urban-Smith Patents första gången visades av Etablissement Viking i Centralpalatset i Linköping. För Kinemacolorvisningar samma år i Stockholm inköptes Elite-Biografen vid Grev Turegatan 18. På repertoaren stod:
VI. Karneval och blomsterkrig i Nizza.Premiären i Stockholm mottogs välvilligt i pressen och Dagens Nyheter skrev i april 1910 bland annat: ”Den underbara uppfinningen, som kallas KINEMACOLOR, och som består i att naturens alla färger, från de svagaste till de starkaste, i alla skiftningar, kunna reproduceras endast med solens hjälp, är på väg till vårt land. Kinemacolor-bilderna äro framtidens films […] OBS! Ingen kolorering, färgläggning eller toning vare sig för hand eller maskin. Fotograferingen sker i en enda process. Det är endast och allenast solen som reproducerar färgerna.”  Framgången i Sverige uteblev dock och Etablissement Viking fick sluta med verksamheten med stora förluster som följd.
Glada 1920-talet var bara delvis en glad period för Stockholms biografer. År 1920 nåddes rekordsiffror i antal biobesök, men sedan sjönk de för att först i slutet av decenniet komma upp till 1920 års nivåer igen. Under denna period öppnades cirka 25 nya biografer, men nästan lika många stängde. I början av 1920-talet öppnade Olympia på Birger Jarlsgatan 41A. Bion finns fortfarande kvar under namnet Sture. Även i förorterna byggdes nya biografer. I november 1920 Tellus (finns kvar som kvartersbio 2009) i Midsommarkransen och  1921 Bromma-Teatern vid Alviksplan, Bromma (nedlagd  1971). Andra biografer tillkom också i Örby, Gröndal och Enskede.
Åren 1919-1920 lät Svensk Filmindustri (SF) uppföra det "svenska Hollywood": Filmstaden i Råsunda utanför Stockholm, en av Europas modernaste studioanläggningar på sin tid. Här producerades mellan 1920 och 1970 över 400 SF-filmer, och den första film som spelas in var Victor Sjöströms storsatsning, stumfilmen Körkarlen (1921). 
Den svenska 1920-talsstumfilmen blev internationellt omtalad och några av Stockholms nya storbiografer blev det också. Mest känd är Skandia-Teatern på Drottninggatan 82, ritad av arkitekt Gunnar Asplund och konstnärlig smyckad av bland andra Hilding Linnqvist, Stig Blomberg, Einar Forseth och Ivar Johnsson. Det Asplund och hans medarbetare hade skapat blev omskrivet av ledande konstkritiker och betecknades som ett mästerverk. Skandia invigdes den 19 september 1923 och återinvigdes, renoverad till ursprungligt skick, den 19 december 2001. Bion är numera skyddad enligt kulturmiljölagen.
Efter Skandias tillkomst 1923 öppnades det inte så många nya biografer, men mot slutet av 1920-talet tog nyetableringen fart igen och Stockholm fick cirka 15 nya salonger. En av dem var Göta Lejon vid Götgatan (invigd 1928) efter amerikansk förebild. Den kom till på SF-chefen Charles Magnussons initiativ efter en studieresa till USA, och fick drygt 1 300 platser. Göta Lejon blev den största filmteatern som dittills byggts i Sverige. I oktober samma år invigdes China-Teatern som byggdes av SF efter samma koncept som Göta Lejon. 
I slutet av 1920-talet beträdde även en ny stor aktör och hård konkurrent till SF den stockholmska biografscenen. Det var Ri-Teatrarna grundat av norrmannen Odd Biörnstad. De flesta biograferna i kedjan hade namn som började på Ri, där bokstaven "R" liknade ett "R" i runskrift. Första biografen var Rialto (invigd 1921 och nedlagd 1986) på Sveavägen 114 som Ri-Teatrarna övertog 1930. Totalt hade företaget ett drygt tjugotal biografer i staden.
På 1920-talet blev det även vanligt att med hjälp av mycket ljusreklam, neonslingor och stora baldakiner väcka uppmärksamhet. Biografentréernas glitter blev ett nytt inslag i Stockholms stadsbild. I slutet av 1920-talet hade Stockholm cirka 75 biografer.
Ljudfilmen hade introducerats i USA i slutet av 1920-talet. Efter en viss skepsis kom nyheten snabbt igång i Sverige och 1930 producerades tio spelfilmer, varav redan sex var ljudfilmer. Den första svenskproducerade ljudfilmen premiärvisades den 10 augusti 1930 på Palladium. Den hette För hennes skull (1930) och hade Gösta Ekman d.ä. i huvudrollen. Nu gällde det att snabbt bygga om Stockholms biografer till ljudfilm. Först ut var Palladium och Skandia-Teatern. 
Även gestaltningen av biograferna hade fått nya impulser. Stockholmsutställningen 1930 visade hur det skulle se ut; nu gällde modernismens arkitekturideal. Den första filmteatern i nya stilen var Flamman vid Hornstull (öppnad 1930, nedlagd 1963), som ritades av funkisarkitekten Uno Åhrén. På 1930-talet tillkom många nya biografer, bland andra Spegeln (1930), en funktionalistisk skapelse på Birger Jarlsgatan 16, ritad av Isak Gustaf Clason, Draken (1938), skapad av arkitekt Ernst Grönwall och Grand (1933) ritat av Björn Hedvall. Björn Hedvall var en gärna anlitad biografarkitekt, och han kallade sig själv biografspecialist redan på 1920-talet. Under 1930- och 1940-talen ritade Hedvall ett tjugotal funktionalistiska biografer i Stockholm.Vidare kan nämnas Saga (1937), Rigoletto (1939) och Rival (1937), numera Hotel Rival vid Mariatorget. Under 1930-talet tillkom drygt 40 nya biografer och vid decenniets slut hade Stockholm 107 filmteatrar. Den största ökningen av biografer var på Östermalm och Kungsholmen men även utanför tullarna uppstod många nya salonger, exempelvis i Stureby, Bromma, Midsommarkransen och Hammarbyhöjden. Till och med i Gamla stan fanns två stycken, dock inte samtidigt. Den ene hette Kornhamns-Biografen och var mellan 1908 och 1927 inrymd i "Modehuset 66an" på Kornhamnstorg 49 och den andre var Hansa som fanns mellan 1936 och 1954 på adress Mälartorget 13.
Under hela 1930-talet ökade biobesöken kraftigt. Denna trend fortsatte även under andra världskriget och beredskapsåren för att ha sin topp 1945. I Stockholm tillkom bara några få nya biografer, bland andra Park-Teatern vid Sturegatan 18, invigd i november 1941 och ritad av "biografarkitekten" Björn Hedvall samt biografen Rio vid Hornstull, invigd 1943 och ritad av arkitekt Albin Stark. Rio finns fortfarande kvar som kvartersbiograf. Under 1940-talet ombyggdes även en rad biografer, varvid en del historiska miljöer förstördes. Mest kritik fick Skandia-Teaterns renovering från 1942, där en stor del av Gunnar Asplunds mästerverk förstördes.Mitt under andra världskriget var antal biografer störst i Stockholms innerstad; 1943 hade staden 110 salonger, 1947 hade antalet sjunkit till drygt 90 stycken. Dessa var koncentrerade till vissa huvudgator: Kungsgatan, Birger Jarlsgatan, Götgatan, Hornsgatan och Sankt Eriksgatan. Det helt dominerande vardagsnöjet under kriget var biobesök, särskild i de talrika kvartersbiograferna. Biograferna var 1947 fördelade enligt följande:
Det skulle dröja till 1959 innan nästa innerstadsbio öppnade sina portar: Sergelteatern i nya Hötorgscity som invigdes 1959, ritad av arkitekt David Helldén. På 1950-talet gjordes istället satsningar i de nya förorterna. Det hörde till stadsplanekonceptet att Stockholms nya förstäder skulle vara självförsörjande med all samhällelig service, även med egna biografer. Konceptet förverkligades 1951 i Årsta centrum, där biografen Forum byggdes, ritad av arkitekterna Erik och Tore Ahlsén. Forum följdes snart av Västan i Västertorp (1952), City i Gubbängen (1953), Fontänen i Vällingby centrum (1956), Kaskad i Blackeberg (1957), Prisma i Hässelby gård (1960), Focus i Hagsätra centrum (1960), Rondo i Högdalens centrum (1961), Fanfaren i Farsta centrum (1961), Reflexen i Kärrtorp (1961), Falken i Jakobsbergs centrum (1965) samt Vågen i Skärholmens centrum (1969).
Med televisionens intåg i Sverige 1954 började biografernas publiksiffror sjunka dramatiskt. Nu kunde man se på bio hemma och i Stockholm sjönk antalet biobesök från toppnoteringen 16,8 miljoner per år 1956 till 10,5 miljoner per år 1959 och 6,2 miljoner per år 1969. För att locka tillbaka publiken prövades nya visningsformat med 70 mm film som Cinemascope, Cinerama, Todd-AO och ljud i stereo. Todd-AO presenterades 1958 första gången i Stockholm i Nya Ritz med filmen Jorden runt på 80 dagar (1956). Men den nya tekniken lyckades inte locka publiken tillbaka, under 1950-talet lades 13 biografer ner i innerstaden och under 1960-talet ytterligare ett trettiotal. 
I ett försök att locka publiken tillbaka till salongen började man visa porrfilmer i vissa biografer, exempelvis i Hollywood, London, Woodstock och Zita, men det var ingen beständig lösning av problemet. Även porrbiograferna drabbades så småningom av biografdöden. Det krävdes helt nya grepp och 1969 gav Sandrews arkitekt Fredrik von Platen i uppdrag att undersöka problemet. Resultatet blev utredningen "Den lilla biografen". Den gick ut på att flera salonger med olika storlek kunde rymmas i befintliga lokaler. Så kunde en film bli längre kvar i repertoaren, genom att visningen trappades ner från största till minsta salongen. Första biografen som byggdes om efter denna princip blev "Grand 1, 2, 3" på sommaren 1970. Konceptet var lyckat och nu följde många stockholmsbiografer och byggde, delvis rätt hårdhänt, om sina salonger till flera mindre. Även denna gång spolierades värdefulla interiörer. Biografdöden fortsatte: på Kungsholmen, som en gång hade 18 biografer, stängde 1996 Draken, stadsdelens sista bio. Vid 1970-talets slut hade antal stockholmsbiografer sjunkit till 56 stycken.
En intressant och omtyckt satsning gjorde Naturhistoriska riksmuseet 1993 med Cosmonova, även kallad Planetariet Cosmonova. Det är en kombinerad IMAX-biograf och ett av Europas främsta planetarier. Cosmonova är en av Sveriges tre IMAX-anläggningar. År 2008 uppgraderade Cosmonova sin planetarieteknik till så kallad "fulldome video", och samtidigt introducerades digital 3D. Basen i filmutbudet är föreställningar inom naturvetenskap. 
I Norrköping invigdes 2010 det nya Visualiseringscenter C som inhyser en av norra Europas modernaste domteaterar för tillfället. 
Idén med flerbiografer eller multibiografer utvecklades under 1980- och 1990-talen. Biografsalongerna koncentrerades till nya stora anläggningar tillsammans med andra nöjen. "BioPalatset" öppnade 1992 samtidigt med Söderhallarna (den övertogs 2007 av SF). Filmstaden Sergel med 14 salonger fulländade stadsbilden kring Hötorget 1995. År 2001 gjorde USA:s filmjätte AMC Entertainment International inc. (American Multi-Cinema) en storsatsning på Stockholm och ett etableringsförsök i Sverige.  Företaget byggde 18 biosalonger med sammanlagd  4 166 platser i det nya nöjescentrumet Heron City vid Kungens kurva. Etableringen misslyckades, delvis beroende på SF:s ovilja att distribuera film till AMC. Det slutade med att SF tog över och ändrade namnet till Filmstaden Heron City. På Tekniska museet öppnades den 12 januari 2007 Sveriges första 4D-biograf under namnet Cino4.Flera nya "filmstäder", alltså SF:s koncept med multibiografer, öppnade sina portar. Namnet Filmstaden härrör från SF:s legendariska studioanläggningar Gamla Filmstaden i Råsunda och användes första gången 1980 för biografen i hörnet Mäster Samuelsgatan och Regeringsgatan. Som förled finns beteckningen i Stockholmsområdet numera i Filmstaden Sergel, Filmstaden Söder, Filmstaden Heron City, Filmstaden Kista, Filmstaden Råsunda, Filmstaden Scandinavia, Filmstaden Sickla, Filmstaden Täby och Filmstaden Vällingby
Trots hoten från hemmabioanläggningar med högupplösta bildskärmar i jätteformat, dvd- och blurayfilmer, tillgång till många TV-kanaler samt legal eller illegal nedladdning från internet, har antalet biobesök i Sverige legat på en stabil nivå sedan mitten av 1990-talet. Det visar en studie som utförts av SOM-institutet vid Göteborgs universitet på uppdrag av Svenska Filminstitutet. I studien framgår att 83 % av den svenska befolkningen fortfarande tycker att film är bäst på bio.
Berglund, Kurt (1993). Stockholms alla biografer: ett stycke Stockholmshistoria från 90-tal till 90-tal. Stockholm: Svenska turistföreningen. Libris 7611737. ISBN 91-7156-113-7 
Caldenby, Claes; Hultin, Olof; Acking, Carl-Axel, red (1985). Asplund. Stockholm: Arkitektur förlag i samarbete med Arkitekturmuseet. Libris 7754397. ISBN 91-86050-11-7 
Friman, Helena; Söderström, Göran (2008). Stockholm: en historia i kartor och bilder. Monografier utgivna av Stockholms stad. Nordqvist, Sven (illustratör). Stockholm: Wahlström & Widstrand. Libris 10736828. ISBN 978-91-46-21843-2

Bioshock är ett datorspel i genren förstapersonsskjutare, utvecklat av 2K Boston (senare känt som Irrational Games) och 2K Australia, och utgiven av 2K Games till Microsoft Windows och Xbox 360 i augusti 2007. En Playstation 3-portning av Irrational, 2K Marin, 2K Australia och Digital Extremes släpptes i oktober 2008, och en OS X-portning av Feral Interactive i oktober 2009. En mobilversion utvecklades av IG Fun. Spelets koncept utvecklades av Irrationals kreativa chef Ken Levine, och baserades på objektivismens idéer utfärdade av Ayn Rand samt influenser från andra författare som George Orwell. Spelet anses vara en andlig uppföljare till System Shock-serien som många från Irrational inklusive Levine hade arbetat med tidigare.
Bioshock utspelar sig år 1960. Spelaren tar kontroll över huvudpersonen Jack efter att hans flygplan kraschlandar i havet nära en batysfärterminal som tar honom till undervattensstaden Rapture. Staden byggdes av industrialisten Andrew Ryan och var tänkt att vara en isolerad utopi, men på grund av upptäckten av ADAM, ett genetiskt material som kan användas för att ge övermänskliga krafter, påbörjades stadens turbulenta nedgång. Jack försöker hitta ett sätt att fly från staden, och kämpar genom horder av ADAM-besatta fiender och de dödliga Big Daddies, samtidigt som han träffar på några förnuftiga människor som finns kvar och får senare lära sig om Raptures invånare och historia. Spelaren kan besegra fiender på ett antal olika sätt, såsom att använda vapen och plasmider som ger unika krafter, samt genom att hacka sig in i Raptures egna försvarsverk. Bioshock innehåller rollspelselement, vilket ger spelaren olika metoder att strida mot fiender såsom att smyga, liksom moraliska val som att skona eller döda datorspelsfigurer. Spelet och dess biopunktema lånar dessutom inslag från survival horror-genren.
Bioshock fick ett starkt mottagande av recensenter och fick beröm för sin moralbaserade berättelse, gripande miljöer och unika spelplats. Det anses vara ett av de bästa datorspelen genom tiderna, och fick flera årets spel-utmärkelser från olika medier, bland annat från BAFTA, Game Informer, Spike TV och X-Play. Spelet fick två uppföljare: Bioshock 2 utvecklat av 2K Marin, samt Bioshock Infinite utvecklat av Irrational Games. En remasterutgåva av spelet släpptes till Microsoft Windows, Playstation 4 och Xbox One den 13 september 2016 som en del av Bioshock: Collection, ihop med Bioshock 2 och Infinite.
Bioshock utspelar sig år 1960 i undervattensstaden Rapture, där stadens historia berättas genom ljudinspelningar som spelaren kan samla på sig under spelets gång. Staden planerades och byggdes på 1940-talet av objektivist-industrialisten Andrew Ryan som ville skapa en utopi för samhällets elit där de kan frodas utanför statlig kontroll. Vetenskapliga framsteg har expanderats kraftigt, bland annat genom upptäckten av det genetiska materialet "ADAM" som skapats av havssniglar på havets botten. ADAM tillåter dess användare att ändra sin DNA-kod för att få övermänskliga krafter som telekinesi och pyrokinesi.
Trots den uppenbara utopin har klasskillnader växt upp i staden. En före detta gangster och affärsman vid namn Frank Fontaine använde sitt inflytande inom underklassen för att planera en kupp i Rapture. Fontaine skapade en svart marknadsförbindelse med ytan och ihop med Dr. Brigid Tenenbaum skapade han en billig plasmidindustri genom att massproducera ADAM genom havssnigelimplantation från föräldralösa flickors magar, med smeknamnet "Little Sisters" (sv. Lillasystrar). Fontaine använde sin plasmidförstärkta armé till att anfalla Ryan, men rapporterades att ha dödats i strid. Ryan passade på att ta hans förmögenheter, inklusive hans plasmidfabriker. Under de månader som följde reste sig en ny ledare vid namn Atlas till att tala för underklassen, och skapade ytterligare stridigheter. Atlas ledde anfall mot de fabriker där Little Sisters bodde, och Ryan förhindrade detta genom att skapa "Big Daddies" (Stora pappor), plasmidförstärkta människor som blev kirurgiskt inplantade i stora dykardräkter och var psykiskt tvungna att beskydda Little Sisters till varje pris. Ryan skapade också sin egen armé av plasmidförstärkta soldater vid namn "Splicers" (Splitsare) som han kontrollerade med hjälp av feromoner som spreds ut via Raptures luftsystem.
Spänningarna kom till sin yttersta gräns på nyårsafton 1958, då Atlas beordrade ett fullskaligt angrepp mot Ryan. Striden lämnade många döda och de få överlevande barrikaderade sig i Raptures hus. Vad som en gång var en vacker utopi föll till en sönderfallande dystopi. Några av de händelser som beskrivs ovan blir återbesökta och kompletterade i den nedladdningsbara expansionen Bioshock Infinite: Burial at Sea, som äger rum i Rapture under de sista månaderna av 1958 och som leder till Atlas angrepp mot Ryans styrkor.
År 1960 är Jack på en resa över Atlanten. Hans flyg störtar mot havet under mystiska omständigheter och Jack är den ende som överlever kraschen. Jack simmar till en närliggande fyr, där han går ombord i en batysfär som tar honom till Rapture.Jack blir kontaktad via kortvågsradio av en man som kallar sig för Atlas; han vägleder Jack till säkerhet från Splicers och andra faror i den ödelagda staden. Atlas ber Jack att hjälpa med att stoppa Ryan, och vägleder honom till en dockad batysfär där han hävdar att Ryan har fångat hans familj. På vägen dit möter Jack en vandrande Little Sister och dess döda Big Daddy; Atlas uppmanar Jack att döda flickan för att skörda dess ADAM. Dr. Tenenbaum tjuvlyssnar på detta och stoppar Jack innan han skadar flickan. Hon uppmanar honom att skona flickan och andra Little Sisters som han möter, och ger honom en plasmid som kan tvinga bort havssniglar ur flickornas kroppar. Efter att Jack anlänt till batysfären innehållande Atlas fru och barn blir den sprängd i luften av Ryans hantlangare. Atlas blir vansinnig och leder Jack till Ryans herrgård genom Ryans armé av Splicers och Big Daddies. Ibland blir Jack tvungen att färdas genom områden som kontrolleras av Ryans allierade som nu blivit galna, såsom Sander Cohen, en före detta musiker som nu njuter av att beskåda andras dödsfall och elände.Till sist anländer Jack till Ryans personliga kontor, där Ryan tålmodigt väntar på Jack medan han nonchalant spelar golf. Ryan förklarar att han vet allt om Atlas plan och förklarar att Jack är hans oäkta barn. Jack togs från sin mor av Fontaine och förde honom till ytan långt bort från Ryan och modifierade honom genetiskt till att växa till vuxen på bara några år. Fontaine hade planerat att använda Jack som ett trumfkort i sitt krig mot Ryan och förde honom tillbaka till Rapture när tiden var inne; Jacks genetik skulle tillåta honom att få tillgång till Ryans system såsom batysfären som Ryan hade låst ut för länge sedan. Utan någon plats att fly till är Ryan villig att acceptera sin död genom sin egen fria vilja, och citerade en av sina egna principer: "En man väljer. En slav lyder." Han ber Jack att "Would you kindly" (sv. "skulle du vara vänlig och") döda honom med hans golfklubba och Jack blir tvungen att göra det. När Ryan dör blir Jack medveten om att frasen "Would you kindly" har uttalats i många av Atlas kommandon som en hypnotisk igångsättare som får Jack att lyda den som säger det blint; en tillbakablick visar att Jack själv var ansvarig för att ha kraschat sitt plan nära fyren efter att ha läst ett brev som innehöll igångsättarfrasen. Atlas avslöjar sig som Fontaine, som har använt Atlas alias för att gömma sig samtidigt som han gav en ledarfigur för stadens underklass att ansluta sig till. Fontaine tar kontroll över Ryans system, och lämnar Jack att dö när han skickar fientliga säkerhetsdrönare in till Ryans låsta kontor.Jack räddas av Dr. Tenenbaum och Little Sisters. Dr. Tenenbaum hjälper Jack att avlägsna Fontaines betingade kommandon, inklusive ett som skulle ha stoppat hans hjärta. Med hjälp av Little Sisters anländer Jack till Fontaines lya för att möta honom. Fontaine hotas av Jack och injicerar sig med en stor mängd ADAM och omvandlas till ett omänskligt monster. Jack får hjälp av Little Sisters med att tömma all ADAM ur Fontaines kropp och dödar honom.Spelet innehåller tre slut, skildrade av Dr. Tenenbaum, som var och en beror på hur spelaren har interagerat med spelets Little Sisters.
Om spelaren har räddat samtliga Little Sisters (eller åtminstone inte skördat någon av dem) kommer fem av dem att återvända till ytan med Jack och leva ett fullvärdigt liv under hans vård. De står vid Jacks sida på hans dödsbädd.
Om spelaren skördat åtminstone en Little Sister kommer Jack att förråda Little Sisters och skörda deras ADAM, vilket Tenenbaum fördömer. En ubåt anländer sedan över planets vrak och blir plötsligt omringad av batysfärer som innehåller Splicers. Dessa anfaller besättningen och tar kontroll över ubåten. Ubåten avslöjas bära kärnvapenmissiler, och Tenenbaum hävdar att Jack nu har "stulit världens fruktansvärda hemligheter".
Om spelaren skördat varje Little Sister i spelet kommer slutet att ske på samma sätt som det är när man skördat åtminstone en Little Sister, men Tenenbaums berättande kommer att bli mycket strängare och rasande.
Bioshock är en förstapersonsskjutare med rollspelsliknande anpassningsmöjligheter och smygelement, och som påminner mycket om System Shock 2. Spelaren antar rollen som Jack när denne vägleds genom Rapture mot olika mål. Spelaren samlar olika vapen och plasmider samtidigt som denne tar sig igenom fiendestyrkor. Spelaren kan när som helst växla mellan ett aktivt vapen och en aktiv plasmid, så att denne kan hitta kombinationsattacker som kan vara effektiva mot vissa fiender, såsom att först använda en elektrisk plasmid mot en splicer för att sedan slå ner den med en skiftnyckel. Vapen begränsas av ammunition som spelaren samlar; många vapen har sekundära ammunitionstyper som kan användas för ytterligare fördelar, såsom kulor som åsamkar eldsvådor. När spelaren använder plasmider förbrukas ett serum kallat EVE som kan återställas med hjälp av EVE-sprutor som samlas ihop av spelaren. Spelaren har en hälsomätare som minskar när denne tar skada. Spelaren kan återställa sin hälsa med hälsopaket, eller använda hälsostationer och olika konsumtionsföremål (såsom mat, cigaretter och alkohol) utspridda i Rapture. Om spelarens hälsa sjunker till noll kommer denne att återupplivas vid en elektronisk kammare vid namn Vita-Chamber som de senast passerade, med en begränsad mängd hälsa och EVE. En patch för spelet tillåter spelare att inaktivera spelets Vita-Chambers, vilket kräver spelare att starta om ett sparat spel om spelarfiguren dör.Spelet erbjuder flera alternativ för spelare att möta utmaningar. Utöver direkta strid kan spelaren använda plasmider för att locka fiender till fällor eller att vända fiender mot varandra, eller använda smygtaktik för att undvika att bli upptäckt av fiender, inklusive säkerhetssystem och kanontorn. Spelaren kan hacka sig in i något av Raptures automatiserade system; hackningsprocessen sker via ett minispel som liknar Pipe Mania där spelaren måste inom en begränsad tid ansluta två punkter på motsatta sidor av ett rutnät med en begränsad uppsättning rörledningar, och ifall spelaren misslyckas att slutföra i tid kommer denne att förlora hälsa och potentiellt starta ett alarm. I början av spelet får spelaren en forskningskamera; genom att ta fotografier av fiender kommer spelaren successivt få kunskap om de enskilda fienderna och kommer därmed få skadebonusar och andra förmåner när spelaren står inför en viss fiende i framtiden.Spelaren samlar pengar genom att utforska Rapture och från besegrade fienders kroppar; dessa pengar kan användas på varuautomater för att fylla på med ammunition, hälsa, EVE och andra föremål. Liksom övervakningskameror kan varuautomater också hackas för att minska kostnaderna för dess föremål. Spelaren får också belöningar i form av ADAM när man slutför vissa uppdrag, liksom med att antingen skona eller döda Little Sisters efter att ha besegrat dess Big Daddy-beskyddare. ADAM används för att köpa nya plasmider från Gatherer’s Garden-maskiner utspridda i Rapture. Förutom plasmider kommer spelaren också samla in och köpa drycker kallade Gene Tonics (Gentonika) som ger passiva bonusförmågor, såsom att öka Jacks styrka, utnyttja EVE mer effektivt eller få Jack att tåla mer skador. Spelaren kan bara ha ett begränsat antal plasmider och Gene Tonics aktiva, och kan växla mellan de olika plasmiderna och Gene Tonics vid vissa stationer utspridda i Rapture.
Kreative chef Ken Levine skapade Irrational Games 1997 av tidigare medlemmar från Looking Glass Studios. Deras första spel var System Shock 2, en uppföljare till System Shock utvecklat av Looking Glass, och möttes av starka recensioner, även om det inte visade sig vara en kommersiell framgång. Levine hade försökt att presentera en uppföljare till System Shock 2 till Electronic Arts, men utgivaren avvisade idén baserat på den dåliga försäljningen av det tidigare spelet. Irrational skulle fortsätta att utveckla andra spel, såsom Freedom Force, Tribes: Vengeance, den nedlagda speltiteln Deep Cover och den färdiggjorda titeln The Lost som aldrig släpptes på grund av juridiska problem. På denna tidpunkt ville Levine återvända till att skapa ett spel i samma stil som System Shock 2, ett frigående spel med en stark berättelse.År 2002 hade arbetslaget kommit upp med en idé till en kärnspelmekanik som bygger på tre grupper av styrkor; drönare som skulle bära en önskvärd resurs, beskyddare som skulle vakta drönarna, och skördare som skulle försöka att ta resursen från drönarna. Dessa skulle så småningom i slutversionen av spelet bli Little Sisters, Big Daddies och Splicers, men vid tidpunkten för konceptualiseringen fanns inget uttänkt tema. De började arbeta på att skapa en spelplats för spelet för att kunna presentera idén inför datorspelsutgivare. En demoversion från 2002 baserades på Unreal Engine 2 till det första Xbox. Denna demonstration utspelades främst ombord på en rymdstation som tagits över av genetiskt muterade monster. Huvudpersonen var Carlos Cuello, en "sektdeprogrammerare"– en person som blivit anklagad för att ha räddat någon från en sekt, och som blir mentalt och psykiskt återanpassad till ett normalt liv. Ken Levine citerade ett exempel på vad en kultdeprogrammerare gör: "[det finns] personer som anlitat personer till att [som exempel] deprogrammera sin dotter som hade varit i en lesbisk relation. De kidnappar henne och omprogrammerar henne, och det var en riktigt mörk person, och det var [ungefär] den figur du var." Denna berättelse skulle ha varit mer politisk, med att figuren anlitats av en senator. Arbetslaget kom gemensamt överens om att detta spel inte var vad de hade föresatt sig att göra, och hade svårt att hitta en utgivare. De övervägde att avsluta utvecklingen, men då nyheter om deras arbete att skapa en andlig uppföljare till System Shock 2 började dyka upp i speltidningar och webbplatser, valde arbetslaget att fortsätta utvecklingen och utförde en fullständig förändring av spelet.År 2004 erbjöd sig 2K Games, ett dotterbolag till Take Two, att publicera spelet främst baserad på drönare/beskyddare/skördare-konceptet, och gav Irrational full frihet att utveckla berättelsen och miljöerna. Vid denna tidpunkt hade berättelsen och miljöerna förändrats väsentligt, då det utspelade sig i ett övergivet nazistiskt laboratorium från andra världskriget som grävts upp av forskare från 2000-talet. Under årtionden hade de genetiska experimenten inom laboratoriet stegvis bildat sig i ett ekosystem centrerad kring de tre grupperna. I denna version av spelet ingick många av de spelelement som skulle finnas kvar i slutversionen av Bioshock, som var och en influerats av koncept från System Shock 2. Dessa element inkluderade användning av plasmider och EVE, behovet av att använda smygande eller andra alternativ för att ta itu med automatiserade säkerhetssystem, vägledning genom miljön från en icke spelbar figur som förmedlas över en radio, och berättelseelement som skildras via ljudinspelningar och avlidna spelfigurers "spöken".Medan spelupplägget från 2004-årsversionen liknade det som resulterade i slutversionen av Bioshock hade både designen och berättelsen genomgått förändringar, som överensstämde med det som Levine fastslog var dåvarande Irrational Games vägledande princip om att prioritera speldesignen först. Dessa områden utfärdades också på grund av några interna stridigheter och bristande kommunikation mellan de olika grupperna inom Irrational, som på grund av projektets omfattning resulterade i behovet av att expandera arbetslaget från sex till sextio medlemmar. Miljön ansågs intetsägande, och det fanns svårigheter för arbetslagets grafiker att komma med en konsekvent vision för att uppfylla leveldesignerns mål. En kritisk knutpunkt var ett kort experiment som utfördes av leveldesignern Jean Paul LeBreton och grafikern Hoagy de la Plante, som satte sig åt sidan för att tillsammans utveckla en nivå som senare skulle bli en del av "Tea Garden"-området i slutversionen, som Levine senare skulle använda som ett utmärkt exempel på en "bra Bioshock-yta", och betonade behovet av att avdelningarna måste arbeta tillsammans. Levine upptäckte också att cyberpunktemat hade överbetonats med tanke på deras ursprungliga avvisning från Electronic Arts för System Shock 3, vilket ledde till undervattensmiljöerna i Rapture.
Bioshocks tematiska kärna skapades när Levine gick vid Rockefeller Center i närheten av GE Building i New York. Han ansåg att byggnadens art deco-formgivning ihop med bildspråket runt byggnaden såsom Atlasstatyn nära den var unik, och insåg att dessa var utrymmen som inte hade upplevts i förstapersonsskjutargenren. Historien om Rockefeller Center matades också in i berättelsekonceptet. Levine noterade hur Center började byggas före den stora depressionen på 1920-talet. När byggnadsprojektets största finansiärer drog sig ur betalade John D. Rockefeller för det återstående byggnadsarbetet för att slutföra projektet själv, som enligt uppgift från Edge var "en stor man som mot alla odds bygger en arkitektonisk triumf." Historien om Rapture och spelfiguren Andrew Ryan är löst baserade på Rockefellers berättelse.Vid denna tidpunkt under utvecklingen hade Raptures bakgrund preciserats, men de hade ännu inte kommit på hur man skulle representera drönarna, beskyddarna och skördarna från deras ursprungliga spelidé. Big Daddy-konceptet som beskyddarklassen utvecklades tidigt i processen, men arbetslaget hade ännu inte nått en tillfredsställande design för drönarna, och de använde sig av flera möjliga designer, som till exempel insekter och hundar i rullstolar. Arbetslaget ville att spelaren skulle ta hand om drönarna på något sätt och skapa medlidande för dessa figurer. Idén om att använda små flickor kom ut via brainstorming, men var från början kontroversiell och chockerande av arbetslaget, och erkände att de lätt kunde dödas och göra spelet mer fasansfullt som i stil med spelet Night Trap. Men medan Levine arbetade på berättelsen började han ta in objektivismfilosofen Ayn Rand, som främst beskrivs i romanen Och världen skälvde, i spelets handling, ihop med sina tidigare iakttagelser på Rockefeller och hans skrifter. Från Levines Liberal Arts-utbildning var han redan bekant med Rands och George Orwells verk och ansåg att deras idéer var "fascinerande". Han förde fram de idéer som Rand lagt fram om att människan bör drivas av egoism och inte av altruism. Detta gav arbetslaget förtroendet att tillämpa samma idé när det gällde att ta itu med de små flickorna som drönare (nu kallat Little Sisters), om spelaren ska försöka rädda flickorna eller skörda ADAM för sin egen vinning. 2K Games uttryckte sin oro om den initiala mekaniken kring Little Sisters där spelaren aktivt skulle jaga dem, vilket skulle varna en Big Daddy och ställas upp i en strid med spelaren. Detta tillvägagångssätt satte inte bra med Levine, och 2K Games hävdade att de inte skulle leverera ett spel "där spelaren blir straffad för att göra det rätta". De ändrade detta tillvägagångssätt där Little Sisters skulle vara osårbara tills spelaren hade besegrat deras Big Daddy, men LeBreton ansåg att detta var "en stor smet" i spelets fantasi. Idén med att skapa Little Sisters och presentera spelaren med detta val blev en viktig del av spelets attraktion till den större spelmarknaden, men som fortfarande skulle mötas av kritik från vissa återförsäljare.Andra element kom in i berättelsedesignen. Levine hade ett intresse av "stamcellsforskning och de moraliska problemen som går omkring [det]". Angående konstnärliga influenser citerade Levine romanerna 1984 och Flykten från Framtiden, som representerar samhällen som har "riktigt intressanta idéer som misslyckats på grund av det faktum att vi är människor". Idén om sinneskontroll som används på Jack erbjöds av LeBreton, inspirerad av filmer som Hjärntvättad, som ett sätt att ge en bättre anledning till att begränsa spelarens handlingar till skillnad från den traditionella användningen av låsta dörrar för att förebygga utforskning av områden som spelaren inte borde besöka. Arbetslaget hade kommit överens om att Jacks agerande skulle styras av en nyckelfras, men kämpade med att komma upp med en fras som inte skulle avslöja Atlas sanna natur. Levine stötte på frasen "Would you Kindly" (skulle du vara vänlig och) efter att ha arbetat på marknadsföringsmaterial för spelet som frågade läsaren hypotetiska frågor som "Skulle du döda människor, även oskyldiga människor, för att överleva?", och arbetade senare med frasen i spelets första manus. Levine noterade också att "det var aldrig min avsikt att göra två slut för spelet. Det kom ungefär mycket sent och det var något som begärdes av någon över min näringskedja." Ett annat sent tillägg, som ett svar på den svaga återkopplingen från speltestningen, var den inledande flygplanskraschen i vattnet. Levine baserade detta på premissen av TV-serien Lost eftersom det bidrog till att ge tillräckligt med information till spelaren om Jack innan de fördjupas i spelet, vilket hjälper dem att koppla sig till spelarfiguren.Talrika spänningar inom arbetslaget och från utgivaren 2K Games fortsatte under utvecklingsprocessen. Enligt LeBreton var Levine misstänksam mot några av de mer egoistiska nyanställda och argumenterade oftast med dem för att genomdriva sin vision av Bioshock. 2K Games var bekymrade med speltitelns växande budget, och berättade för Levine att de måste marknadsföra spelet mer som en förstapersonsskjutare snarare än den förstapersonsskjutare/datorrollspels-hybrid som de strävade efter. Innan det planerade utgivningsdatumet beordrade Levine att arbetslaget skulle slutföra utvecklingen av spelet dygnet runt, vilket skapade ytterligare stridigheter inom arbetslaget. Paul Hellquist, spelets chefsdesigner, utelämnade ofta viktiga designmöten, som han senare skildrade berodde på hans motsatta natur till Levine, och ifrågasatte flera av hans val; han använde sin frustration för att sätta in designinsatserna för spelnivån Medical Pavilion som han var ansvarig för på den tiden. Nära den förväntade tidpunkten för spelets färdigställande beslutade 2K att ge Irrational ytterligare tre månader på sig till att finputsa spelet, vilket förlängde den nuvarande kritiska punkten som studion redan stod under. En kritisk speltestning av spelet inträffade i januari 2007, där den inledande återkopplingen från spelarna var mestadels negativa, såsom problem kring att miljöerna var för mörka, om att man inte hade någon aning om vart man skulle gå, och misstroendet över Atlas; vid den tiden framfördes figuren i ett sydstatligt släpande tal som beskrevs som en "liderlig Colonel Sanders". Arbetslaget tog stor hänsyn till kritiken och förändrade flera element under dessa extra månader såsom att förbättra ljussättningen, implementera en uppdragsmarkör och använda en irländsk röst till Atlas för att få honom att låta mer trovärdig.Spelet släpptes till slut i augusti 2007 med en slutgiltig budget på cirka 25 miljoner dollar. Trots spelets framgångsrika mottagning skulle flera inom arbetslaget lämna Irrational för att arbeta på andra projekt, på grund av stridigheterna som inträffade under den sena utvecklingsfasen.
Bioshock använder en kraftigt modifierad Unreal Engine 2.5 med några av de avancerade teknologierna från Unreal Engine 3. Irrational hade tidigare erfarenhet med att modifiera och expandera Unreal Engine till SWAT 4, och fortsatte utvecklingen av motorn till Bioshock. En stor förbättring som de implementerade var förbättrade vatteneffekter, med tanke på spelets omgivning, och anställde en programmerare och grafiker som endast skulle fokusera på vatteneffekterna. Bioshock använder också fysikmotorn Havok som möjliggör en förbättring av spelets fysik, integrering av ragdollfysik och gör det möjligt för mer verklighetstrogna rörelser av delar av miljön. Windowsversionen byggdes för att arbeta i både Direct3D 10 (DirectX 10) och DirectX 9, varav DirectX 10-versionen skulle stödja ytterligare vatten- och partikeleffekter.
I en intervju i augusti 2007 fick Ken Levine frågan om en Playstation 3-version av Bioshock var under utveckling, vilket Levine besvarade med att "ingen PS3-utveckling pågår" vid den tiden. Men den 28 maj 2008 bekräftade 2K Games att en Playstation 3-version av spelet var under utveckling av 2K Marin. Den 3 juli 2008 meddelade 2K Games ett partnerskap med Digital Extremes och sade att Playstation 3-versionen utvecklades av 2K Marin, 2K Boston, 2K Australia och Digital Extremes. Jordan Thomas var regissören för Playstation 3-versionen. Även om det inte finns några grafiska förbättringar av spelet över den ursprungliga Xbox 360-versionen erbjuder Playstation 3-versionen ett widescreenalternativ kallat "horizontall plus", som infördes genom en patch i Xbox-versionen, medan filmsekvenserna är av en mycket högre upplösning än i DVD-versionen. Ytterligare tilläggsmaterial skulle också släppas exklusivt till Playstation 3-versionen. Ett tillägg är "Survivor Mode", där fienderna gjorts tuffare och Vita-Chambers ger endast en hälsouppgradering när dessa används, vilket gör att spelaren måste strida mot fiender kreativt och förlita sig mer på spelets mindre använda plasmider. Bioshock stöder också Playstation Trophies och Playstation Home. En uppdatering till Playstation 3-versionen släpptes den 13 november 2008 för att åtgärda vissa grafiska problem och tillfällen där spelarna upplevde en krasch och tvingades att starta om konsolen. Denna uppdatering implementerade också funktionerna "Challenge Room" och "New Game Plus".En portning till OS X gjordes av Feral Interactive och släpptes i oktober 2009.I början av 2008 säkrade IG Fun rättigheterna till att utveckla och publicera en mobilversion av Bioshock. Denna version utvecklades som ett tvådimensionellt plattformsspel som försökte återskapa det mesta av handlingen och spelelementen i det ursprungliga spelet; IG Fun arbetade med Irrational för att bestämma vilka av de viktigaste berättelseelementen som de ville behålla i spelet. IG Fun erkände att de inte skulle kunna inkludera hela handlingen inom ett enda mobilspel, och planerade att dela upp spelet i tre "episoder". Endast den första episoden släpptes.En portning till IOS-enheter som gjordes av 2K China släpptes den 27 augusti 2014. IOS-versionen innehåller samtliga innehåll och är funktionellt likvärdig som med den ursprungliga Xbox 360- och Windowsversionen. Den har stöd för två kontrollsystem: en virtuell pekskärmskontroll eller med en Bluetoothkontroll, och har en grafikmotor optimerad för IOS-enheter. Spelet togs senare bort från App Store i september 2015, då spelet hade blivit ospelbart för många som uppgraderat till IOS 8.4 på sina enheter, och medan en patch hade diskuterats konstaterade en representant från 2K att beslutet att ta bort spelet kom från utvecklaren. 2K klargjorde senare att de kommer att arbeta på att lösa problemen med spelets kompatibilitet med IOS nya firmware och spelets återutgivning kommer att ske när det har slutförts.
En första demoversion av spelet gjordes tillgängligt i augusti 2007 till Xbox 360 och Microsoft Windows. Demoversionen till Playstation 3 släpptes via Playstation Store den 2 oktober 2008. Denna demo inkluderade filmsekvenser för att introducera spelaren till Rapture, spelets handledningssektion och dess första nivåer; demoversionen inkluderade även vapen, plasmider och tonika som annars skulle införas senare i slutversionen, för att ge spelaren mer av de funktioner som skulle finnas tillgängliga i det publicerade spelet. Demoversionen till Xbox var det snabbaste demot på den tiden som fick en miljon nedladdningar på Xbox Live. Hela spelet släpptes till Xbox 360 och Microsoft Windows den 24 augusti 2007, medan Playstation 3-versionen släpptes den 17 oktober 2008.
Bioshock fick ett starkt mottagande av recensenter, där flera recensenter har berömt spelets omfattande kvaliteter och dess politiska dimension. I recensionssammanställningssidorna Gamerankings och Metacritic har Xbox 360-versionen av spelet genomsnittsbetygen 95,07% respektive 96 av 100, betygen 94,58% respektive 96 av 100 för Microsoft Windowsversionen, och betygen 93,66% respektive 94 av 100 för Playstation 3-versionen. I Mobygames har spelet betygen 95 av 100 för Xbox 360-versionen och 94 av 100 för Playstation 3- och Microsoft Windowsversionerna.Boston Globe beskrev det som "ett vackert, brutalt och skrämmande datorspel... ett av årets bästa". Wired nämnde också kopplingen till Ayn Rand (ett partiellt anagram av Andrew Ryan) i en rapport på spelet som innehöll en kort intervju med Levine. Chicago Sun-Times recensent skrev att "Jag har aldrig någonsin trott att någon skulle kunna skapa ett engagerande och underhållande datorspel kring Ayn Rands fiktion och filosofi, men det är precis vad 2K Games har gjort... det sällsynta och vuxna datorspelet som lyckas få dig att tänka medan du spelar". I The Los Angeles Times recension skrevs slutsatsen: "Visst, det är kul att spela, ser spektakulärt ut och är lätt att kontrollera, men det gör också något som inget annat spel hittills har gjort: Det får dig verkligen att känna". The New York Times recensent beskrev spelet som "intelligent, vackert, ibland skrämmande" och "förankrad med sin provokativa, moralbaserade berättelse, överdådiga konstriktning och superba röstskådespeleri kan Bioshock också hålla huvudet högt bland de bästa spelen som någonsin gjorts."Gamespy berömde Bioshocks "ofrånkomliga atmosfär". Spelet och stridssystemet har berömts för att vara smidig och varierad, och delar av grafiken, såsom vattnet, har berömts för dess kvalitet. Gamespot skrev: "Oavsett om det är stillastående vatten på golvet eller havsvatten som rusar in efter en explosion, kommer det att överraska dig varje gång du ser det." Gamereactor beskriver spelets design och detaljrikedom som "oöverträffad", och spelets ljud och musik som "extremt genomtänkt" och som "klingar välstämt". Eurogamer noterade att kombinationen av spelets element "grenslar så många underhållningskonstformer så skickligt att det är hittills den bästa demonstrationen på hur flexibelt detta medium kan vara. Det är inte längre bara ännu ett skjutspel insvept i en vacker spelmotor, utan en berättelse som finns och utvecklas i den mest övertygande och genomarbetade och konstnärliga spelvärlden som någonsin skapats." IGN:s recensent sammanfattade sin recension med att skriva: "Bioshock står som ett monolitiskt exempel på konvergensen av ett underhållande spelupplägg och en oemotståndligt olycksbådande och fängslande berättelse som omfattar en mängd mångfasetterade figurer. Detta är en viktig spelupplevelse."Men vissa recensenter belyste några negativa delar av Bioshock. Återhämtningssystemet med "Vita-Chambers", som återupplivar en besegrad spelare på halveringstid men som inte ändrar på fiendernas hälsa, gör det möjligt att nöta ner fiender genom ren uthållighet, och kritiserades som en av de största bristerna i spelupplägget. IGN noterade att både kontrollschemat och grafiken i Xbox 360-versionen var sämre än i PC-versionen, då växlandet mellan vapen eller plasmider var lättare att använda med en datormus än med 360:s radiella meny, liksom grafiken var något bättre med högre upplösningar. Spelet har varit tippad som en förstapersonsskjutarhybrid, men två recensenter hittade framsteg från jämförbara spel som spelet saknar, både i huvudpersonen och de utmaningar som han står inför. Vissa recensenter ansåg också att konfrontationerna med Splicers saknar mångfald (samt att deras A.I. var mycket bristfällig), och att det moraliska valet var för mycket "svart och vitt" för att bli riktigt intressant. Vissa recensenter och essäister såsom Jonathan Blow ansåg också att det "moraliska val" som spelet erbjuder till spelaren (rädda eller skörda Little Sisters) var bristfällig, eftersom det inte hade någon riktig påverkan på spelet, vilket i slutändan leder spelaren att tro att flickorna bara var någon mekanik utan betydelse. Likaledes har spelet inspirerat begreppet "ludonarrativ dissonans" av den före detta Lucasartsanställde Clint Hocking, en term som används för att beskriva inkonsekvenser mellan ett spels berättelse och mekanik, med hänvisning till hur Bioshocks berättelse förespråkar osjälviskhet medan spelet uppmuntrar själviskhet.
Bioshock har fått beröm för sin konstnärliga stil och övertygande berättande. I Glen Creebers och Royston Martins bok, Digital Culture: Understanding New Media, utförde de en fallstudie av Bioshock som en kritisk analys av datorspel som ett konstnärligt medium. De hyllade spelet för dess grafik, ljud och förmåga att engagera spelaren i berättelsen. De betraktade Bioshock som ett tecken på ett "myndighetsförklarande" av datorspel som ett konstnärligt medium. I februari 2011 tillkännagav Smithsonian Institution att det skulle hålla en utställning tillägnad till datorspelskonst. Flera spel valdes ut och allmänheten kunde rösta på vilka spel som de tyckte förtjänade att visas upp i utställningen via en enkät på utställningens webbplats. Bioshock ansågs vara en företrädare i röstningen på grund av dess status som ett spel som demonstrerade hur konstnärligt mediet kan vara.
Xbox 360-versionen var det tredje bästsäljande spelet i augusti 2007 med 490 900 sålda exemplar. The Wall Street Journal rapporterade att Take-Twos aktier "stigit med nästan 20%" i veckan till följt av spelets starkt positiva recensioner. Take-Two tillkännagav att från den 5 juni 2008 hade Bioshock skeppat över 2,2 miljoner exemplar. I en intervju från 10 juni 2008 förklarade Roy Taylor, Nvidias viceordförande för Content Business Development, att PC-versionen hade sålt över en miljon exemplar. Sen mars 2010 hade Bioshock sålts i 4 miljoner exemplar.
På E3 2006 fick Bioshock flera "Föreställningens spel"-utmärkelser från olika spelwebbplatser, inklusive Gamespot, IGN, och Gamespy. Bioshock fick utmärkelsen  "Bästa Xbox 360-spel" på Leipzig Games Convention 2007. Efter spelets utgivning valde Spike TV Video Game Awards 2007 ut Bioshock som "Årets spel", "Bästa Xbox 360-spel" och "Bästa musik", och nominerades till fyra utmärkelser: "Bästa skjutspel", "Bästa grafik", "Bästa PC-spel" och "Bästa Soundtrack". Spelet vann även utmärkelsen "Bästa spel" av BAFTA i 2007, och X-Play gav spelet utmärkelserna "Årets spel", "Bästa originalsoundtrack", "Bästa manus/berättelse" och "Bästa scenografi".På IGN:s "Best of 2007" nominerades Bioshock till "Årets spel 2007", och vann utmärkelsen "Årets PC-spel. Bioshock vann utmärkelserna "Bästa visuella konst", "Bästa manus" och "Bästa ljud" på Game Developers Choice Awards 2008. Bioshock rankas på förstaplats på Game Informers lista över "Topp 10 datorspelsinledningar". Gamesradar placerade Bioshock på 12:e plats i deras lista över de bästa spelen genom tiderna. År 2011 placerades Bioshock på förstaplats i Gametrailers "Topp 100 datorspelstrailers genom tiderna", med motiveringen att det nedsänker betraktaren i Bioshock-universumet och för dess bestående inverkan. I augusti 2012 gav IGN spelet topplaceringen på deras lista över "Topp 25 moderna PC-spel", en rangordning av de bästa PC-spelen som släpptes sedan 2006. I november 2012 kallade Time Bioshock som ett av de 100 bästa datorspelen genom tiderna. I juli 2015 placerades spelet på nionde plats på USgamers lista över "De 15 bästa spelen sedan 2000".
Den första patchen till Xbox 360-versionen släpptes ungefär två veckor efter utgivningen för att fixa några av spelets stabilitetsproblem som spelare hade rapporterat. Patchen visade sig införa fler problem till spelet för vissa användare, såsom enstaka frysningar, dålig bilduppdatering och ljudrelaterade problem, även om Irrational Games meddelade metoder för att lösa dessa problem via konsolens cachesystem. I december 2007 släpptes en gemensam patch till både Xbox- och Windows-versionen. Patchen inkluderar ytterligare innehåll såsom nya plasmider, nya achievements till Xbox 360-versionen och ytterligare grafikinställningar. Patchen lade också till ett alternativ för att inaktivera användningen av Vita-Chambers, en funktion som begärdes av spelare för att göra spelet mer utmanande, samt en achievement med att slutföra spelet på den svåraste svårighetsgraden utan att använda en Vita-Chamber.Den första Windowsversionen kritiserades av spelare för flera upplevda brister. Spelet levererades med kopieringsskyddet SecuROM som krävs att aktiveras från 2K Games servrar via Internet; avsaknaden av dessa servrar rapporterades som orsaken till annulleringen av spelets midnattsutgivning i Australien. Spelare upptäckte att SecuROM begränsade antalet gånger spelet kunde aktiveras till två. Användaråterkoppling ledde till att 2K Games fick öka antalet aktiveringar till fem, och erbjöd senare ett verktyg som tillät användare att återkalla tidigare aktiveringar på egen hand. 2K Games tog till sist bort aktiveringsgränsen, trots att butiksversionerna av spelet fortfarande krävde aktiveringsprocessen. Levine erkände att deras tidigare uppfattning av aktiveringsprocessen var felaktig och som skadade deras rykte under lanseringsperioden.SecuROM-mjukvaran orsakade också att få vissa antivirusprogram och sabotageprogramdetektorer tro att programmet var skadligt. 2K Games försäkrade att installationen av programvaran inte installerade någon skadlig kod eller rootkit. Men spelarna observerade att en del av SecuROM-mjukvaran inte togs bort helt under avinstallation av spelet.Några av Bioshocks grafiska egenskaper kritiserades också av spelare. Den första utgåvan av spelet sågs använda ett synfält (FOV) i widescreen som presenterade en mindre vy jämfört med spelet när det körs med ett bildformat på 4:3, som motstrider med tidigare rapporter från en utvecklare om hur widescreen skulle ha hanterats. Även om valet av FOV var ett designbeslut under spelets utveckling inkluderade Irrational ett alternativ för "horisontell FOV-låsning" i en patch från december 2007 som tillåter widescreen-användare ett bredare synfält, utan att skära något utanför bilden vertikalt. Bioshock kritiserades också för att det inte stödde pixel shader 2.0b grafikkort (såsom Radeon X800/X850), som ansågs vara ett avancerat grafikkort i 2004-2005, och svarade för cirka 24 % av de tillfrågade hårdvaror som samlats in via Valves plattform Steam vid spelsläppet.Den 8 juli 2014 släppte 2K Games en DRM-fri version av Bioshock på Humble 2K Bundle, som senare återutgavs på Humble Store.
Bioshock innehåller både licensierad och egenkomponerad musik. Den licensierade musiken från 1940- och 1950-talen kan höras från uppspelade fonografer över hela Rapture. Totalt kan 30 licensierade låtar höras i hela spelet. Spelets egen musik komponerades av Garry Schyman. Han skapade sina stycken för att dessa skulle samverka väl med den valda licensierade musiken för att behålla samma känsla, samtidigt som han försöker få ut något som var "kusligt, skrämmande och ibland vackert" för att det ska samverka väl med Raptures miljöer.2K Games släppte ett orkestersoundtrack på deras officiella webbplats den 24 augusti 2007. Musiken finns i MP3-format och innehåller 12 av spelets 22 låtar. Den begränsade utgåvan av spelet kom med The Rapture EP-remixer av Moby och Oscar the Punk. De tre remixade låtarna på CD-skivan är "Beyond the Sea", "God Bless the Child" och "Wild Little Sisters"; de ursprungliga inspelningarna av dessa låtar är med i spelet. Bioshocks musik släpptes på en vinyl LP med specialutgåvan av Bioshock 2.
Som svar på spelets höga försäljning och starka mottagning avslöjade Take-Twos ordförande Strauss Zelnick i en telefonkonferens för analytiker att företaget nu betraktade spelet som en del av en spelserie. Han spekulerade också om eventuella uppföljningar som skulle härma utvecklingscykeln av spelserien Grand Theft Auto, med en ny utgivning som förväntas vart andra till tredje år. 2K ordförande Christoph Hartmann uppgav att Bioshock kan få fem uppföljare och jämför spelserien till Star Wars-filmerna.Bioshock 2 tillkännagavs under 2008; dess utveckling leddes av 2K Marin. Levine uppgav att Irrational (då känt som 2K Boston) inte var inblandad i spelets uppföljare eftersom de ville "gunga stängslet" och försöka komma fram till något "mycket, mycket annorlunda", som senare avslöjades som Bioshock Infinite. Bioshock 3 tillkännagavs också, med dess utgivning antogs sannolikt sammanfalla med biopremiären av Bioshock-filmen. Bioshock 2 utspelar sig ungefär tio år efter händelserna i det första spelet. Spelaren antar rollen som Subject Delta, en föregångare till Big Daddies som måste leta i den fallna staden Rapture efter sin tidigare lillasyster Eleanor. Bioshock 2 släpptes internationellt till Microsoft Windows, OS X, Xbox 360 och Playstation 3 den 9 februari 2010.
Medan Bioshock Infinite, som utvecklades av Irrational Games och släpptes 2013, delar samma namn och många liknande spelkoncept med Bioshock är spelet inte en uppföljare eller prequel till berättelsen, utan istället utspelar sig det ombord på den flygande staden Columbia år 1912. Spelaren antar rollen som den före detta Pinkerton-detektiven Booker DeWitt som försöker rädda en kvinna vid namn Elizabeth från den dystopiska staden. Infinite innefattar möjligheten att resa mellan flera universum, och en scen under spelet äger rum på fyren och Raptures batysfär-terminal som en del av denna utforskning, men det ges ingen direkt kanonisk anslutning till huvudspelet. Den episodiska expansionen Burial at Sea utspelar sig i Rapture år 1959, kort innan kriget mellan Atlas och Ryan, samtidigt som den fortsätter berättelsen om Booker och Elizabeth. Detta innehåll länkar samman de två berättelserna samtidigt som den utvidgar orsakerna och de bakomliggande händelserna som anspelar på Bioshocks bakgrundshistoria.
Efter lanseringen av Bioshock Infinite och dess expansion meddelade Levine att han ville omstrukturera Irrational Games för att fokusera på mindre, berättelsedrivna spel. 2K Games fortsätter att behålla Bioshocks immateriella rättigheter och planerar att fortsätta att utveckla spel i denna serie, i betraktande av Levines och hans arbetslags ramverk som en "rik kreativ målarduk" för fler berättelser.
Till följd av skapandet av en namnlista från spelets fans om en specialutgåva av spelet uppgav Take-Two att de skulle publicera en specialutgåva av Bioshock ifall namnlistan fick 5 000 underskrifter. Detta antal underskrifter uppnåddes efter bara fem timmar. Därefter genomfördes en namnlista som publicerades på community-webbplatsen Cult of Rapture, driven av 2K Games, där besökarna kunde rösta på vilka innehåll de helst skulle vilja se i en specialutgåva. Företaget konstaterade att utvecklarna skulle allvarligt överväga denna omröstning. För att bestämma vilka konstverk skulle användas för den begränsade utgåvans omslag skapade 2K Games en tävling, med det vinnande bidraget från Crystal Clear Arts ägare och grafiska formgivare Adam Meyer.Den 23 april 2007 bekräftade webbplatsen Cult of Rapture att den begränsade samlingsutgåvan skulle innehålla en 150 mm Big Daddy-statyett (av vilka många skadades på grund av en tappad transportbehållare, ett ersättningsinitiativ finns på plats), en "bakom kulisserna"-DVD och en soundtrack-CD. Innan specialutgåvan släpptes ersattes den föreslagna soundtrack-CD:skivan med The Rapture EP.
Bioshock: Breaking the Mold, en bok som innehåller konstverk från spelet, släpptes av 2K Games den 13 augusti 2007. Den finns i både låg och hög upplösning i PDF-format från 2K Games officiella webbplats. Fram tills 1 oktober 2007 skickade 2K Games en tryckt version av boken till ägarna av samlarutgåvan vars Big Daddy-statyetter hade gått sönder, som ersättning för den tid det tog att byta ut dem. Den 31 oktober 2008 tillkännagavs vinnarna av "Breaking the Mold: Developers Edition Artbook Cover Contest" på webbplatsen Cult of Rapture.En prequelroman, med titeln Bioshock: Rapture skriven av John Shirley, publicerades den 19 juli 2011. Romanen beskriver byggandet av Rapture och de händelser som ledde till dess undergång. Boken följer flera karaktärer från Bioshock.
Enligt industrirykten efter spelets lansering var en filmatisering av spelet i utvecklingsstadiet, som skulle utnyttja en liknande green screen-filmteknik som i filmen 300 för att kunna återskapa miljöerna i Rapture. Den 9 maj 2008 tillkännagav Take Two ett avtal med Universal Studios om att producera en Bioshock-film, som skulle regisseras av Gore Verbinski och skrivas av John Logan. Filmen förväntades släppas under 2010, men lades på is på grund av budgetproblem. Den 24 augusti 2009 avslöjades att Verbinski hade hoppat av projektet till följd av studions beslut att filma utomlands för att hålla budgeten under kontroll. Enligt uppgift ansåg Verbinski att det skulle ha hindrat hans arbete på filmen Rango. Senare var Juan Carlos Fresnadillo i samtal för att regissera filmen med Verbinski som producent.I juli stod filmen inför budgetproblem, men producenten Gore Verbinski fastslog att de arbetade på det. Han sade också att filmen skulle vara en R-film. I en intervju den 30 augusti 2010 sade Ken Levine: "Jag kommer att säga att det är fortfarande en aktiv sak och det är något vi aktivt talar om och arbetar aktivt på". Verbinski citerade senare att genom att försöka behålla åldersgränsen "R" kunde de inte hitta några filmstudior som skulle understödja deras ansträngningar, vilket satte filmens framtid i fara.Levine bekräftade i mars 2013 att filmen har officiellt blivit nedlagd. Levine uppgav att efter att Warner Bros. film Watchmen från 2009 inte tjänade in lika mycket intäkter som studion förväntade sig hade de problem med den 200 miljoner dollar budget som Verbinski hade för Bioshock-filmen. De bad honom att överväga att göra filmen med en mindre budget på 80 miljoner dollar, men Verbinski ville inte acceptera detta. Därefter valde Universal en ny regissör som skulle arbeta på filmen med en mindre budget, men Levine och 2K Games ansåg att den nye regissören inte var lämpad med materialet. Universal lät sedan Levine ta beslutet att avsluta projektet, vilket han gjorde då han trodde att filmen inte skulle fungera med den aktuella uppsättningen av kompromisser de skulle ta itu med. I januari 2014 dök konstverk från det nedlagda filmprojektet upp på nätet, som visar hur en adaption av spelet skulle ha sett ut.
Den här artikeln är helt eller delvis baserad på material från engelskspråkiga Wikipedia: BioShock (25 februari 2016)
