
Malmö Fotbollförening, ofta förkortat Malmö FF eller MFF, är en svensk fotbollsklubb, som debuterade i Allsvenskan säsongen 1931/1932. Sedan klubben grundades den 24 februari 1910 har den stått som seriesegrare i Allsvenskan 23 gånger och dessutom blivit svenska mästare 20 gånger samt vunnit Svenska cupen 14 gånger. Malmö FF blev seriesegrare i Allsvenskan fem gånger under de år då mästerskapstiteln tillföll det lag som vann slutspelet. Malmö FF har vunnit två slutspel. Senaste gången klubben vann mästerskapet var 2017, då man toppade tabellen i Allsvenskan på 64 poäng.
Malmö FF leder den Allsvenska maratontabellen. MFF gick till final i Europacupen 1979, vilken slutade i förlust för föreningen med 0–1. Motståndare var den engelska klubben Nottingham Forest. För prestationen att de nådde finalen tilldelades föreningen Svenska Dagbladets guldmedalj.MFF vann Allsvenskan första gången 1944. Föreningens första storhetstid inföll under andra halvan av 1940-talet och början av 1950-talet genom tre raka guld 1949, 1950 och 1951. Under denna period var laget obesegrat under en obruten följd av 49 matcher. Nästa storhetsperiod inföll under 1970-talet då klubben vann fem svenska mästerskap och fyra Svenska cupen-titlar. De främsta rivalerna är Helsingborgs IF, IFK Göteborg och förr, under dess allsvenska period, även IFK Malmö, som var medelklassens lag i staden, medan MFF var arbetarklassens. 
Under 2010-talet har Malmö FF sin tredje storhetsperiod tack vare SM-titlar 2010, 2013, 2014, 2016 och 2017.
År 2014 kvalificerade sig Malmö FF till gruppspelet i Champions League för första gången, en bedrift man även upprepade året därpå. Klubben slutade på fjärde och sista plats i sin grupp båda åren.
Klubben är medlem i Skånes Fotbollförbund och spelar sina hemmamatcher på Stadion.MFF Support är Malmö FF:s officiella supporterförening.
Malmö FF är en förening med årsmötet som högsta beslutande organ. Mötet godkänner räkenskaper och revision samt utser styrelse och ordförande. År 2018 utsågs Anders Pålsson till tillförordnad ordförande efter Håkan Jeppsson:s oväntade bortgång, och blev ordinarie ordförande i mars 2019. Föreningens dagliga verksamhet handhas av klubbens verkställande direktör i samråd med ordföranden. Malmö FF hade i slutet av år 2011 ett eget kapital på 109,5 miljoner kronor och var sett till detta Sveriges rikaste fotbollsklubb.
Klubben uppstod som ett kommunalt initiativ 1905 för att uppmuntra ungdomar i Malmö att spela organiserad fotboll. Ett av ungdomslagen, Bollklubben Idrott, även känt som BK Idrott, var en föregångare till Malmö FF. BK Idrott gick ihop med IFK Malmö i deras nyskapade fotbollsavdelning 1909, men lämnade rätt snabbt på grund av problem mellan de två klubbarna. Den 24 februari 1910 grundade de 19 medlemmarna i BK Idrott, Malmö FF. Den första ordförande i klubben var Werner Mårtensson.Klubben tillbringade sina första tio år i lokala och regionala divisioner eftersom det inte fanns någon officiell nationell liga. De spelade de flesta av sina matcher i stadsdivisionen som kallades Malmömästerskapen. De tävlade även i regionala tävlingar i Skåne och spelade matcher mot danska klubbar. År 1916 nådde Malmö FF finalen i distriktsmästerskapen för första gången, där de förlorade med 3–4 mot rivalen Hälsingborgs IF. Klubben besegrade den lokala rivalen IFK Malmö tre gånger under säsongen, vilket gav dem den inofficiella men mycket åtråvärda titeln, Malmös bästa fotbollsklubb. År 1917 deltog Malmö FF i Svenska mästerskapet för första gången, en turnering i cupform där vinnaren blev utnämnd till svenska mästare. Malmö FF förlorade dock sin match i den andra kvalomgången med 1–4 mot IFK Malmö. Klubben fortsatte att spela i cupen fram tills 1922 och nådde kvartsfinalen 1920 då de slogs ut av Landskrona BoIS. Cupen avbröts slutligen och titeln svenska mästare gavs senare till vinnarna av Allsvenskan som först skapades inför säsongen 1924/1925.År 1920 bjöd Svenska Fotbollförbundet in svenska fotbollsklubbar till att tävla i officiella nationella tävlingar. Malmö FF fick då en plats i Division 2 Sydsvenska Serien. De vann den divisionen och blev uppflyttade till Svenska Serien Västra, den högsta divisionen i fotboll i Sverige på den tiden. De blev dock nedflyttade efter en enda säsong och fick spela i Sydsvenska Serien i ett årtionde innan de ännu en gång blev uppflyttade i Allsvenskan 1931.
Klubben nådde mittenplaceringar i ligatabellen i två säsonger innan de 1934 blev nedflyttade som ett straff för att ha brutet mot amatörreglerna. Klubben hade betalat sina spelare en mindre summa pengar för varje match de spelade. Även om det var mot reglerna så var det vanligt på den tiden. Malmö FF var dock den enda klubben som visade upp det i sin bokföring. Utöver nedflyttningen till division 2, så blev hela styrelsen och tjugosex spelare avstängda. Den version av händelserna som berättades av Malmö FF och den lokala pressen var att det var den lokala rivalen IFK Malmö som anmält brottet till Svenska Fotbollförbundet. Detta tros ha bidragit till den långvariga rivaliteten mellan klubbarna.Klubben tog sig tillbaka till Allsvenskan 1937 efter två säsonger i division 2. Samma år valdes Eric Persson till ordförande efter att varit sekreterare sedan 1929, och höll den positionen fram tills 1974. Persson anses av klubbens ledare och fans som den viktigaste personen i klubbens historia, efter att han bland annat gjorde klubben till professionell på 1970-talet. Klubben gick även under hans ledning från att var titellösa 1937 till att ha vunnit svenska mästerskapet tio gånger fram till slutet av säsongen 1974. År 1939 nådde klubben sin dittills högsta position, en tredjeplats i Allsvenskan, nio poäng bakom mästarna IF Elfsborg. Första gången Malmö FF blev Svenska mästare var 1944 när klubben vann säsongens näst sista, och för guldet avgörande, match mot AIK inför 36 000 åskådare på Råsunda. Den sista matchen för säsongen vann klubben med 7–0 mot Halmstad BK.
Alla de nästkommande nio säsongerna slutade Malmö FF i topp tre i ligan. Klubben vann det svenska mästerskapet 1949, 1950, 1951 och 1953 och kom tvåa 1946, 1948 och 1952. Klubben vann även Svenska cupen 1944, 1946, 1947, 1951 och 1953 och slutade tvåa 1945. Mellan den 6 maj 1949 och den 1 juni 1951 var laget obesegrat i 49 matcher i följd, varav 23 vinster i rad.
Klubben slutade på andraplats i Allsvenskan ytterligare två gånger, 1956 och 1957. Följande år lämnade klubben Malmö IP för Malmö stadion, som hade byggts inför Världsmästerskapet i fotboll 1958 och blev hemmaarena för klubben de kommande 50 åren. År 1964 värvade Malmö FF den spanska tränaren Antonio Durán, vilket var det första i en rad förändringar som ledde till den mest framgångsrika eran i klubbens historia. Unga talanger som Lars Granström och Bo Larsson dök upp under tidigt 1960-tal och skulle visa sig vara viktiga spelare på 1970-talet. Klubben slutade tvåa 1964 men fortsatte med att vinna sitt sjätte svenska mästerskap 1965, när Bo Larsson gjorde 28 mål och slutade som ligans skyttekung. Malmö FF vann återigen Allsvenskan 1967, efter ett mindre lyckat år 1966. Klubbens unga spelare, samt talanger som köps in från närliggande klubbar i Skåne 1967, blev ett lag som konsekvent slutade bland de tre bästa i Allsvenskan.
Efter att ha slutat på andraplats i Allsvenskan de två sista åren på 1960-talet inledde Malmö FF sitt mest framgångsrika årtionde i historien med att vinna svenska mästerskapet 1970. Klubben vann Allsvenskan 1970, 1971, 1974, 1975 och 1977 samt Svenska cupen 1976 och 1978. Vinsten i Allsvenskan 1977 kvalificerade klubben för Europacupen 1978/1979 och efter segrar mot AS Monaco, Dynamo Kiev, Wisła Kraków och Austria Wien nådde de, som enda svenska fotbollsklubb någonsin, finalen i tävlingen. Finalen spelades på Olympiastadion i München mot Nottingham Forest. Inför finalen drabbades man dock av ett svårt bakslag då nyckelspelaren Bosse Larsson inte kunde spela på grund av en knäskada. Utan Larsson på planen saknade Malmö FF sin naturliga målskytt och Nottingham Forest vann med 1–0 efter att Trevor Francis gjort finalens enda mål. Trots förlusten är detta fortfarande den största framgången i Malmö FF:s historia. Laget fick Svenska Dagbladets guldmedalj samma år med motiveringen: ”För den serie av bragder som förde MFF som första svenska lag fram till finalen i europeiska mästarcupen i fotboll.”
Mycket av framgångarna under 1970-talet berodde på en ny taktik och nya träningsmetoder som kom till klubben genom engelsmannen Bob Houghton, som tränade klubben mellan 1974 och 1980. Eric Persson efterträddes som ordförande 1974 av Hans Cavalli-Björkman. Efter att laget inte presterat tillräckligt bra under tränarna Keith Blunt och Tord Grip i början av 1980-talet tog Roy Hodgson över 1985. Han ledde klubben till två svenska mästerskap, 1986 och 1988 och klubben vann Allsvenskan fem år i rad mellan 1985 och 1989. Vid den tiden beslutades mästaren genom playoff mellan de bästa lagen efter att den ordinarie säsongen spelats klart. Playoff användes mellan 1982 och 1992 och klubben nådde finalen fyra gånger mellan 1986 och 1989 och vann två gånger. Utöver detta vann klubben Svenska cupen 1984, 1986 och 1989.Under 1990-talet följde en lång nedgång för klubben. Förutom en andraplats i Allsvenskan 1996 lyckades laget inte utmärka sig och man vann varken Allsvenskan eller Svenska cupen på hela årtiondet, som blev klubbens resultatmässigt sämsta sedan 1930-talet. Årtiondet avslutades dessutom 1999 med att MFF degraderades ner till superettan efter 62 säsonger i Allsvenskan. Degraderingen ledde till omfattande förändringar i klubbens styrelse, Hans Cavalli-Björkman efterträddes som ordförande av Bengt Madsen 1999 och före detta spelaren Hasse Borg anlitades som ny sportchef. Dessa förändringar i verksamheten, liksom det faktum att man lyckades behålla nästan hela sin spelartrupp samt framväxten av den unga talangen Zlatan Ibrahimović, ledde klubben tillbaka till Allsvenskan 2001. Ibrahimović blev berömd och var en viktig spelare i klubbens försök att återvända till högsta ligan. Han såldes senare till Ajax 2001 och har sedan dess spelat för Juventus, Inter, Barcelona, AC Milan, Paris Saint Germain och Manchester United.
Även om 2001 inte gav laget några högre placeringar lyckades man slå AIK i den allsvenska premiären efter ett år i Superettan, med två mål gjorda av Zlatan Ibrahimović.
Återkomsten i Allsvenskan var starten på en framgångsrik inledning av 2000-talet, under ledning av Tom Prahl, där klubben slutade bland de tre bästa tre gånger i rad. År 2004 vann man Allsvenskan vilket var klubbens femtonde vinst i Svenska mästerskapet. Året efter nådde klubben den sista kvalomgången till Uefa Champions League men besegrades av FC Thun. Framgångsrikt sponsorarbete och försäljning av spelare gjorde Malmö FF till den rikaste klubben i Sverige; en position de fortfarande innehar 2016. Klubben flyttade från Malmö Stadion till Swedbank Stadion under 2009, en stadion helt byggd för fotboll som ligger intill den gamla.År 2009 meddelade Madsen att han skulle avgå som ordförande och ersattes av Håkan Jeppsson i början av följande år. Under 2010 firade klubben sitt 100-årsjubileum med flera festliga evenemang i början av säsongen. På dagen av klubbens 100-årsjubileum förklarade den svenska fotbollstidningen Offside att Malmö FF var den största fotbollsklubben i svensk historia efter ha analyserat tillgänglig historisk statistik. Säsongen blev en stor succé för klubben som vann Allsvenskan för nittonde gången och blev svenska mästare för sextonde gången. Till skillnad från 2004 skedde inte några större övergångar innan säsongen, utan dessa framgångar kom med en trupp som bestod mestadels av yngre spelare. Klubben har fortsatt att vara en av de mest dominerande fotbollsklubbarna i Sverige. Under säsongen 2011 var klubben på förstaplats i den allsvenska maratontabellen. Malmö FF är även rekordhållare för antalet vinster i Allsvenskan och Svenska cupen.År 2011 slog Malmö ut det skotska laget Rangers i Champions League-kvalet, med resultaten 0–1 borta och 1–1 hemma. De åkte sedan ut i playoff med sammanlagda resultatet 3–4 mot Dinamo Zagreb, efter ha förlorat med 1–4 på bortaplan och vunnit med 2–0 på hemmaplan. Säsongen 2012 slutade Malmö FF på en tredjeplats i Allsvenskan efter att ha varit inblandade i en rafflande guldstrid som till slut vanns av IF Elfsborg. Säsongen har dock i efterhand främst blivit känd på grund av de ekonomiska problem som förföljde klubben, samt att man återtog förstaplats i maratontabellen från IFK Göteborg.
År 2013 säkrade Malmö FF sitt 17:e SM-guld och 20:e serieseger när de besegrade IF Elfsborg borta i näst sista omgången. Stor guldhjälte var Guillermo Molins som återvände till klubben under sommaren. Han gjorde 8 mål på 11 matcher och båda målen mot IF Elfsborg i näst sista omgången.
Inför säsongen 2014 presenterades Daniel Andersson som ny sportchef för Malmö FF. Markus Rosenberg återvände till klubben efter en tung tid i West Bromwich Albion. 
MFF ledde serien från omgång 1 ända till sista omgången och säkrade därmed sitt 18:e SM-guld. I och med att Malmö vann SM-guld säsongen innan fick de chansen att kvalificera sig till Champions League. MFF gick in i andra kvalificeringsronden där de fick möta FK Ventspils från Lettland. Första matchen slutade 0–0 men returen i Lettland vann Malmö med 1–0 efter mål av nyförvärvet Isaac Kiese Thelin. I tredje rundan fick Malmö möta Sparta Prag. Första matchen vann Sparta med 4–2 men returen vann Malmö med 2–0 efter att Markus Rosenberg gjort båda målen. Malmö gick vidare till playoff i och med att de gjorde fler mål på bortaplan. I fjärde och sista rundan fick MFF möta Red Bull Salzburg från Österrike. Första matchen nere i Österrike vann Salzburg med 2–1, Malmös mål gjordes av Emil Forsberg. Returen vann MFF med 3–0 och var därmed klara för gruppspelet i Champions League. I gruppspelet vann klubben matchen hemma mot grekiska Olympiakos med 2–0 efter två mål av Markus Rosenberg, klubben förlorade fem matcher. Laget slutade sist i gruppen på 3 poäng och därmed avslutades europaspelet för den här säsongen.
Efter succéåret 2014 med såväl SM-guld som Champions League-gruppspel såldes ett stort antal spelare i Malmö FF:s trupp inför, samt under, säsongen 2015 - däribland Isaac Kiese Thelin, Emil Forsberg, Magnus Eriksson, Markus Halsti, Erik Johansson, Filip Helander, Ricardinho och Robin Olsen. Dessa ersattes av norrmännen Jo Inge Berget, Magnus Wolff Eikrem och Andreas Vindheim, serberna Nikola Djurdjic och Vladimir Rodić, sydamerikanerna Yoshimar Yotun och Felipe Carvalho, landslagsmeriterade backen Rasmus Bengtsson samt U21-landslagsmannen Oscar Lewicki, den isländske landslagsbacken Kári Árnason och den rutinerade målvakten Johan Wiland.
Trots denna mycket stora spelaromsättning lyckades Malmö FF för andra året i rad vinna samtliga 3 omgångar i Champions League-kvalet och ännu en gång kvalificera sig för gruppspel. I kvalspelet besegrades Zalgiris Vilnius, Red Bull Salzburg och Celtic. I gruppspelet blev det ännu en gång 3 poäng och en sistaplats i gruppen efter hemmaseger och bortaförlust mot Sjachtar Donetsk samt dubbla förluster mot Real Madrid och Paris Saint-Germain.
I Allsvenskan gick det dock sämre, och MFF slutade på en femteplats efter att ha förlorat hemma i sista omgången mot IFK Norrköping, som tog SM-guld. I samband med säsongsavslutningen lämnade också tränaren Åge Hareide Malmö FF efter två mycket framgångsrika säsonger och ersattes av Allan Kuhn.
Inför säsongen 2016 var spelaromsättningen i Malmö FF betydligt lägre än året dessförinnan, trots missat SM-guld och därmed också sämre chans till Europaspel under den kommande säsongen. Nyförvärv som stack ut var den isländske anfallaren Vidar Örn Kjartansson och den danske mittfältaren Anders Christiansen. Senare anslöt också den rutinerade backen Behrang Safari.
Årets enda chans att få kvala in till Europaspel för Malmö FF:s del gick via Svenska cupen 2015/16, där man i gruppspelet besegrade IK Sirius, Ängelholms FF och GIF Sundsvall. I Kvarts- och Semifinalerna besegrades sedan IFK Norrköping och Kalmar FF, varpå Malmö FF var klara för sin första final i Svenska Cupen sedan år 1996. I finalen, som spelades på Swedbank Stadion i Malmö, väntade BK Häcken. Ett lag som Malmö FF haft förhållandevis svårt för de senaste åren. MFF tog dock ledningen med 2-0 genom mål av Markus Rosenberg och Magnus Wolff Eikrem. BK Häcken lyckades därefter både reducera och kvittera mot slutet av ordinarie tid, och efter en mållös förlängning fick matchen avgöras på straffsparkar. I denna missade BK Häcken en av sina straffar medan MFF missade två och Cuptiteln - och chansen att få kvala in till Uefa Europa League - gick därmed förlorad.
I Allsvenskan inledde MFF bra genom att i premiären hemmabesegra regerande mästarna (och förmodade toppkonkurrenten) IFK Norrköping, men efter detta följde två raka förluster mot Jönköpings Södra och GIF Sundsvall. Den för året nye tränaren Allan Kuhn, som anlitats med ett uttalat mål att utveckla MFF:s passningsspel och offensiva förmåga, såg sig tvingad till att göra flera taktiska förändringar. I det följande Allsvenska bortamötet mot IF Elfsborg, som även de visat sviktande form under säsongsinledningen, spelade MFF uttalat defensivt och med högre marginaler. Till sist lyckades man dock peta in ett mål och vann matchen.
Bortamötet mot IFK Göteborg fick avbrytas under kaosartade former, sedan en IFK Göteborgssupporter kastat in en banger (kraftig smällare) på MFF-spelaren Tobias Sana, tidigare i IFK Göteborg. Även en av linjedomarna som stod alldeles i närheten drabbades. I det tumult som uppstod valde domaren att avbryta matchen helt. Sedan blev det ytterligare förvirring då en person ur publiken sprang in på planen - denne visade sig senare vara Mats Rosseli Olsen, ishockeyspelare i Frölunda. Matchen kom aldrig att återupptas, utan Malmö FF tilldömdes i efterhand segern med 3-0.
Under sommaren stabiliserades MFF:s spel och Vidar Örn Kjartansson, som dittills ofta saknats i målprotokollet, kom igång rejält och gjorde bland annat hattrick mot både BK Häcken och Östersunds FK. I mitten av oktober spelades sedan den match som i praktiken kom att avgöra Allsvenskan 2016 - bortamötet mot IFK Norrköping. Efter att Kari Arnason gett MFF ledning på nick efter en hörna, kvitterade Norrköping genom Nicklas Bärkroth. I den 69:e minuten avgjorde dock Alexander Jeremejeff efter assist av Yoshimar Yotun.
Malmö FF säkrade sin 19:e SM-titel den 26 oktober 2016, då man bortabesegrade Falkenbergs FF med 3-0 efter mål av Jo Inge Berget, Mattias Svanberg och Alexander Jeremejeff. Malmö FF gick därmed definitivt förbi IFK Göteborg som Sveriges "Mesta Mästare".
I november meddelades det att Malmö FF sade upp Allan Kuhns anställning som tränare i Malmö FF. Han ersattes av Magnus Pehrsson.
Inför säsongen 2017 var spelaromsättningen i Malmö FF åter relativt låg - bland de mer kända spelare som lämnade var Enoch Kofi Adu och Kari Arnason. Den sistnämnde ersattes av Lasse Nielsen som närmast kom från belgiska Gent.
I Allsvenskan inledde MFF borta mot IFK Göteborg, där slutresultatet blev 1-1 inför över 32 000 åskådare på Nya Ullevi. Sedan följde ytterligare 7 seriematcher i rad för MFF utan förlust, där avgöranden ofta kom sent mot slutet av matcherna (mot t.ex. Djurgårdens IF, Örebro SK, IF Elfsborg och Östersunds FK).
I juli månad påbörjade MFF kvalspelet till Champions League, där man gick in i den andra kvalomgången och där ställdes mot Makedonska Vardar. Man fick dock endast med sig ett oavgjort resultat, 1-1, från hemmamötet på Swedbank Stadion där Vardar tog ledningen men Franz Brorsson kvitterade på nick. Anders Christiansen var ytterst nära att avgöra för MFF men skottet tog i ribban - och ut.
I returmötet tog MFF ledningen på straff av Markus Rosenberg efter att Jo Inge Berget blivit fälld, men Vardar vände sedan och vann matchen med 3-1, varpå MFF var utslagna ur kvalet till Champions League 2017.
I Allsvenskan började MFF:s en gång så överlägsna serieledningsmarginal att minska efter sämre insatser mot AFC Eskilstuna (förlust), IFK Göteborg (oavgjort med bl.a. missad straff) och Örebro SK (förlust), men sedan kom man tillbaka med bl.a. storsegrar hemma mot Hammarby IF (4-0) och IF Elfsborg (6-0 efter 4 mål av Anton Tinnerholm).
Malmö FF säkrade sin 20:e SM-titel den 16 oktober 2017 genom att bortabesegra IFK Norrköping med 3-1 efter mål av Carlos Strandberg, Lasse Nielsen och Anders Christiansen. Klubben blev därmed den första i Sverige att inneha 20 SM-titlar.
Efter en tuff start i Allsvenskan med fyra förluster och två oavgjorda matcher på de 9 inledande omgångarna, samt klar förlust (3–0) mot Djurgårdens IF i finalen av Svenska cupen valde MFF att sparka huvudtränaren Magnus Pehrsson och låta sportchefen Daniel Andersson gå in som tillfällig tränare. I juni presenterades sedan Uwe Rösler som ny huvudtränare i Malmö FF.
Rösler ändrade MFF:s formation till 3-5-2, mot tidigare traditionellt 4-4-2, och sedan följde en period under sommarmånaderna där MFF inte förlorade en enda av totalt 16 tävlingsmatcher. I kvalet till Champions League besegrade MFF Drita från Kosovo och rumänska Cluj innan man åkte ut i den tredje kvalomgången mot ungerska Vidi.
MFF fick dock ännu en chans till Europaspel genom playoff till Europa League där man ställdes mot danska FC Midtjylland. Oavgjort hemma (2–2) följdes upp med en bortaseger (0–2), varför MFF var klara för gruppspel i Europa League 2018. Där lottades man mot turkiska Beşiktaş, belgiska Genk och norska Sarpsborg 08. Efter en inledande bortaförlust mot Genk följde en oväntad hemmaseger mot Beşiktaş med 2–0 efter mål av Andreas Vindheim och Markus Rosenberg. Därefter spelade man två oavjorda matcher, båda 1–1, i dubbelmötet med Sarpsborg 08. MFF:s mål i dessa matcher gjordes av Andreas Vindheim och Marcus Antonsson.
I Allsvenskan slutade MFF på tredjeplats efter att som sämst ha legat på tiondeplats när Uwe Rösler tog över som tränare. I den sista omgången besegrades IF Elfsborg på hemmaplan med 2–0 och i och med detta säkrade MFF kvalspel till Europa League under säsongen 2019.
I hemmamötet i Europa League mot Genk dominerade gästerna under den första halvleken och tog ledningen alldeles innan paus. I början av den andra halvleken ökade det belgiska laget på till 0–2, men sedan lyckades MFF både reducera och kvittera till 2–2, vilket också blev matchens slutresultat. MFF:s mål gjordes av Oscar Lewicki och Marcus Antonsson.
Fredagen 7 december meddelades det att Malmö FF:s ordförande sedan år 2010, Håkan Jeppsson, hastigt hade avlidit i en ålder av 57 år. Anders Pålsson trädde in som tillförordnad ordförande och blev ordinarie i mars 2019.I den sista gruppspelsmatchen i Europa League mot Beşiktaş tog MFF ännu en överraskande seger. Trots stundtals hård press från det turkiska hemmalaget, med såväl stolp- som ribbträffar, vann MFF matchen och gick vidare till sextondelsfinal i Europa League. MFF:s segermål gjordes av Marcus Antonsson efter förarbete av Fouad Bachirou och Markus Rosenberg.
Malmö FF inledde tävlingsåret 2019 med ett dubbelmöte mot Chelsea FC i sextondelsfinal i Europa League. Hemmamötet slutade 1-2 till det gästande Premier League-laget, där Anders Christiansen gjorde MFF:s reduceringsmål mot slutet av matchen efter en passning från Markus Rosenberg. Bortamötet i London slutade dock klara 3-0 till Chelsea (som senare skulle komma att vinna hela turneringen) och därmed var Europaspelet över för MFF:s del för den här gången.
I Svenska Cupens gruppspel besegrade MFF såväl Degerfors IF som Falkenbergs FF, men efter att ha förlorat borta mot Östers IF missades chansen att gå vidare från gruppen.
I Allsvenskan 2019 började MFF med att spela oavgjort hemma mot BK Häcken och förlora borta mot GIF Sundsvall. Sedan följde dock 11 matcher i rad i Allsvenskan utan förlust, varav 9 segrar, och MFF gick till sommaruppehåll som Allsvenska serieledare.
Sportklubb Malmö FF hade tidigare flera avdelningar, men numera är endast herrfotbollsavdelningen kvar.
Malmö FF Hockey - ishockeyavdelningen, grundad 1944, blev Malmö IF och skildes från klubben 1972
Malmö FF Tennis - tennisavdelningen, grundad 1944, blev Bellevue TK och skildes från klubben 1977
Malmö FF Handboll - handbollsavdelningen, grundad 1944, gick samman med Dalhems IF och skildes från klubben 1982 för att bli Dalhem/MFF
Malmö FF Badminton - badmintonavdelningen, grundad 1948, blev Malmö BMK och skildes från klubben 1980
LdB FC Malmö (Malmö FF Dam) - damfotbollsavdelningen, grundad 1971, blev 2007 LdB FC Malmö och skildes från klubben 2007 innan namnet 2013 ändrades till FC Rosengård
Klubben är känd under smeknamnen Di blåe och Himmelsblått på grund av klubbfärgerna himmelsblått och vitt. Spelarna bär himmelsblåa tröjor, vita shorts och himmelsblåa strumpor. Bortafärgerna är röd- och vitrandiga tröjor, svarta shorts och röda strumpor. Olika alternativa kit har använts för internationellt spel, bland annat helvita som infördes på 1950-talet och helsvarta med himmelsblå och gyllene kanter och text som användes för europeiskt spel 2005.Klubbfärgerna har inte alltid varit himmelsblåa. Klubbens föregångare BK Idrott bar blå- och vitrandiga tröjor och vita shorts, och detta användes fortfarande det första halvåret 1910 när Malmö FF bildats. Det ändrades senare till röd- och vitrandiga tröjor och svarta shorts för att symbolisera att Malmö FF var en ny klubb och ett liknande kit används nu som bortadräkt av dessa historiska skäl. Det nuvarande himmelsblåa kitet infördes 1920. Sedan 2010 finns en liten skånsk flagga med på baksidan av tröjan strax under halsen.Klubbmärket består av en sköld med två vertikala himmelsblå fält på sidorna och ett vertikalt vitt fält i mitten. Nedanför skölden står det skrivet "Malmö FF" i himmelsblåa bokstäver med en himmelsblå stjärna under texten. I övre delen av skölden är ett vitt horisontellt fält över de tre vertikala fälten. Förkortningen "MFF" av klubbens namn skrivs ut med himmelsblåa bokstäver i detta fält. På toppen av skölden finns fem tornlika förlängningar av det vita fältet. Det nuvarande klubbmärket gjorde sin debut på tröjan på 1940-talet. Det fanns andra klubbmärken innan detta men de fanns aldrig med på tröjorna. Medan det första klubbmärket var svart och vitt så var det andra klubbmärket rött och vitt i enlighet med klubbens huvudfärger mellan 1910 och 1920. I det ursprungliga klubbmärket fanns inte klubbens namn och den himmelsblåa stjärnan under skölden med. Dessa lades till i efterhand då klubbens ordförande Eric Persson noterade att åskådare utomlands hade svårt att identifiera från vilken stad klubben kom enbart genom att titta på klubbmärket. Till klubbens 100-årsdag 2010 var årtalen 1910 och 2010 skrivna på varsin sida av skölden på ett himmelsblått band bakom skölden.I modern tid har en guldstjärna lagts till över skölden, men endast på spelartröjorna. En stjärna symboliserar att klubben vunnit fler än tio inhemska titlar och är en tradition som tagits från italienska ligan. Malmö FF placerade två stjärnor över klubbmärket efter att de vunnit allsvenskan 2013. De hade då segrat i den svenska högsta serien 20 gånger. På 1980-talet blev inte allsvenskans seriesegrare svenska mästare, eftersom det avgjordes i ett slutspel bland de bästa i serien. De båda stjärnorna väckte en del kritik hos motståndarnas supporterklubbar, bland annat anmäldes Malmö FF till Reklamombudsmannen för "falsk marknadsföring" och IFK Göteborg skickade en matematikbok till klubben.Under 2011 introducerade klubben ett nytt helt vitt bortakit för användning i europeiska cuper och Allsvenskan.
Malmö FF är välkända för sin stora publik. Klubben har flera supporterklubbar, varav den största är den officiella supporterklubben MFF Support, grundad 1992. MFF Support beskriver sig själv som "en ideell och opolitisk förening som arbetar mot våld och rasism". I september 2011 blev Magnus Ericsson vald till ordförande för MFF Support.Det finns även flera mindre fristående supportergrupper. Den mest framträdande av dessa är Supras Malmö, som grundades 2003 av en samling mindre ultrasgrupper och hängivna fans. Namnet "Supras" kommer från orden supporter och ultras, där det senare indikerar att gruppen är inspirerad av en fankultur med rötter i länder kring Medelhavet. Supras Malmö är den synligaste gruppen på Swedbanks Stadions läktare med sina banderoller och flaggor. En annan grupp med liknande mål är Rex Scania. MFF Tifosi 96 (MT96) är ett nätverk av supportrar som skapar tifos för speciella tillfällen och viktiga matcher. 
Malmösystrar är Europas största kvinnliga supportergrupp med över 200 medlemmar. På grund av geografisk närhet finns en viss rivalitet med Trelleborgs FF och Landskrona BoIS, som båda är belägna i Skåne. Klubbens främsta rivaler är Helsingborgs IF, IFK Göteborg och IFK Malmö. Rivaliteten mellan Helsingborgs IF och Malmö FF har funnits sedan Malmö FF gick upp till Allsvenskan på 1930-talet, och är främst av geografiska skäl då båda lagen är från Skåne. Rivaliteten mellan IFK Göteborg och Malmö FF relaterar i högre grad till slag om titlar de två lagen emellan, då de är de två mest framgångsrika klubbarna i svensk fotbollshistoria och de enda två som har spelat europeiska cupfinaler: IFK Göteborg i Uefacupen 1982 och 1987 samt Malmö FF i Europacupen 1979.Rivaliteten mellan IFK Malmö och Malmö FF är både geografisk och historisk. Klubbarna kommer från samma stad och spelade på samma stadion i början av 1900-talet. Troligtvis bidrogs det till stora spänningar när styrelseledamöter i IFK Malmö 1933 avslöjade Malmö FF:s brott mot amatörfotbollsreglerna till Svenska Fotbollförbundet. IFK Malmö har inte spelat i Allsvenskan sedan 1962, vilket gör matcher mellan de två klubbarna sällsynta.
Malmö FF:s första arena var Malmö IP som de delade med ärkerivalerna IFK Malmö. Laget spelade där från grundandet av klubben år 1910, fram tills 1958. Arenan existerar fortfarande idag, dock med lägre kapacitet, och används av damlaget FC Rosengård, som tidigare var Malmö FF:s damfotbollssektion. Kapaciteten 2012 är 7 600, men den var vanligen mycket högre när Malmö FF spelade där. Under den sista säsongen år 1957 var den genomsnittliga publiksiffran 15 500. Klubbens publikrekord på Malmö IP är 22 436 mot Helsingborgs IF den 1 juni 1956. Arenan anses fortfarande vara en viktig del av klubbens historia, då det var där som klubben grundades, spelade sina första 47 säsonger och vann fem svenska mästerskap. MFF, och IFK Malmö, spelade på Malmö IP även under säsongerna 1999 och 2000.
En ny arena började att byggas i Malmö efter att Sverige blivit värdland för Världsmästerskapet i fotboll 1958, namnet för arenan blev Malmö stadion. Malmö FF spelade sin första säsong på stadion 1958/1959. Första gången klubben vann svenska mästerskapet på arenan var säsongen 1965. En övre läktare lades till på arenan på 1980-talet och stod klar 1992. Klubben hade sin mest framgångsrika era på denna stadion, då de vann tio av sexton svenska mästerskap. Arenan hade ursprungligen en kapacitet på 30 000, men detta sänktes till 26 500 på grund av förändringar i säkerhetsbestämmelserna. Klubbens publikrekord på stadion var 29 328 mot Helsingborgs IF den 24 september 1967. Arenan delades med IFK Malmö.
Efter segern i Allsvenskan 2004 kom det planer på att bygga en ny arena. I juli 2005 meddelade Malmö FF att arbetet på Stadion hade börjat. Arenan var avsedd att ha 18 000 sittplatser och 6 000 ståplatser. Arenan kan även göras om så att den rymmer 21 000 åskådare, dock endast sittplatser, detta för europeiskt spel där ståplatser inte är tillåtet. Byggandet började 2007 och var klart 2009. Den nya arenan ligger bredvid Malmö Stadion. Även om byggandet fortfarande pågick runt om i arenan vid tidpunkten så invigdes arenan den 13 april 2009 i klubbens första hemmamatch för säsongen 2009 mot Örgryte IS; där Malmö FF:s Labinot Harbuzi gjorde det första målet i den 61:a minuten. Klubben vann Allsvenskan under sin andra säsong på arenan 2010, när klubben slog Mjällby AIF den 7 november i sista matchen för säsongen med 2–0. I samma match sattes publikrekordet på arenan till 24 148 personer. Stadion är en kategori 4 arena (högsta kategori) enl. UEFAs ranking.
Malmö FF gjorde övergången från att vara en amatörklubb till att bli fullt professionella i slutet av 1970-talet under ledning av klubbens ordförande Eric Persson. Malmö FF är en öppen förening med årsstämman som högsta beslutande organ, där varje medlem har en röst. Mötet godkänner räkenskaper och revision, utser styrelse och ordförande samt beslutar om inkomsterna. År 2010 valdes Håkan Jeppsson till ny ordförande efter Bengt Madsen. Föreningens dagliga verksamhet handhas av klubbens verkställande direktör i samråd med ordföranden.Med ett eget kapital på 92,2 miljoner kronor år 2013 var MFF den rikaste fotbollsklubben i Sverige. Omsättningen för 2012, exklusive spelarövergångar var 163,5 miljoner kronor. Åren 2014 och 2015 bidrog intäkter från spel i Uefa Champions League till ett sammanlagt resultat på 375 miljoner.Den högsta övergångssumman som Malmö FF fått för en spelare var 86,2 miljoner kronor för Zlatan Ibrahimović, som såldes till Ajax 2001. Det är den högsta övergångssumman som någonsin betalats till en svensk fotbollsklubb.MFF hade 2015 Swedbank som namnpartner till Stadion, Puma som leverantör av matchställ och Rörläggaren som tröjsponsor. Officiella partners var AAK, Elitfönster, Eon, Gigantprint, Intersport, Länsförsäkringar Skåne, Svenska Spel, Sydsvenskan och Volkswagen Malmö.
Klubben har i media uppmärksammats, bland annat för fotbollsdokumentärerna Blådårar, Blådårar 2 och Framåt Malmö, som visar klubben från både supportrarna och spelarnas perspektiv under säsongen 1997 och 2000. Blådårar 1 utspelar sig 1997, då klubben slutade trea i Allsvenskan. Filmen fokuserades på supportern Lasse, spelaren Anders Andersson, tidigare ordföranden Hans Cavalli-Björkman och andra personer."'Blådårar 2 utspelar sig 2000, året efter att klubben blivit degraderade till Superettan, och följer laget när de kämpar för sin återkomst till Allsvenskan. Den andra filmen fortsätter att följa Lasse, men har även ett stort fokus på Zlatan Ibrahimović, hans framsteg och hur han till slut såldes till AFC Ajax under säsongen 2001.
Klubben har även varit med i Mitt Hjärtas Malmö, en serie dokumentärer som handlar om Malmös historia. Klipp som användes var matchbilder från 1940-talet (volym 7), och matchbilder från finalen i Europacupen i fotboll 1978/1979 som spelades i München från en supporters perspektiv (volym 8). Volym 9 av serien ägnades helt åt klubbens 100-årsjubileum år 2010.I Om Sara, en svenska dramafilm från 2005, spelar Alexander Skarsgård den fiktiva fotbollsstjärnan Kalle Öberg, som spelar för Malmö FF.En återkommande sketch i den andra säsongen av komediserien Hipp Hipp! involverade en grupp med Malmö FF-fans som sjunger samtidigt som de utför dagliga uppgifter.
spelaren har varit med som en av de 11 bästa spelarna i det officiella Sydsvenskan-laget.
Listkriterier:Listan inkluderar alla utländska spelare som representerat klubben.
Svenska spelare med dubbelt medborgarskap är inkluderade ifall de valt att representera sitt andra land.
Malmö FF har spelat 82 säsonger  i Allsvenskan. De enda klubbarna som har spelat fler säsonger är AIK med 89 stycken och IFK Göteborg med 85 stycken. Klubben ligger trots detta på en förstaplats i Allsvenskans maratontabell. De är den enda svenska klubben som har spelat i finalen av Europacupen, då de nådde denna 1979.
Malmö FF har vunnit inhemska, nationella och internationella titlar. Klubben innehar för närvarande rekordet för flest titlar i Allsvenskan och Svenska cupen. Majoriteten av Malmö FF:s titlar är från 1970-talet. Senaste titeln klubben vann var 2017 när de vann Allsvenskan. Första gången MFF spelade i en europeisk turnering var under säsongen 1964/1965 i Europacupen och säsongen 2015/2016 var den senaste säsongen de spelade i Europa. Malmö FF kvalade för första gången in till Champions League säsongen 2014/2015. Klubben har även spelat i andra numera nedlagda europeiska tävlingar så som Cupvinnarcupen och Intertotocupen.
Svenska mästareVinnare (20): 1943/1944, 1948/1949, 1949/1950, 1950/1951, 1952/1953, 1965, 1967, 1970, 1971, 1974, 1975, 1977, 1986, 1988, 2004, 2010, 2013, 2014, 2016, 2017
AllsvenskanVinnare (23): 1943/1944, 1948/1949, 1949/1950, 1950/1951, 1952/1953, 1965, 1967, 1970, 1971, 1974, 1975, 1977, 1985, 1986, 1987,  1988, 1989, 2004, 2010, 2013, 2014, 2016, 2017
Andraplats (14): 1945/1946, 1947/1948, 1951/1952, 1955/1956, 1956/1957, 1964, 1968, 1969, 1976, 1978, 1980, 1983, 1996, 2002
Svenska cupenVinnare (14): 1944, 1946, 1947, 1951, 1953, 1967, 1972/1973, 1973/1974, 1974/1975, 1977/1978, 1979/1980, 1983/1984, 1985/1986, 1988/1989
Allsvenskan och Svenska cupenVinnare (8): 1943/1944, 1950/1951, 1952/1953, 1967, 1974, 1975, 1986, 1989
a Titeln "Svenska mästare" har delats ut till vinnare av fyra olika tävlingar under åren. Mellan 1896 och 1925 fick det laget som vann Svenska mästerskapet i fotboll titeln. Ingen klubb fick titeln mellan 1926 och 1930 trots att Allsvenskan började att spelas. År 1931 återinsattes titeln och tilldelas vinnaren av Allsvenskan. Mellan 1982 och 1990 hölls i slutet av ligasäsongen ett slutspel i cupformat som korade vinnaren. Under 1991 och 1992 korades vinnaren ur Mästerskapsserien, en ytterligare liga efter att Allsvenskan färdigspelats. Sedan säsongen 1993 har titeln återigen delats ut till vinnaren av Allsvenskan.
Smitt, Rikard (2009). Ända sedan gamla dagar-: [MFF:s jubileumsbok – 100 år]. Malmö: Malmö FF. Libris 11844810. ISBN 978-91-633-5767-1 
Törner, Ole (2005). Malmö FF: en supporters handbok. Stockholm: Bokförlaget DN. Libris 9712913. ISBN 91-7588-683-9
Den här artikeln är helt eller delvis baserad på material från engelskspråkiga Wikipedia, Malmö FF, 6 april 2012.

Manchester United Football Club är en fotbollsklubb från Stretford i Greater Manchester, England, som spelar i Premier League. Klubben ägs sedan maj 2005 av familjen Glazer.
Klubben grundades år 1878 under namnet Newton Heath LYR Football Club, men bytte 1902 namn till Manchester United och har spelat på Old Trafford sedan 1910. 1908 blev klubben engelska ligamästare för första gången och detta upprepades 1911. 1931 räddade James W. Gibson Manchester United från konkurs, då klubben under 1920- och 1930-talet var mindre framgångsrik och flyttades mellan den högsta och näst högsta divisionen. I flygolyckan i München 1958 dog åtta spelare i klubben, vid en tidpunkt då laget hade haft potential att göra Manchester United till ett av tidernas mästarlag i engelsk fotboll. 1968 var klubben, med Matt Busby som tränare, den första engelska klubben att vinna Europacupen och var under några år i slutet på 1960-talet också ett av Englands topplag. 1970- och 1980-talet präglades mestadels av degraderingar, tränarbyten och återavancemang – innan klubbens mest framgångsrike tränare, Alex Ferguson, tog över i november 1986 som skulle visa sig vinna totalt 38 titlar under 26 säsonger med klubben (och Manchester United slutade som topp tre i Premier League samtliga år med Ferguson från grundandet av ligan, det vill säga 1992–2013). Efter Ferguson dröjde det tre år innan klubben lyckades bli någon form av mästare igen, och innan manager José Mourinho tillträdde 2016 hade klubben sparkat först David Moyes efter knappt en säsong och vidare Louis van Gaal efter sina två. Även Mourinho kom att sparkas i december 2018, och sedan dess leds laget av norrmannen Ole Gunnar Solskjær som tidigare haft en framgångsrik spelarkarriär i Manchester United.
Klubben är i historiken Englands mest framgångsrika; bland annat engelsk mästare 20 gånger och har vunnit Uefa Champions League tre gånger (1968, 1999 och 2008). Klubben rankas internationellt som ekonomiskt en av de mest värdefulla i fotbollsindustrin; 2019 rankar Forbes klubben som världens tredje rikaste till ett värde av drygt $3,8 miljarder. Klubben är även världens mest supporterstödda klubb, till supportrar sett också den mest världstäckande klubben, och hade totalt 659 miljoner fans 2011. Ryan Giggs, Bobby Charlton, Paul Scholes och Wayne Rooney hör till de spelare som spelat flest matcher och gjort flest mål för Manchester United.
Klubben bildades år 1878 under namnet Newton Heath Lancashire and Yorkshire Railway FC av järnvägsarbetare som arbetade vid Lancashire and Yorkshire Railway (LYR) vid Newton Heath. Klubben spelade flera matcher mot andra järnvägsbolag som även de hade fotbollslag, den 20 november 1880 spelade klubben sin första registrerade match, lagets matchkläder var järnvägsbolagets färger – grönt och guld – matchen slutade i förlust för klubben med 6–0 mot Bolton Wanderers reservlag. 1888 var klubben en av de grundande medlemmarna i The Combination, en regional fotbollsliga. Säsongen efter lades dock ligan ner och Newton Heath gick istället med i nygrundade Football Alliance, vilken var igång tre säsonger innan ligan gick ihop med Football League. Detta resulterade i att Newton Heath säsongen 1892/1893 spelade i högstadivisionen, klubben hade även då blivit oberoende av järnvägsbolaget och valde att ändra sitt namn till endast Newton Heath FC. Efter två säsonger i första divisionen degraderades klubben till andradivisionen.I januari 1902 hade klubben skulder på £2 670 och var på väg mot konkurs. Dåvarande lagkaptenen Harry Stafford hittade då fyra lokala affärsmän, däribland John Henry Davies (som blev ordförande), som var villiga att investera £500 i utbyte mot ett direkt intresse av att driva klubben, senare bytte även männen namn på klubben och den 24 april 1902 föddes officiellt Manchester United. Med klubbens tränare Ernest Mangnall, som 1903 tog över som tränare, slutade laget på en andraplats i andra divisionen 1906 och säkrade en uppflyttning till högsta divisionen, vilken klubben vann 1908 – klubbens första ligatitel. Säsongen efter började med ännu en titel då klubben vann Charity Shield i början av säsongen, detta första gången som Charity Shield spelades och slutade med klubbens första FA Cup-titel. 1910 flyttade Manchester United från sin hemmaplan, Bank Street till dagens hemmaplan, Old Trafford. Manchester United vann sin andra ligatitel 1911, men i slutet av efterföljande säsong lämnade tränaren Mangnall klubben för att istället ta över Manchester City som tränare.1922, tre år efter att fotbollen återupptagits efter första världskriget, degraderades klubben till andra divisionen i vilken klubben spelade fram tills återkomsten upp i förstadivisionen år 1925. Klubben degraderades återigen 1931 och var en så kallad "jojo-klubb", 1934 slutade klubben på lägsta ligaplacering någonsin, då på en tjugonde plats i andra divisionen. Efter att klubbens främste donator, John Henry Davies, avlidit i oktober 1927 försämrades klubbens ekonomi i sådan utsträckning att Manchester United troligen skulle ha gått i konkurs om det inte vore för James W. Gibson som i december 1931 investerade £2 000 och tog över klubben. Under säsongen 1938/1939, den sista säsongen som fotboll spelades innan andra världskriget bröt ut, slutade klubben på en 14:e plats i den första divisionen.
I oktober 1945 återupptogs fotbollen igen efter andra världskriget. Den numera legendariske tränaren Matt Busby fick då stor makt över laget och fick bland annat bestämma transfers, trupputtagningar och träningarna. Busby ledde laget till tre andraplaceringar i ligan i rad (1947, 1948 och 1949), och han ledde även laget till vinst i FA-cupen 1947/1948. 1952 vann klubben titeln i den högsta divisionen, klubbens första ligatitel på 41 år. Med en medelålder på 22 år gav media 1956 smeknamnet "Busby Babes", som en hyllning till det unga storlaget. 1957 blev Manchester United det första engelska laget att konkurrera om en plats i Europacupen, trots invändning från The Football League som hade nekat Chelsea FC samma möjlighet föregående säsong. På vägen till semifinal, som segrades av Real Madrid, noterades klubbens största seger någonsin; 10–0 mot belgiska mästaren RSC Anderlecht.
Efter en Europacupmatch mot Röda Stjärnan i Belgrad den 6 februari 1958, mellanlandade Manchester United på München-Riem flygplats. När planet återigen skulle lyfta sladdade det av startbanan och tog eld. Sju Manchester United-spelare, åtta journalister och flera klubbrepresentanter dog i haveriet. Unga stjärnskottet Duncan Edwards avled senare på sjukhus. Matt Busby skadades svårt men överlevde, likaså storspelaren Bobby Charlton. Tio år senare skulle de bägge vara med då United vann Europacupen. Charlton fick även höja Julies-Rimet-pokalen på Wembley då England blev världsmästare 1966.Efter att ha byggt ett av de mest topptippade lagen engelsk fotboll skådat, behövde Matt Busby i början på 1960-talet börja om från början. Flygolyckan hade tagit ifrån honom några av sin tids bäste fotbollsspelare, men direkt efter att han själv hade återhämtat sig från sina skador började Busby bygga ett nytt lag som skulle vara världsdominanta.Stommen i det nya laget byggdes runt spelare som överlevt flygolyckan, bland andra Bill Foulkes och Bobby Charlton. Även spelare som Denis Law från Torino köptes. De första åren var av mindre framgång, men säsongen 1962/1963 tog sig laget hela vägen till Wembley och slog Leicester med 3–1 i finalen. Säsongen därpå hade truppen byggts vidare och vann FA-cupen, och samtidigt slogs om ligatiteln. Det slutade med en andraplats, fyra poäng bakom segrande Liverpool. En annan milstolpe i det nya lagbygget var förvärvet av George Best.Sex år efter att laget som skulle ta över Europa hade slagits i bitar vann Manchester United ligan, och nådde semifinal i både Europacupen och FA-cupen. Denis Law utsågs till årets spelare i Europa. Säsongen 1966/1967 vann klubben ligan igen, efter att säsongen innan ha slutat fyra. Detta gjorde att laget garanterades en plats i europaspelet nästa säsong. Denna gång kunde inget stoppa Busbys lag från att gå hela vägen; Manchester United slog Benfica i finalen med 4–1, efter att matchen slutat 1–1 efter 90 minuter. I förlängningen kunde George Best, Brian Kidd och Bobby Charlton göra var sitt mål och därmed tog klubben sin första europacuptitel någonsin, bara tio år efter Münchenkraschen. Kort efter detta blev Matt Busby adlad.Trots en elfteplats i ligan och ingen titel säsongen efter segern i Europacupen kunde fansen se tillbaka på 1960-talet med ett leende.
Med Europaframgångarna bakom sig började klubben nu jobba för att fylla vakuumet efter Matt Busby. Busby hade givit klubben stora framgångar, men hade nu pensionerat sig och lämnat ett svårt uppdrag för styrelsen. Genom att lyfta upp en av Busbys hjälptränare, och även före detta United-spelare Wilf McGuinness, hittades en snabb första lösning. Åldrande spelare och allt mindre kontroll över laget gjorde att McGuinness hade Matt Busby hängande över axeln. Han satte spelare som Denis Law och Shay Brennan på transferlistan, vilket skapade oro i styrelsen. Samtidigt brottades en annan av lagets stora stjärnor, George Best, med stora problem vid sidan av planen vilket inte hjälpte den redan ansträngda situationen.Annandag jul 1970 sades McGuinness upp från tränarjobbet med omedelbar verkan och Matt Busby fick komma tillbaka från sin pension tillfälligt under sökandet efter en ny tränare. I juni 1971 tillsatte styrelsen Frank O’Farrell som tränare, men 0–5 mot Crystal Palace en bit in på säsongen blev droppen och Frank fick sparken den 16 december 1972. O’Farrells tid som tränare var visserligen kort, men han lämnade ett litet avtryck i och med rekordvärvningen av Martin Buchan för £125 000. Den förre Aberdeen-kaptenen skulle bli en nyckelspelare för O’Farrells efterträdare, Tommy Docherty, som tillsattes julen 1972.Dochertys första utmaning var att hålla kvar laget i högstadivisionen samtidigt som han skulle genomföra en generationsväxling från 1960-talshjältarna. Bobby Charlton hade meddelat att han skulle dra sig tillbaka efter säsongen 1972/1973, och George Best fortsatte med sina problem vid sidan av planen. Han släppte till slut den avdankade Denis Law gratis, vilket han skulle få ångra; Law gick till lokalkonkurrenten Manchester City, och i april 1974 gjorde han ett mål i matchen som definitivt skickade United ner i andradivisionen. United kom dock snabbt tillbaka och vann andradivisionen säsongen 1974/1975, och lagets anfallare Stuart "Pancho" Pearson vann skytteligan med 17 mål.United lyckades sedermera ta sig till två raka FA-cupfinaler, förlorade mot Southampton 1976 men lyckades sedan slå Liverpool med 2–1 ett år senare. Segern förstörde Liverpools chans att bli det första engelska laget att vinna en trippel; Europacupen, ligan och FA-cupen samma säsong. Drygt 20 år senare skulle United istället bli det första engelska laget att lyckas med detta. Lyckan varade dock inte längre för Docherty, efter att han blivit påkommen med att ha klubbens sjukgymnasts fru som älskarinna.Efter Docherty kom före detta QPR-managern Dave Sexton in på Uniteds bänk. De första två säsongerna kom laget på en tiondeplats i ligan, men lyckades ta laget till en FA-cupfinal 1979 – som förlorades mot Arsenal med 3–2, efter att Arsenals Alan Sunderland gjort det avgörande målet precis i slutet av matchen.
1980 slutade United till slut två poäng bakom Liverpool i titelracet, efter en säsong med en misslyckad inledning men laget spelade upp sig ju längre säsongen gick. Året efter avslutade United på åttonde plats – en placering som styrelsen inte tolererade, och den 30 april 1981 blev Sexton sparkad efter fyra år som tränare. Sextons ersättare, Ron Atkinson, handplockade Mick Brown som assisterande och Eric Harrison som ungdomstränare. Atkinson hade slagit brittiskt transferrekord när han köpte in Bryan Robson från West Bromwich Albion för £1 500 000, och runt £500 000 för Remi Moses, även han från West Bromwich. 1982, 1983 och 1984 slutade United ofta trea eller fyra i ligan, men var aldrig särskilt nära att rå på segraren Liverpool.Uniteds chans på troféer var istället i de inhemska cuperna. 1983 hade klubben tagit sig till final i både ligacupen och FA-cupen. I ligacupen blev det förlust mot Liverpool med 2–1 efter att Liverpool avgjort i förlängning, men istället vanns FA-cupfinalen mot uppstickaren Brighton and Hove Albion över två matcher. Även 1985 vann United FA-cupen, finalvinst mot Everton med 1–0 då Whiteside gjorde matchens enda mål. Detta var Atkinsons andra FA-cuptitel på tre år, men 18 månader senare fick han sparken eftersom han misslyckats med att frånta den engelska fotbollstronen av Liverpool. Inte heller när hans United startade säsongen 1985/1986 med tio raka segrar lyckades laget ta hem ligatiteln.
I november 1986 anställdes en vinnande manager; Alex Ferguson kom senast från Aberdeen, där han vunnit allt som gick att vinna i skotsk fotboll plus att han även lett sitt lag till seger över Real Madrid i Europeiska cupvinnarcupen i fotboll. Ferguson visade sig ha talang för tränaryrket, men han behövde tid för att bygga laget. Klubben visade tålamod när laget bara slutade på elfte plats efter både första och andra säsongen. Efter att ha värvat ett par nya spelare visade det sig att tålamodet snart betala sig.Säsongen 1991/1992 hade Manchester United inte vunnit ligan på 25 år. Laget var stor favorit att vinna efter att ha varit i ledningen under större delen av säsongen men laget började svikta inför de avslutande matcherna. Med enbart tre omgångar kvar gick Leeds United för första gången upp i ledningen efter att Manchester United förlorat hemma mot Nottingham Forest samtidigt som Leeds vann sin match. Laget hade fortfarande saken i egna händer, med en match mindre spelad; en hängmatch borta mot redan nedflyttningsklara
West Ham. West Ham vann matchen med 1–0, och när Manchester United i omgången därefter även förlorade borta mot Liverpool samtidigt som Leeds United vann sin match blev Leeds klara mästare. Säsongen därefter inleddes klubbens hittills största och längsta glansperiod. För första gången på över ett kvarts sekel var Manchester United åter ligamästare i England. Sedan dess har bara fem andra lag (Blackburn, Arsenal, Chelsea och Manchester City, Leicester) lyckats vinna ligan enstaka år. United har sedan dess också vunnit engelska ligan 11 gånger av 17 möjliga, vunnit Champions League 2 gånger samt passerat Liverpool i den engelska maratontabellen.
1999 kom den största triumfen då Manchester United vann "trippeln" (Uefa Champions League, Premier League och FA-cupen). Manchester United vände Champions League-finalen genom två mål på övertid mot Bayern München, med Teddy Sheringham och norrmannen Ole Gunnar Solskjaer som matchvinnare. I laget spelade klubbens framgångsrika "75:or" som kommit upp från klubbens ungdomsled, såsom Gary Neville, Nicky Butt och David Beckham samt Paul Scholes (född 1974). Andra stora profiler i laget var den irländske mittfältaren Roy Keane och den walesiske vänsteryttern Ryan Giggs samt den danske stjärnmålvakten Peter Schmeichel.2003 började Malcolm Glazer köpa aktier i Manchester United och 2005 stod det klart att Glazer med familj tagit över hela kontrollen av den anrika fotbollsklubben. Manchester United-fansen blev mycket upprörda och demonstrerade mot övertagandet. Som en opponering mot Malcolm Glazers maktövertagande av klubben skapade en skara fans en ny supporterklubb, FC United of Manchester. När Glazer köpte klubben fick han ta ett lån på fem miljarder kronor av de åtta miljarderna han betalade. För att han ska ha råd att betala tillbaka pengarna höjdes biljettpriserna med 12 procent till årets säsong.Inför säsongen 2007/2008 var Chelsea FC favorittippade till ligasegern med Manchester United och Arsenal FC som främsta utmanare. Under säsongen kom ändå Manchester United att vinna både ligan och Champions League. Ligatiteln var klubbens 17:e totalt och den 10:e sedan 1993. Klubbens tredje seger i Champions League säkrades via straffsparksläggning mot Chelsea.Säsongen 2008/2009 vann Manchester United återigen Premier League och gick även detta år vidare till finalen i Champions League, men denna gång blev det förlust 0–2 mot spanska FC Barcelona. 2009/2010 lyckades United bara vinna Carling Cup; Premier League vanns av Chelsea och i Champions League åkte United ut i kvartsfinalen mot tyska Bayern München. Säsongen efter, 2010/2011, vann Manchester United en ny Premier League-titel och passerade Liverpool i antal ligatitlar; 19 totalt, flest i den engelska fotbollshistorien. United lyckades även ta sig till sin tredje Champions League-final på fyra år, och ställdes likt senast mot Barcelona. Även denna gång vann Barcelona, slutresultat skrevs till 3–1.Säsongen 2011/2012 besegrades United av den lokala konkurrenten Manchester City, som hamnade på samma poäng men hade bättre målskillnad. Inte heller i Champions League lyckades United nå några framgångar, utan slutade på tredje plats i gruppen och åkte ur redan innan slutspelet. Istället lyckades Manchester United säsongen därpå med fyra omgångar kvar säkra sin 13:e Premier League-titel, och klubben hade därmed gjort sig historisk genom att bli engelsk mästare för 20:e gången. Alex Ferguson fick i november 2012 en staty rest efter sig utanför Old Trafford som en hyllning då han hade valt att efter säsongen avsluta sin nästan 27 år långa era som manager för klubben, och höll ett avskedstal inför ett fullsatt Old Trafford direkt efter den sista hemmamatchen (2–1 mot Swansea den 12 maj 2013). I Champions League samma säsong vann Manchester United komfortabelt gruppen, men förlorade mot Real Madrid i åttondelsfinalen.
David Moyes från Everton efterträdde Ferguson inför säsongen 2013/2014, efter att personligen ha blivit utvald av Ferguson. United misslyckades med allt under transferfönstret och på transferfönstrets sista dag köptes Marouane Fellaini från Everton för £27,5 miljoner. Fellaini hade en utköpsklausul på £25 miljoner under transferfönstrets tidigare skede. David Moyes första tävlingsmatch var FA Community Shield-finalen mot Wigan, som Manchester United vann med 2–0. Resten av säsongen präglades av att Moyes testade olika laguppställningar under varje match utan några större framgångar (även om klubben nådde en kvartsfinalplats i Champions League). När fyra matcher återstod av Premier League-säsongen fick David Moyes sparken, och den nyavlagde spelaren Ryan Giggs blev tillfällig manager säsongen ut. Manchester United slutade på en fiaskoartad sjundeplats, efter att klubben under hela Premier Leagues existens dessförinnan alltid hade blivit topp tre.Med floppsäsongen bakom sig värvade klubben Ander Herrera och Luke Shaw, efter att Louis van Gaal utnämnts till ny manager (med Giggs som assisterande tränare), under sommaren 2014. Efter Premier League-premiären värvades Marcos Rojo och Angel Di Maria (Di Maria för £60 miljoner), och Radamel Falcao säsongslånades från AS Monaco som tilltänkt sniper. Innan Falcao och Di Maria anlände hade van Gaals lag bland annat stått för nederlaget 0–4 borta mot tredjedivisionsklubben Milton Keynes Dons FC i Ligacupen den 26 augusti. Den 30 augusti värvades den nederländske mittfältaren Daley Blind som skulle visa sig lyfta anfallsspelet från mittfältet avsevärt. Försvaret hamnade i största fokus under säsongens gång, och bland annat dröjde klubbens första bortaseger i Premier League till matchen mot Arsenal den 22 november. Klubbens och van Gaals främsta målsättning under säsongen var en topp fyra-placering i Premier League för återavancemang till Uefa Champions League 2015/2016, vilket klubben nådde i och med sin slutgiltiga fjärdeplats. Efterföljande Champions League-kval i augusti 2015, med ungefär halva truppen förnyad inför säsongen, vanns med totalt 7–1 i dubbelmötet mot belgiska Club Brügge. I slutet av september var Manchester United serieledare i Premier League för första gången sedan Fergusons tid, och hade därefter varierande topp fyra-placeringar fram till slutet av november – innan formsvackan då ett skadedrabbat Manchester United dels åkte ur gruppspelet i Champions League, men kom också att sjunka till sjätte plats i Premier League-tabellen. Louis van Gaal hade spenderat motsvarande 2,8 miljarder kronor på spelare i klubben utan någon större framgång, och förutom all kritik i media yttrade sig före detta United-spelare som Peter Schmeichel om att laget uppträdde allt annat än kreativt och underhållande. I Europa League i februari 2016 förlorade klubben en match mot Midtjylland med 2–1, men van Gaals post räddades några dagar senare av en 3–0-seger mot Shrewsbury som tog klubben till kvartsfinal i FA-cupen. Manchester United slutade på femte plats i Premier League och gick därmed miste om spel i Champions League nästkommande säsong. Louis van Gaal fick dock slutligen jubla med klubben över dess första titel efter Ferguson; FA-cupfinalen den 21 maj 2016 vann Manchester United mot Crystal Palace FC med 2–1 efter förlängning.
Direkt efter cupvinsten presenterades portugisen José Mourinho som van Gaals efterträdare, efter frekventa rykten om detta sedan Mourinho sparkades från Chelsea mitt i säsongen. Vidare inledde klubben en förhandlingsprocess med den svenske storstjärnan Zlatan Ibrahimović, som den 30 juni meddelade sig tillhöra Mourinhos trupp kommande säsong. Värvningen av Paul Pogba den 9 augusti 2016 för motsvarande 1,1 miljard kronor blev fotbollsvärldens dittills dyraste spelarköp. Manchester United kom att vinna Ligacupen 2016/2017, men slutade Premier League-säsongen på sjätte plats och stod för rekordfå matchsegrar. Klubben nådde dock en plats i nästa säsongs Champions League genom att vinna Europa League för första gången (på så vis klubbens första europeiska titel sedan 2008). Finalen mot AFC Ajax (2–0) spelades på Friends Arena i Stockholms län den 24 maj 2017. Trots skadefrånvaro under säsongens tio sista matcher blev Zlatan Ibrahimović lagets främste målgörare (totalt 28 mål).
Manchester United Football Club hör, förutom de sportsliga framgångarna, till superklubbarna såväl ekonomiskt och vad gäller supporterstöd. Klubben har sedan mitten av 1990-talet hört till världens allra rikaste, både vad gäller omsättning och marknadsvärde. Många år omsatte klubben mest pengar av alla klubbar men har sedan säsongen 2004/2005 tappat toppositionen till de spanska giganterna Real Madrid och FC Barcelona, med undantag för 2012 och 2017–2018. Klubben rankas även som den populäraste fotbollsklubben sett till dess världstäckande supporterstöd.Manchester Uniteds ekonomiska styrka avspeglar sig tydligt i klubbens aktiviteter på transfermarknaden. I början av februari 2011 hade fyra av de tio dyraste köpen någonsin i Premier League haft Manchester United som köpare:
Wayne Rooney – £ 25,6 miljoner, från Everton 2004.Värvningen av Paul Pogba inför säsongen 2016/2017 på £93,2 miljoner (cirka 1,1 miljarder kronor) var världens dittills dyraste spelarköp.Klubben är ofta världsdominerande vad gäller supporterstöd, med supporters i så gott som hela världen. Den lokala publiktillströmningen har klubben sedan lång tid tillbaka det högsta publiksnittet bland klubbarna i Premier League. De senaste åren har det legat på ungefär 76 000 vilket innebär att hemmaarenan Old Trafford är fullsatt praktiskt taget varje match. Old Traffords publikkapacitet har via utbyggnader ökat med över 30 000 sedan mitten av 1990-talet.
Med alla framgångar senaste 15-årsperioden tyder allt på att klubben kommer att tillhöra "supermakterna" inom klubbfotbollen under överskådlig framtid. Vissa har påpekat att klubben har stora skulder eftersom nuvarande ägaren Malcolm Glazer finansierade köpet med stora lån.
Ursprungligen stod Lancashire and Yorkshire Railway Company för finansieringen, innan klubben 1892 blev ett aktiebolag och sålde aktier till lokala anhängare för £1 via en ansökningsblankett. 1902 skickades majoritetsägande till de fyra lokala affärsmän som investerat £500 för att rädda klubben från konkurs, inklusive klubbens då framtida president John Henry Davies. Efter hans död 1927 stod klubben ännu en gång inför konkurs, men räddades i december 1931 av James W. Gibson som tog kontroll över klubben efter en investering på £2 000. Gibson främjade sin son Alan i styrelsen 1948, och tre år senare dog James. Familjen Gibson behöll ägandet av klubben genom James hustru Lilian, men ordförandeposten tillgavs den före detta spelaren Harold Hoffman.Louis Edwards, vän till Matt Busby, befordrades till styrelsen några dagar efter flygolyckan i München 1958 och började förvärva aktier i klubben; för en investering på £40 000 hade han samlat 54 procent av aktierna, och tog kontroll i januari 1964. När Lilian Gibson dog i januari 1971 skickades hennes aktier till Alan Gibson som sålde en procentsats av sina aktier till Louis Edwards son Martin Edwards 1978, som kom att bli ny ordförande vid Louis död 1980. Media-storpampen Robert Maxwell försökte köpa klubben 1984, men uppfyllde inte Edwards utgångspris. 1989 försökte Martin Edwards sälja klubben till Michael Knighton för £20 miljoner, men försäljningen föll igenom och Knighton gick med i styrelsen istället.Manchester United noterades på börsen i juni 1991 (kapitalet steg med £6,7 miljoner) och fick ännu ett uppköpserbjudande 1998, denna gång av Rupert Murdrochs företag British Sky Broadcasting. Detta resulterade i bildandet av Shareholders United Against Murdoch – nu Manchester United Supporters Trust – som uppmuntrade anhängare att köpa aktier i klubben i ett försök att blockera alla fientliga köpare. Manchester Uniteds styrelse antog ett erbjudande på £623 miljoner, men övertagandet var blockerat av Storbritanniens konkurrenskommission på det sista hindret i april 1999. Några år senare uppstod en maktkamp mellan Alex Ferguson och hans hästkapplöpningspartners, John Magnier och J. P. McManus, som gradvis hade blivit majoritetsägare. I en tvist som härrörde från angripet ägande av hästen Rock of Gibraltar försökte Magnier och McManus få bort Ferguson som manager, och styrelsen svarade med att av närmande investerare minska den irländska majoriteten.I maj 2005 köpte Malcolm Glazer 28,7 procent av aktierna som McManus och Magnier innehade, och därmed förvärvades en kontrollpost genom sin investering som förmedlade Red Football Limited i ett högt belånat övertagande att värdesätta klubben till £800 miljoner (senare $1,5 miljarder). I juli 2006 meddelade klubben sig ha en skuld på £660 miljoner av refinansieringspaketet, vilket resulterade i en minskning med 30 procent av årliga räntebetalningar till £62 miljoner. Med skulder på £716,5 miljoner ($1,17 miljarder) i januari 2010 refinansierades Manchester United ytterligare genom en obligationsemission värd £504 miljoner, som gav klubben möjlighet att betala av det mesta av de £509 miljoner gentemot internationella banker. Den årliga räntan på obligationerna – som sträcker sig till den 1 februari 2017 – är cirka £45 miljoner. Trots omstruktureringarna föranledde klubbens skulder till att fansen visade sitt missnöje på både Old Trafford och Trafford Training Centre den 23 januari 2010, och vidare fick förmögna fans funderingar på att köpa ut Glazers ur ledningen med bestämt inflytande.I augusti 2011 tycktes Glazer ha kontaktat Credit Suisse i förberedelse för $1 miljard (cirka £600 miljoner) börsintroduktion på Singaporebörsen som skulle värdera klubben på £2 miljarder, men i juli 2012 meddelade klubben planera att lista sin börsintroduktion på New York-börsen istället. Trots efterföljande nedskärning i och med sänkta priser på aktier värdesattes Manchester United i augusti 2012 till £2,3 miljarder vilket utgjorde klubben till världens mest värdefulla.
Manchester Uniteds klassiska rivaler är Arsenal FC, Chelsea FC, Tottenham, Liverpool FC och Manchester City FC (som utgör det så kallade "Manchester-derbyt").Rivaliteten med Liverpool har anknytningar till tidigare tävlingar mellan dessa städer under Industriella revolutionen när Manchester var känd för sin textilindustri medan Liverpool för sin stora hamn. Manchester United och Liverpool har i historiken också varit de två mest framgångsrika fotbollsklubbarna i England och slagits om ligatiteln mot varandra flera gånger.
Rivaliteten med Leeds, även kallat "Rosornas krig", bottnar i en historisk fejd på 1400-talet mellan distrikten Yorkshire och Lancashire. Det är cirka 60 kilometer mellan städerna vilket ger matcherna en karaktär av derby.Rivaliteten med Arsenal härstammar från de flertal gånger som klubbarna, såväl också tränarna Alex Ferguson och Arsène Wenger, slagits om Premier League-titlar (Manchester United 20 stycken och Arsenal 13).
Manchester Uniteds klubbmärke härleds från vapenskölden hos Manchester United Council, och trots allt som återstår av detta på det aktuella märket har fartyget fulla segel. Djävulen med treudden kommer från klubbens smeknamn The Red Devils, som fanns med på klubbprogram och halsdukar under 1960-talet, och kom att ingå i klubbmärket från 1970 även om det dröjde till 1971 innan djävulen kom med på bröstmärket på matchställen (såvida inte laget spelade i en cupfinal).Ett fotografi på Newton Heath-laget 1892 tros visa att laget bar röd-vita kvartströjor och blå shorts. Mellan 1894 och 1896 var tröjorna distinkt gröna och guldfärgade, som 1896 ersattes av vita tröjor med blå shorts. Efter namnbytet 1902 blev klubbens matchställsfärger ändrade till röda tröjor, vita shorts och svarta strumpor vilket blev hemmastandarden. Sedan dess fram till 1922 gjordes mycket få ändringar med matchstället tills klubben antog vita tröjor med ett mörkrött "V" kring halsen, som bestod fram till 1927. Under en period 1934 förändrades stället till körsbärsröda tröjor med vit ring, men den föregående röda tröjan återkallades året därpå när klubbens lägsta placering någonsin blev ett faktum (tjugonde plats i andra divisionen), ringen släpptes tillbaka. De svarta strumporna ändrades till vita 1959–1965, ändrades därefter till röda fram till 1971 och återgick till svarta. Svarta shorts och/eller vita strumpor bärs oftast i bortastället, ibland hemmastället om det finns en konflikt med motståndarens ställ. De nuvarande hemmatröjorna är röda med vitknäppt krage, och manschetter med svart och vit klippning.Manchester Uniteds bortaställ har ofta bestått av en vit tröja, svarta shorts och vita strumpor men har funnits flera undantag; bland andra en helsvart remsa med blått och guldklippningar mellan 1993 och 1995, och den marinblå tröjan med horisontella silverkritstreck användes säsongen 1999/2000. Bortastället 2011/2012 bestod av en kungsblå kropp och tunnbandstillverkade ärmar av små midnatts-marinblå ränder, med svarta shorts och blå strumpor. Ett helgrått bortaställ bars säsongen 1995/1996, men släpptes tillbaks efter fem matcher eftersom spelarna hävdade sig ha svårt att hitta sina lagkamrater mot publiken. Till 100-årsjubileet av "Manchester United" 2001 fanns ett reversibelt vit-/guldställ, även om tröjorna i det faktiska stället inte var reversibla.Klubbens tredjeställ är ofta helblått, vilket också fallet är 2015. Undantag inkluderar en halverad grön-/guldtröja 1992–1994, en blåvit-randig tröja 1994–1996 och en gång säsongen 1996/1997, ett helsvart ställ under trippelvinstsäsongen 1998/1999, samt vita tröjor med svart-röda horisontella kritstreck 2003–2005. Sedan 2006/2007 har tredjestället ofta varit den föregående säsongens bortaställ, med undantag för säsongen 2008/2009 och 2014/2015.
Newton Heath spelade inledningsvis på North Road med en publikkapacitet på 12 000 åskådare, men klubben ansåg att detta inte var tillräckligt för att få gå med i The Football League. En viss expansion beviljades 1887, och 1891 hade två ståplatsläktare gjorts för 1 000 platser vardera på en minimal finansiering av Newton Heath. I juni 1893 tvingades klubben byta till arenan Bank Street med plats för 10 000 åskådare, efter att klubben blivit vräkt av North Roads ägare. Även denna arena hade den bristfälliga standarden med ett underlag som kunde variera mellan grusplan och sumpmark. Klubbens nytillträdde ordförande John Henry Davies tyckte inte att Bank Streets plan var duglig för ett lag som nyss hade vunnit högsta ligan och FA Cupen, så han donerade pengar till klubben så att de skulle kunna bygga en ny arena. John Henry Davies letade själv runt i Manchester efter en lämplig plats innan han bestämde sig för att bygga arenan Old Trafford som stod klar 1910 vid Bridgewaterkanalen, norr om Warwick Road i Greater Manchester, Trafford.Old Trafford formgavs av den skotska arkitekten Archibald Leitch som redan hade ritat ett flertal andra arenor. Det var ursprungligen tänkt att arenan skulle ha plats för 100 000 åskådare med sittplatser på den södra läktaren under tak och med ståplatsläktare utan tak på de andra tre sidorna. Inklusive tomten budgeterades det för £60 000 att bygga arenan. Under byggnationen ökade kostnaderna och det skulle krävas £30 000 extra för att nå upp till 100 000 platser i arenan. Efter ett förslag från klubbsekreteraren John Bentley beslutades det att reducera platserna till 80 000.Old Traffords nuvarande publikkapacitet är 75 811 åskådare, och är Englands näst största fotbollsarena efter Wembley Stadium. Arenan har varit Manchester Uniteds hemmaarena sedan 1910, undantaget åren 1941–1949 då den fick stora skador under andra världskriget till följd av tyskarnas bombningar. Den har sedan dess byggts upp igen och kallas idag för The Theatre of Dreams ("Drömmarnas teater"), ett uttryck som Bobby Charlton myntade. Under denna period spelades matcherna på Maine Road vilket var och är de lokala rivalerna Manchester Citys hemmaplan. Arenans publikrekord på 76 962 åskådare sattes under FA Cupens semifinal mellan Wolverhampton Wanderers FC och Grimsby Town FC säsongen 1939. Även Premier Leagues publikrekord, 76 098 åskådare, är från Old Trafford och sattes när Manchester United mötte Blackburn Rovers den 31 mars 2007 och vann med 4–1.Arenan är klassificerad som en 5-stjärnig arena av Uefa. Old Trafford har en egen järnvägsstation, Manchester United Football Ground, vid vilken tågen stannar endast på matchdagar.
Manchester United Football Club Under-23 kallas Manchester Uniteds reservlag, som spelar i Premier League 2 och deltar även i Manchester Senior Cup där laget på senare år har börjat använda ett stort antal juniorspelare.
Listkriterier:Listan inkluderar alla icke-brittiska spelare (som ej kommer ifrån England, Nordirland, Skottland, Wales eller Irland) som representerat klubben.Listan inkluderar enbart spelare som representerat klubben i ligamatcher.
Följande Manchester United-spelare har blivit skyttekungar i den engelska högstaligan:
* Delad förstaplats med Ron Davies (Southampton)** Delad förstaplats med Jimmy Floyd Hasselbaink (Leeds United) och Michael Owen (Liverpool)*** Delad förstaplats med Carlos Tevez (Manchester City)
Hedersordförande: Martin EdwardsManchester United LimitedOrdföranden: Joel Glazer & Avram Glazer
Direktörer: Bryan Glazer, Kevin Glazer, Edward Glazer & Darcie GlazerManchester United Football ClubDirektörer: David Gill, Michael Edelson, Bobby Charlton, Maurice Watkinss
A-lags scouter: Gerado Guzman, Sandro Orlandelli, Tommy Möller Nielsen, Javier RibaltaMedicinsk personalKlubbläkare: Dr. Steve McNally
Den här artikeln är helt eller delvis baserad på material från engelskspråkiga Wikipedia
Barnes, Justyn (2001). The Little Book of Manchester United. London: Manchester United Books, 2001. ISBN 978-0-233-99995-1 
Bose, Mihir (2007). Manchester Disunited: Trouble and Takeover at the World's Richest Football Club. London: Aurum Press. ISBN 1-84513-121-5 
Crick, Michael; Smith, David (1990). Manchester United – The Betrayal of a Legend. London: Pan Books. ISBN 0-330-31440-8 
Devlin, John (2005). True Colours: Football Kits from 1980 to the Present Day. London: A & C Black. ISBN 0-7136-7389-3 
Dobson, Stephen; Goddard, John (2004). International Sports Economics Comparisons. Westport, CT: Praeger Publishers. ISBN 0-275-98032-4 
Dunning, Eric (1999). Sport Matters: Sociological Studies of Sport, Violence and Civilisation. London: Routledge. ISBN 978-0-415-09378-1 
Inglis, Simon (1996) [1985]. Football Grounds of Britain (tredje upplagan). London: CollinsWillow. ISBN 0-00-218426-5 
James, Gary (2008). Manchester: A Football History. Halifax: James Ward. ISBN 978-0-9558127-0-5 
McCartney, Iain (1996). Old Trafford – Theatre of Dreams. Harefield: Yore Publications. ISBN 1-874427-96-8 
Murphy, Alex (2006). The Official Illustrated History of Manchester United. London: Orion Books. ISBN 0-7528-7603-1 
Tyrrell, Tom; Meek, David (1996) [1988]. The Hamlyn Illustrated History of Manchester United 1878–1996. London: Hamlyn. ISBN 0-600-59074-7 
White, Jim (2008). Manchester United: The Biography. London: Sphere. ISBN 978-1-84744-088-4 
White, John (2007). The United Miscellany. London: Carlton Books. ISBN 978-1-84442-745-1

Māoripapegojor (Strigopidae) är en familj av papegojfåglar som består av de två släktena Nestor och Strigops. Nestor omfattar arterna kea, kaka, norfolkkaka och chathamkaka, medan släktet Strigops enbart omfattar arten kakapo. Alla idag förekommande arter är endemer på Nya Zeeland medan de två utdöda arterna norfolkkaka och chathamkaka förekom på närliggande öar som Chathamöarna, Norfolkön och Phillip Island. Trivialnamnen kea, kaka och kakapo härstammar från deras namn på maori.Norfolkkaka och chathamkaka dog ut under historisk tid, medan kakapo, kea och de två underarterna av kaka, alla är hotade. Det var mänsklig aktivitet som utrotade de två utdöda arterna och som är orsak till de tre övriga arternas minskning. Både polynesierna och européerna har introducerat invasiva arter som grisar, hundar och råttor, som tar ägg från de markhäckande fåglarnas bon. Ytterligare reducering av populationerna har skett genom jakt, både för föda, fjädrar och för att skydda odlingar, habitatförluster och konkurrens om föda från introducerade arter.Familjen började utvecklas ur de andra papegojorna för ungefär 82 miljoner år sedan när Nya Zeeland bröts loss från Gondwana, medan utvecklingen av släktena Nestor och Strigops påbörjades för mellan 60 och 80 miljoner år sedan.
Taxonomin för ordningen papegojfåglar (Psittaciformes) har länge varit omdiskuterad men numera rår det ganska stor konsensus. Tidigare har placeringen av arterna inom familjen Strigopidae varierat. Numera kategoriseras de māoripapegojorna som en familj av fyra inom ordningen, utöver familjerna kakaduor (Cacatuidae), västpapegojor (Psittacidae) och östpapegojor (Psittaculidae). Familjen delas i sin tur upp i två tribus, Nestorini och Strigopini, som omfattar var sitt släkte, Nestor och Strigops.
Traditionellt placerades māoripapegojorna i familjen Psittacidae, men flera studier indikerade gruppens unika status inom papegojornas utvecklingshistoria. Merparten av världens auktoriteter erkänner idag familjen, medan vissa argumenterar att familjens två tribus istället borde behandlas som enskilda familjer: Nestoridae och Strigopidae.
En hypotes över gruppens fylogeografi har föreslagits som erbjuder bra exempel på olika artbildningsmekanismer. Hypotesen utgår ifrån att gruppens anfäder isolerades från övriga papegojor när Nya Zeeland bröts loss från Gondwana för ungefär 82 miljoner år sedan, vilket resulterade i en geografisk separering av de två grupperna. Denna mekanism kallas för allopatrisk separation. Över tid anpassade sig förfäderna till de två överlvenade släktena Nestor och Strigops, till olika ekologiska nischer vilket ledde till reproduktiv isolering, vilket är ett exempel på sympatrisk artbildning. Under pliocen, för ungefär fem miljoner år sedan, bildades Sydalperna vilket skapade ett mer varierat landskap som i sin tur ledde till nya förutsättningar för artbildning inom släktet Nestor. 'För ungefär tre miljoner år sedan anpassade sig två utvecklingslinjer till lågland respektive bergsområden. Utvecklingslinjen som anpassade sig till höga höjder resulterade i den nutida Kean, medan utvecklingslinjen anpassade för lågland utvecklades till de olika arterna av kaka. När individer av en art etablerat sig på en lämplig ö förändras de generellt snabbt från de ursprungliga fastlandspopulationer som de härstammar ifrån. Detta gäller för både norfolkkaka och chathamkaka som är resultat av ett fåtal individer som anlänt till öarna och sedermera anpassat sig till de specifika habitat som öarna utgör. Frånvaron av DNA-material ifrån chathamkaka gör det svårt att räkna ut när dessa artbildningar skedde. Slutligen har bestånden av kaka på Nordön och Sydön isolerats ifrån varandra genom höjning av havsvattennivån då inlandsisen smälte under slutet av pleistocen.Fram till historisk tid har Nya Zeeland och de närliggande öarna saknat fyrfota däggdjur vilket resulterade i en miljö som tillät en anpassning för fåglar att häcka på marken och för andra att bli flygoförmögna.
Alla trivialnamnen för arterna härstammar ifrån de traditionella namnen på maori. Ordet "ka" (kā på maori, där ā uttalas som långt aa) betyder "att skrika", och dubblerat betyder kākā papegoja. Kakapo, på maori kākāpō, är den logiska utvecklingen av det namnet då pō betyder natt, varför kākāpō alltså betyder nattuggla, vilket refererar till artens nattaktiva beteende. Etymologin för Kea på maori är inte lika tydligt, och kan vara en onomatopoetisk härmning av dess läte kee-aah.
Nya Zeelands geografiska isolering resulterade i att inga fyrfota däggdjur lyckades kolonisera öarna och enda däggdjur som förekom före människorna var fladdermöss. Huvudpredatorer var därför fåglar som nyazeelandkärrhök (Circus eylesi), moaörn (Hieraaetus moorei), nyazeelandfalk (Falco novaeseelandiae), skrattuggla (Sceloglaux albifacies) och nyazeelandspökuggla (Ninox novaeseelandiae), varav flera idag är utdöda eller hotade.De tre idag existerande arterna av māoripapegojor upptar ganska olika ekologiska nischer, vilket beror på familjens fylogeografiska dynamik. Kakapon är flygoförmögen, nattaktiv och välkamouflerad för att undvika dagaktiva större rovfåglar. Kakapon är den enda papegojan i världen som spelar på specifika lekar. Vanligtvis häckar de var tredje till var femte år, då specifika podocarpusträd, som Dacrydium cupressinum, blommar rikligt.Kakan lever i stora skogsområden och befinner sig främst uppe i trädkronorna. De är dagaktiva och lever ofta i mindre flockar på upp till fem individer. Kean lever ofta i större flockar på upp till tiotalet individer. Den är väl anpassad till ett liv på hög höjd och observeras regelbundet på snötäckt mark. Eftersom de lever ovanför trädgränsen häckar de i håligheter i marken istället för i trädhålor som de flesta andra papegojarter.
Māoripapegojorna har haft betydelse för maorierna på olika sätt. De jagade dem för föda, höll dem som husdjur, och använde deras fjädrar inom sömnad, exempelvis i den traditionella fjädermanteln (Kahu huruhuru). Fjädrar användes även för att smycka vapnet taiaha. Skinn med fjädrarna kvar från Kakapo användes även för olika exklusiva klädesplagg, exempelvis caper, som bars av hövdingars fruar och döttrar.
Av de fem arterna utrotades två, norfolkkaka och chathamkaka under historisk tid. Den sista kända norfolkkakan dog i fångenskap i Lindon någon gång efter 1851, och bara mellan sju och 20 skinn finns bevarade. Chathamkakan dog ut mellan 1550 och 1700 innan européerna anlände, men efter det att polynesierna koloniserat ön, och är bara känd från subfossila ben. Av de idag förekommande arterna är kakapon akut hotad (CR), och idag finns bara 131 individer kvar. Kaka är kategoriserad som starkt hotad (EN), och kea som sårbar (VU).
Nya Zeelands fauna utvecklades under lång tid utan någon inblandning av människor och nästan inga andra däggdjur heller. De enda däggdjuren som förekom innan människan anlände var ett antal fladdermusarter, och de enda större predatorerna var ett antal rovfåglar och ugglor. Dessa förhållanden tillät en utveckling av reducerad flygförmåga och placering av boet direkt på marken. Polynesierna anlände till öarna runt 800 till 1300 e.Kr, och introducerade både polynesisk råtta och polynesisk hund (Kurī), vilket var förödande för den specialiserade inhemska faunan. Senare introducerade européerna fler arter som stora gräsätare och rovdjur.
Utöver hotet från introducerade arter jagades kakapon för sitt kött, skinn och fjädrar och när européerna anlände till öarna var beståndet av kakapo redan reducerat men arten hade fortfarande ett stort utbredningsområde. Den utbredda skogsavverkning som européerna påbörjade förstörde häckningshabitat och för de nya introducerade arterna som råtta, katt, hermelin och gris var de markhäckande fåglarna med sina kullar ett lätt byte.Kaka är en fågelart som behöver stora orörda skogar för att trivas och fragmentariseringen av skogar på grund av jord- och skogsbruk har haft en förödande effekt på beståndet. Ett annat hot utgör de introducerade arter som konkurrerar om födan, exempelvis pungråttan som äter de endemiska arterna av mistel och av släktet Metrosideros, och med getingar som äter honungsdagg, som produceras av olika växtlöss. Honor, juveniler och ägg är extra utsatta när de befinner sig i de trädhålor som de häckar i.Kean häckar i hålor i marken, vilket gör den sårbar för introducerade arter. Ett annat stort hot är ett resultat av exploateringen av bergsområdena då de börjar förlita sig på att få mat ifrån människor då deras ursprungliga föda minskar.
Program med skyddsåtgärder för kakapon och kakan är etablerade, medan keans statusutveckling bevakas noga. De cirka 130 kvarvarande kakapoorna ingår alla i ett häcknings- och skyddsprogram och alla individer har försetts med ett eget namn.
Den här artikeln är helt eller delvis baserad på material från engelskspråkiga Wikipedia, New Zealand parrot, 27 juni 2011.

Sarah Margaret Fuller Ossoli, känd som Margaret Fuller, född 23 maj 1810 i Cambridge i Massachusetts, död 19 juli 1850 i ett skeppsbrott utanför Fire Island i Suffolk County i New York, var en amerikansk författare, lärare, journalist, kritiker och feminist med anknytning till den amerikanska transcendentala rörelsen. Hon var den första kvinnliga bokrecensenten på heltid inom journalistiken. Hennes bok Woman in the Nineteenth Century betraktas som det första större feministiska verket i USA.
Hon föddes i Cambridge, Massachusetts och hon gavs tidigt en omfattande undervisning av sin far Timothy Fuller. Senare fick hon en mer formell utbildning och blev lärare, innan hon 1839 började leda vad hon kallade "konversationer", det vill säga diskussioner bland kvinnor som syftade till att kompensera för deras bristande tillgång på högre utbildning. Hon blev 1840 den första redaktören för den transcendentala publikationen The Dial innan hon ingick i redaktionen för New York Tribune under Horace Greeley 1844. Vid den tid då hon var i 30-årsåldern hade Fuller fått rykte om sig som den mest belästa personen i New England och blev den första kvinnan som tilläts använda biblioteket i Harvard College. Hennes betydelsefulla verk Woman in the Nineteenth Century publicerades 1845. Ett år senare skickades hon till Europa för Tribune som dess första kvinnliga korrespondent. Hon blev snart inblandad i revolutionen i Italien och allierade sig med Giuseppe Mazzini. Hon mötte också Giovanni Ossoli, som hon fick ett barn med. Alla tre dog i ett skeppsbrott utanför Fire Island i New York när de reste tillbaka till USA 1850; Fullers lik återfanns aldrig. Postumt utgavs hennes Memoirs (två band, 1851) och Julia Ward Howe utgav 1903 hennes Love Letters.
Fuller var en förespråkare för kvinnors rättigheter och i synnerhet kvinnors utbildning och rätten till anställning. Hon uppmuntrade också många andra reformer i samhället, däribland fängelsereformer och frigörandet av slavar i USA. Många andra förespråkare för kvinnors rättigheter och feminism, däribland Susan B. Anthony, nämner Fuller som inspirationskälla. Få av hennes samtida gav dock samma stöd, däribland hennes tidigare vän Harriet Martineau som sade att Fuller var en talare snarare än en aktivist. Kort efter Fullers död bleknade hennes betydelse. De redaktörer som beredde hennes brev för publicering trodde att hennes berömmelse skulle bli kortlivad och brydde sig inte om korrekthet och censurerade eller ändrade stora delar av hennes texter före publicering.
Sarah Margaret Fuller föddes den 23 maj 1810, i Cambridgeport i Massachusetts, som första barn till Timothy Fuller och Margaret Crane Fuller. Hon fick sitt namn efter sin farmor och mor, dock slutade hon använda sig av namnet "Sarah" vid nio års ålder och krävde att kallas "Margaret". Huset där hon föddes finns kvar än idag. Hennes far lärde Fuller att läsa och skriva vid tre och ett halvt års ålder, kort efter att parets andra dotter, Julia Adelaide, hade dött vid fjorton månaders ålder. Han erbjöd henne en utbildning som var lika rigorös som någon samtida pojkes och förbjöd henne att läsa den typiska kvinnliga repertoaren såsom etikettsböcker och sentimentala romaner. Han tog också med latin i undervisningen kort efter att parets son, Eugene, föddes i maj 1815 och snart översatte hon enkla stycken från Vergilius. Under dagarna tillbringade den unga Margaret tid med sin mor, som lärde henne hushållssysslor och sömnad. 1817 föddes hennes bror William Henry Fuller och hennes far valdes in i representanthuset i USA:s kongress. Under de kommande åtta åren skulle han tillbringa fyra till sex månader om året i Washington, D.C. Vid 10 års ålder skrev Fuller en kryptisk lapp som hennes far bevarade: "På den 23 maj 1810 föddes en som var dömd till sorg och smärta och liksom andra att utstå olyckor."1824 skickades Fuller till skolan för unga damer i Groton på inrådan av släktingar, fastän hon gjorde motstånd mot idén till en början. Medan hon var i Groton ställde Timothy Fuller inte upp för omval utan valde istället att hjälpa John Quincy Adams med hans presidentvalskampanj 1824. Han hoppades att Adams skulle gengälda tjänsten med någon sorts statlig utnämning. Den 17 juni 1825 närvarade Fuller vid ceremonin då hjälten från det amerikanska frihetskriget, Gilbert du Motier, markis av Lafayette, lade hörnstenen till Bunker Hill-monumentet 50 år efter slaget. Fuller lämnade skolan i Groton och återvände hem vid 16 års ålder efter att ha studerat där i två år. Hemma studerade hon de klassiska ämnena och övade sig på flera moderna språk och olika exempel på världslitteraturen. Vid denna tid insåg Fuller att hon inte passade in med andra unga kvinnor i hennes ålder. Hon skrev: "Jag har känt att jag inte föddes till det vanliga kvinnliga ödet." Eliza Farrar, hustru till Harvardprofessorn John Farrar och författare till The Young Lady's Friend (1836), försökte öva henne i kvinnlig etikett tills hon var 20 år, men hon nådde aldrig fullständig framgång.
Fuller var en flitig läsare och när hon var i trettioårsåldern hade hon fått rykte om sig som den mest belästa personen i New England. Hon använde sin kunskap till att ge privatlektioner baserade på Elizabeth Palmer Peabodys undervisningsstil. Fuller hoppades kunna försörja sig på journalistik och översättande. Hennes första publicerade verk, ett svar till historikern George Bancroft, trycktes i november 1834 i North American Review. När hon var 23 gick hennes fars advokatpraktik omkull och han flyttade med familjen till en gård i Groton. Den 20 februari 1835 bad både Frederick Henry Hedge och James Freeman Clarke om skriftliga bidrag från henne för att publicera i sina respektive tidskrifter. Clarke hjälpte henne att publicera sin första litteraturrecension i Western Messenger i juni: kritik av nyligen utgivna biografier om George Crabbe och Hannah More. På hösten det året drabbades hon av en förfärlig migrän med feber som varade i nio dagar. Fuller skulle ofta plågas av huvudvärk under hela sitt liv. Medan hon fortfarande återhämtade sig dog hennes far av kolera den 2 oktober 1835. Hon påverkades djupt av hans död: "Bilden av min far följer mig ständigt" skrev hon senare. Hon lovade att träda in som familjens överhuvud och ta hand om sin mor och sina yngre syskon. Hennes far hade inte efterlämnat något testamente. Två av hennes farbröder fick kontroll över hans egendom och finanser (som senare värderades till $18 098,15) och tvingade familjen att förlita sig på dem för sin försörjning. Förödmjukad av det sätt som hennes farbröder behandlade familjen skrev Fuller att hon beklagade att hon tillhörde "det mjukare könet och aldrig mer än nu".
Omkring denna tid hade Fuller hoppats att färdigställa en biografi om Johann Wolfgang von Goethe, men kände att hon bara kunde arbeta på den om hon reste till Europa. Hennes fars död och hennes plötsliga ansvarsställning för sin familj fick henne att överge denna idé. 1836 blev Fuller anställd som lärare vid Bronson Alcott's Temple School i Boston, där hon stannade i ett år. Sedan tackade hon ja till en inbjudan om att undervisa vid Greene Street School i Providence i Rhode Island i april 1837 för en lön på $1 000 om året. Hennes familj sålde gården i Groton och Fuller flyttade med dem till Jamaica Plain i Massachusetts. Den 6 november 1839 höll Fuller den första av sina "konversationer", det vill säga diskussioner bland lokala kvinnor som träffades i Peabodys hem i Boston. Fuller tänkte sig att dessa möten skulle kompensera för kvinnors bristande tillgång till utbildning, med diskussioner och debatter som inriktades på ämnen som de sköna konsterna, historia, mytologi, litteratur och natur. Fuller fungerade som "konversationens kärna" och ämnade också besvara de "stora frågor" som kvinnor ställdes inför: "Vad är vi födda för att göra? Hur ska vid göra det? som så få någonsin frågar sig innan deras bästa år har förflutit". Ett antal viktiga personer i rörelsen för kvinnors rättigheter deltog i dessa "konversationer", däribland Sophia Dana Ripley, Caroline Sturgis och Maria White Lowell.
I oktober 1839 sökte Ralph Waldo Emerson en redaktör till sin transcendentala tidskrift The Dial och, efter att flera hade avböjt erbjöd han posten till Fuller, som han beskrev som "min livliga vän". Emerson hade mött Fuller första gången i Cambridge 1835. Om det mötet medgav han att "hon fick mig att skratta mer än jag ville". Följande sommar tillbringade Fuller två veckor i Emersons hem i Concord där deras vänskap växte. Fuller tackade ja till Emersons erbjudande om att redigera The Dial den 20 oktober 1839 men började inte arbeta förrän första veckan 1840, samma år som tidskriften började publiceras. Hon redigerade tidskriften under de första två åren av dess existens från 1840 till 1842, men hennes utlovade årslön på $200 utbetalades aldrig. På grund av sin roll erkändes hon snart som en av de viktigaste personerna i den transcendentala rörelsen och bjöds in till George Ripleys kollektivexperiment Brook Farm. Hon blev aldrig officiellt medlem av kollektivet, men besökte det ofta och tillbringade ofta nyårsafton där. På sommaren 1843 reste hon till Chicago, Milwaukee, Niagarafallen och Buffalo. Medan hon var där träffade hon flera indianer, däribland medlemmar av ottawastammen och ojibwastammen. Hon beskrev sina erfarenheter i en bok med titeln Summer on the Lakes, som hon skrev färdigt på sin 34-årsdag 1844. Kritikern Evert Augustus Duyckinck kallade den "den enda genuina bok jag kan tänka mig denna säsong". Hon hade använt biblioteket i Harvard University för ytterligare bakgrundsinformation om Stora sjöområdet och blev därmed den första kvinnan som tilläts använda Harvards bibliotek.Ett av Fullers viktigaste verk, "The Great Lawsuit", skrevs i följetongsform för The Dial. Hon avsåg först att kalla verket "The Great Lawsuit: Man versus Men, Woman versus Women". När det utökades och publicerades oberoende 1845 kallades det istället Woman in the Nineteenth Century. Efter att hon färdigställt verket skrev hon till en vän: "Jag hade lagt en stor del av mitt sanna jag i det, som om, jag antar jag försvann nu, mitt fotavtryck skulle finnas kvar på jorden." Verket diskuterade den roll som kvinnor spelade i den amerikansk demokratin och Fullers åsikter om möjligheter till förbättring. Det har senare blivit ett av de främsta dokumenten i amerikansk feminism och betraktas som den första av sitt slag i USA.
Fuller lämnade The Dial 1844 delvis på grund av dålig hälsa, men också på grund av sin besvikelse över tidskriftens minskande antal prenumeranter. Hon flyttade till New York den hösten och gick med i Horace Greeleys New York Tribune som litteraturkritiker och blev därmed den första bokrecensenten på heltid inom journalistiken och var vid 1846 tidskriftens första kvinnliga redaktör. Hennes första artikel, en recension av en samling essäer av Emerson, trycktes i numret från 1 december 1844. Vid denna tid hade Tribune omkring 50 000 prenumeranter och Fuller tjänade $500 om året på sitt arbete. Förutom amerikanska böcker recenserade hon utländsk litteratur, konserter, föreläsningar och konstutställningar. Under sina första fyra år vid tidskriften publicerade hon mer än 250 kolumner, de flesta undertecknade med en asterisk (*) som signatur. I dessa kolumner diskuterade Fuller ämnen som sträckte sig från konst och litteratur till politiska och sociala frågor såsom slavarnas belägenhet och kvinnors rättigheter. Hon publicerade också poesi, dock har hennes dikter, utformade efter Emersons verk, inte samma intellektuella kraftfullhet som hennes kritik.Omkring denna tid var hon också inblandad i ett skandal som rörde litteraturkritikerkollegan Edgar Allan Poe, som hade utfört en offentlig flört med den gifta poeten Frances Sargent Osgood. Samtidigt blev en annan poet, Elizabeth F. Ellet, förälskad i Poe och svartsjuk på Osgood och framförde att relationen mellan Poe och Osgood var mer än bara en oskyldig flört. Osgood skickade då Fuller och Anne Lynch Botta till Poes stuga å hennes vägnar för att be honom återlämna de personliga brev hon hade skickat honom. Poe blev ilsken över deras inblandning och kallade dem "busy-bodies" (det vill säga personer som lägger sig i andras privata affärer). En offentlig skandal utbröt och fortsatte tills Osgoodes frånseparerade make Samuel Stillman Osgood grep in och hotade med att stämma Ellet.
New York Tribune skickade Fuller till Europa år 1846, främst till England och Italien, som dess första kvinnliga utrikeskorrespondent. Hon reste från Boston till Liverpool i England i augusti på Cambria, ett fartyg som använde både segel och ånga till att korsa havet på tio dagar och sexton timmar. Under de följande fyra åren lämnade hon trettiosju rapporter från Europa. Hon intervjuade många framträdande författare, däribland George Sand och Thomas Carlyle, som hon upplevde som en besvikelse på grund av hans reaktionära politiska åsikter, bland andra saker. George Sand hade tidigare varit en av hennes idoler, men Fuller blev besviken när Sand beslöt att inte kandidera till Frankrikes nationalförsamling, med motiveringen att kvinnor inte var redo att rösta eller inneha politiska ämbeten. Fuller fick också ett introduktionsbrev från Cornelius Mathews för Elizabeth Barrett, men de två kvinnorna möttes inte då Barrett just hade rymt med Robert Browning.  På våren 1846 i England mötte hon Giuseppe Mazzini, som hade varit i exil från Italien sedan 1837. Fuller mötte också den italienske revolutionären Giovanni Ossoli, en markis som hade gjorts arvslös av sin familj på grund av sitt stöd för Mazzini. Fuller och Ossoli flyttade ihop i Florens, troligen innan de var gifta, om de någonsin blev det. Fuller var först emot att gifta sig med honom, delvis på grund av deras olika religioner; hon var protestant och han var katolik. Emerson spekulerade att paret "gifte sig kanske i oktober, november eller december" 1847, men förklarade inte hur han kom fram till detta. Biografer har spekulerat om att paret gifte sig 4 april 1848, för att fira årsdagen av sitt första möte. Vid den tid då paret flyttade till Florens beskrevs de som man och hustru, men det är oklart om någon formell ceremoni ägde rum. Det tycks säkert att de inte var gifta när deras barn föddes. Fuller misstänkte att hon var gravid senast på nyårsdagen 1848, men höll det hemligt för Ossoli i flera veckor. Deras barn, Angelo Eugene Philip Ossoli, föddes i början av september 1848. De gav honom smeknamnet Angelino. Paret var mycket hemlighetsfulla om sitt förhållande, men efter att Angelino drabbats av en obestämd sjukdom kom de närmare varandra. Fuller berättade slutligen för sin mor om Ossoli och Angelino i augusti 1849. Brevet förklarade att hon hade tigit för att inte göra henne upprörd "men det har blivit nödvändigt, på grund av barnet, för oss att leva tillsammans offentligt och beständigt." Hennes mors svar gjorde det klart att hon kände till att inget juridiskt äktenskap hade ingåtts. Trots detta var hon lycklig för sin dotter och skrev: "Jag skickar min första kyss med min innerliga välsignelse till min dotterson." Moderna biografer är fortfarande osäkra på om Fuller och Ossoli någonsin gifte sig.Paret stödde Giuseppe Mazzinis revolution för upprättandet av en romersk republik 1849; Ossoli deltog i kampen medan Fuller var volontär på ett stödjande sjukhus. Efter generationer då landet styrts av olika härskare, av vilka få var italienska, hade Italien lämnats utan en officiell central regering och olika bitar av landet styrdes av olika svaga regeringar, däribland en under påvedömets kontroll. När Pius IX utsågs till påve 1846 tog han små steg mot att upprätta en central italiensk demokratisk regering, men revolutionärer som Mazzini litade inte på påvens insatser. Den politiska oron var så stor att påven förklädde sig och flydde den 24 november 1848. En romersk republik med en representativ regering upprättades i februari 1849, bara för att bli krossad av en invasion från Frankrike några månader senare. Eftersom Fuller och Ossoli var på revolutionens sida blev de tvungna att fly från Italien när påven Pius IX återvände till Rom 1850 och de beslöt sig för att flytta till USA. Fuller hade för avsikt att använda sina erfarenheter till att skriva en bok om den romerska republikens historia, ett verk som hon kan ha påbörjat så tidigt som 1847, och hoppades hitta en amerikansk utgivare efter att en brittisk förläggare refuserat den. Hon ansåg att verket skulle bli hennes viktigaste och beskrev det i ett brev till sin bror Richard i mars 1849 som "något bra som kan överleva min besvärliga tillvaro."
I början av 1850 skrev Fuller till en vän: "Det har länge tyckts att i året 1850 skulle jag stå på någon viktig platå i livets uppförsbacke [...] Jag känner dock ingen markant eller viktig förändring än så länge." Samma år skrev Fuller: "Jag är absurt orolig och olika omen har samverkat till att ge mig en mörk känsla [...] Det tycks mig att min framtid på jorden snart kommer att avslutas [...] Jag har en vag förväntan om någon kris, men jag vet inte vad." Några dagar efter att hon skrev detta påbörjade Fuller, Ossoli och deras barn en fem veckors resa till USA på skeppet Elizabeth. Skeppet var ett amerikanskt handelsfartyg som var lastat med mestadels marmor från Carrara samt med en staty av John C. Calhoun skulpterad av Hiram Powers. Efter en kort fördröjning på grund av regn satte Elizabeth segel den 17 maj. På havet dog skeppets kapten, Seth Hasty, av smittkoppor. Fullers barn, Angelino, fick också sjukdomen men återhämtade sig.Möjligen på grund av den oerfarna styrmannen, som nu tjänstgjorde som kapten, slog skeppet in i ett sandrev mindre än 100 meter från Fire Island i New York den 19 juli 1850, omkring 03.30 på morgonen. Många av de andra passagerarna och besättningsmedlemmarna lämnade skeppet. Styrmannen, herr Bangs, uppmanade Fuller och Ossoli att försöka rädda sig själva och sitt barn medan han själv hoppade överbord och hävdade senare att han trodde att Fuller hade velat lämnas att dö. På stranden anlände människor med vagnar i hopp om att dra fördel om någon last spolades iland. Ingen gjorde någon ansträngning att rädda besättningen eller passagerarna på Elizabeth, fastän de var mindre än 50 meter från stranden. Ossoli och Fuller och deras barn var några av de sista på skeppet. De flesta andra hade försökt simma iland. Slutligen kastades Ossoli överbord av en stor våg och efter att vågen passerat sade en besättningsman som bevittnade händelsen att Fuller inte var synlig.Henry David Thoreau reste till New York, på Emersons uppmaning, för att genomsöka stranden men varken Fullers eller hennes makes lik återfanns någonsin. Endast Angelino hade spolats iland. Få av deras ägodelar hittades förutom några av barnets kläder och några brev. Fullers manuskript om romerska republikens historia gick också förlorat. Ett minnesmärke över Fuller restes på stranden på Fire Island 1901 genom Julia Ward Howes ansträngningar. En kenotaf över Fuller och Ossoli, under vilken Angelino är begravd, finns på Mount Auburn Cemetery i Cambridge i Massachusetts. Inskriften lyder till en del: :By birth a child of New England :By adoption a citizen of Rome :By genius belonging to the worldInom en vecka efter hennes död föreslog Horace Greeley för Emerson att en biografi om Fuller, som skulle heta Margaret and Her Friends, skulle genomföras snabbt "innan intresset som har väckts av hennes tragiska bortgång har passerat". Många av hennes skrifter samlades snart ihop av hennes bror Arthur, som At Home and Abroad (1856) och Life Without and Life Within (1858). Han redigerade också en ny version av Woman in the Nineteenth Century 1855. I februari 1852 publicerades The Memoirs of Margaret Fuller Ossoli, redigerad av Emerson, James Freeman Clarke och William Henry Channing, men stora delar av verket hade censurerats eller omformulerats. Det utelämnade särskilt detaljer om hennes kärleksaffär med Ossoli och en tidigare relation med en man vid namn James Nathan. De tre redaktörerna, som trodde att allmänhetens intresse för Fuller skulle bli kortlivat och att hon inte skulle överleva som historisk person, brydde sig inte om dess korrekthet. Ändå var den en tid årtiondets mest sålda biografi och kom ut i tretton utgåvor före seklets slut. Boken fokuserade på hennes personlighet snarare än hennes verk och som en följd av detta ignorerade bokens belackare hennes status som kritiker och kritiserade istället hennes privatliv och hennes "okvinnliga" arrogans.
Fuller var en tidig företrädare för feminism och trodde särskilt på att ge utbildning åt kvinnor. När väl lika rättigheter till utbildning hade getts till kvinnorna, trodde hon, kunde kvinnorna kräva lika politiska rättigheter också. Hon förespråkade att kvinnor skulle söka vilket arbete de önskade, snarare än att sörja för tidens stereotypa "feminina" roller, såsom undervisning. Hon sade en gång: "Om du frågar mig vilken uppgift kvinnor skulle fylla, svarar jag: vilken som helst [...] låt dem vara sjökaptener om du vill. Jag tvivlar inte på att det finns kvinnor som är väl lämpade för en sådan uppgift." Hon hade stor tillit till alla kvinnor, men tvivlade på att en kvinna skulle åstadkomma ett bestående konstnärligt eller litterärt verk under hennes livstid och ogillade sin tids populära kvinnliga poeter. Fuller ville också att kvinnor skulle vara försiktiga med att gifta sig och se till att inte bli beroende av sina makar. Som hon skrev: "Jag önskar att kvinnan ska leva först för Guds skull. Då kommer hon inte att göra en ofullkomlig man till sin gud och därmed sänka sig till avgudadyrkan. Då kommer hon inte att ta det som inte förtjänar henne på grund av en känsla av svaghet och fattigdom". Senast 1832 hade hon gjort en personlig utfästelse att förbli ensamstående. Fuller ifrågasatte också att det fanns en definitiv gräns mellan manligt och kvinnligt: "Det finns ingen fullständigt maskulin man [...] ingen rent feminin" och menade att båda var närvarande i varje individ. Hon föreslog också att det inom en kvinna fanns två delar: den intellektuella sidan (som hon kallade Minerva) och den "lyriska" sidan eller "kvinnlighetssidan" (musan). Hon beundrade Emanuel Swedenborg, som ansåg att män och kvinnor delade "en änglalik ämbetstid" som hon skrev, liksom Charles Fourier, som satte "Kvinnan i fullständig jämlikhet med Mannen". Till skillnad från flera samtida kvinnliga författare, däribland "Mrs. Sigourney" och "Mrs. Stowe", omtalades hon förtroligt på ett mindre formellt sätt som "Margaret".Fuller förespråkade även reformer på alla nivåer i samhället, inklusive fängelser. I oktober 1844 besökte hon Sing Sing och intervjuade de kvinnliga fångarna. Hon övernattade till och med där. Sing Sing höll på att utveckla ett mer humant system för sina kvinnliga interner, av vilka många var prostituerade. Fuller engagerade sig också för de hemlösa och de som levde i svår fattigdom särskilt i New York. Hon erkände också att, fastän hon hade uppfostrats till att tro "att indianen envist vägrade bli civiliserad", hennes resor i västra USA hade fått henne att inse att den vita mannen behandlade ursprungsbefolkningen orättvist. Hon såg indianerna som en viktig del av Amerikas arv. Hon stödde också afroamerikanernas rättigheter, talade om "denna slaveriets cancer" och föreslog att de som intresserade sig för abolitionism skulle följa samma tänkesätt när det gällde kvinnors rättigheter: "Såsom Negerns vän antar att en människa inte med rätt kan hålla en annan i slaveri, så borde Kvinnans Vän anta att Mannen inte med rätt kan lägga ens välmenande inskränkningar på Kvinnan." Hon framförde att de som talade mot slavarnas frigörelse var lika dem som inte stödde Italiens frigörelse.Fuller instämde i transcendentalisternas omsorg om individens psykologiska välfärd, fastän hon aldrig kände sig hemma med att etiketteras som transcendentalist. Ändå skrev hon att om att kallas transcendentalist betyder "att jag har ett aktivt sinne som ofta ägnar sig åt stora ämnen hoppas jag att det är så." Hon kritiserade dock personer som Emerson för att inrikta sig för mycket på individuell bättring och inte tillräckligt på samhällsreform. Liksom andra medlemmar av den så kallade Transcendental Club gjorde hon uppror mot det förgångna och trodde på möjligheten till förändring. Till skillnad från andra i rörelsen var hennes uppror dock inte grundat på religion.
Fuller var särskilt känd under sin livstid för sin personlighet och i synnerhet för att vara överdrivet självsäker och ha ett dåligt humör. Denna personlighet var inspirationen till romanfiguren Hester Prynne i Nathaniel Hawthornes roman The Scarlet Letter, då särskilt hennes radikala tänkande om "hela kvinnosläktet". Hon kan också ha varit utgångspunkten för figuren Zenobia i ett annat av Hawthornes verk, The Blithedale Romance. Hawthorne och hans dåvarande fästmö Sophia Hawthorne hade mött Fuller för första gången i oktober 1839.Hon var även en inspirationskälla för poeten Walt Whitman, som trodde på hennes uppmaning till skapandet av en ny nationell identitet och en sant amerikansk litteratur. Elizabeth Barrett Browning var också en stor beundrare, men trodde att Fullers okonventionella synsätt inte var uppskattade i USA och att hon därför hade det bättre som död. Hon sade också att Fullers historia om den romerska republiken skulle ha blivit hennes största verk: "Det verk som hon höll på att färdigställa om Italien skulle troligen mer ha motsvarat hennes förmåga än någonting som tidigare framställts av hennes penna (då hennes tidigare skrifter var märkligt underlägsna de intryck hon gav i samtal)." En essäsamling från 1860, Historical Pictures Retouched, av Caroline Healey Dall, kallade Fullers Woman in the Nineteenth Century "utan tvivel den mest briljanta, kompletta och lärda redogörelse som någonsin gjorts om ämnet". Trots sina personliga problem med Fuller skrev den typiskt stränga litteraturkritikern Edgar Allan Poe om boken som "en bok som få kvinnor i landet kunde ha skrivit, och ingen kvinna i landet skulle ha publicerat, med undantag för Miss Fuller", och noterade dess "oberoende" och "outspädda radikalism". Thoreau hade också höga tankar om boken och föreslog att dess styrka delvis kom från Fullers konversationsförmåga. Han kallade den "rikt oförberett skrivande, talande med pennan i handen"En annan beundrare av Fuller var Susan B. Anthony, en pionjär för kvinnors rättigheter, som skrev att Fuller "ägde större inflytande på amerikanska kvinnors tänkande än någon kvinna före hennes tid". Fullers verk kan delvis ha inspirerat kvinnorättskonferensen i Seneca Falls 1848. Anthony skrev tillsammans med Elizabeth Cady Stanton och Matilda Joslyn Gage i sin History of Woman Suffrage att Fuller "var föregångaren till agitationen för kvinnors rättigheter". Moderna forskare har framkastat att Woman in the Nineteenth Century var det första större verket om kvinnors rättigheter sedan Mary Wollstonecrafts Till försvar för kvinnans rättigheter (1792), men en tidigare jämförelse mellan de två kvinnorna kom från George Eliot 1855. Det är oklart om Fuller var bekant med Wollstonecrafts verk. Under hennes barndom hindrade hennes far henne från att läsa dem. 1995 installerades Fuller i National Women's Hall of Fame.Fuller saknade dock inte kritiker. En tidigare vän, den engelska författaren Harriet Martineau, var en av hennes hårdaste belackare efter Fullers död. Martineau sade att Fuller var en talare snarare än en aktivist, att hon hade "ytlig högfärd" och ofta "såg ned på personer som handlade istället för att tala fint [...] och föraktade dem som, liksom jag själv, inte kunde anta hennes värderingsskala" Den inflytelserike redaktören Rufus Wilmot Griswold, som tyckte att hon gick emot hans föreställning om kvinnlig blygsamhet, talade om Woman in the Nineteenth Century som "ett vältaligt uttryck för hennes missnöje med att ha skapats som kvinna". New York-författaren Charles Frederick Briggs sade att hon "slösade med sina läsares tid", särskilt eftersom hon var en ogift kvinna och därför inte kunde "verkligt företräda den kvinnliga karaktären." Den engelske författaren och kritikern Matthew Arnold hånade Fullers konversationer också och sade "Min G-d, vilket strunt pratade hon och de andra kvinnliga hundarna i Boston om grekisk mytologi!" Nathaniel Hawthorne, som tidigare hade varit anhängare till Fuller, var kritisk mot henne efter att Woman of the Nineteenth Century hade utgivits: 
Fuller hade förargat poet- och kritikerkollegan James Russell Lowell när hon recenserade hans verk. Hon kallade honom "absolut i avsaknad av poesins sanna anda och ton [...] hans vers är stereotyp, hans tänkande sonderar inga djup, och eftervärlden kommer inte att minnas honom." Som svar hämnades Lowell i sin satiriska A Fable for Critics, första gången publicerad i oktober 1848. Till en början övervägde han att utesluta henne helt och hållet, men slutligen gav han henne vad som kallades den "mest fullständigt negativa karakteriseringen" i verket. Lowell, som gav henne namnet Miranda, skrev att hon stal gamla idéer och presenterade dem som sina egna och bara var bara genuin i sin illvilja.Kort efter Fullers död avtynade hennes betydelse. Som biografen Abby Slater skrev: "Margaret hade flyttats ned från position som betydelsefull i sig själv till en där hennes enda betydelse var genom sin umgängeskrets". Åratal senare skrev Hawthornes son Julian Hawthorne: "Flertalet läsare kommer, tror jag, inte vara otröstliga över att stackars Margaret Fuller slutligen har intagit sin plats bland de otaliga andra förskräckliga bluffar som fyller den mänskliga pretentionens och misslyckandets limbo." På 1980-talet skrev den amerikanska författaren Elizabeth Hardwick essän "The Genius of Margaret Fuller" (1986). Hon jämförde sin egen flytt från Boston till New York med Fullers och sade att Boston inte var ett bra ställe för intellektuella, trots antagandet att det var det skulle vara detta.
Den här artikeln är helt eller delvis baserad på material från engelskspråkiga Wikipedia, Margaret Fuller, 5 januari 2009.
Arvin, Newton (1963) (på engelska). Longfellow: His Life and Work. Boston: Little, Brown and Company. ISBN 0837195055 
Bayless, Joy (1943) (på engelska). Rufus Wilmot Griswold: Poe's Literary Executor. Nashville: Vanderbilt University Press 
Blanchard, Paula (1987) (på engelska). Margaret Fuller: From Transcendentalism to Revolution. Reading, Massachusetts: Addison-Wesley Publishing Company. ISBN 020110458X 
Brooks, Van Wyck (1952) (på engelska). The Flowering of New England. New York: E.P. Dutton and Company, Inc. ISBN 0395305225 
Callow, Philip (1992) (på engelska). From Noon to Starry Night: A Life of Walt Whitman. Chicago: Ivan R. Dee. ISBN 0929587952 
Cheever, Susan (2006) (på engelska). American Bloomsbury: Louisa May Alcott, Ralph Waldo Emerson, Margaret Fuller, Nathaniel Hawthorne, and Henry David Thoreau; Their Lives, Their Loves, Their Work. Detroit: Thorndike Press. ISBN 078629521X 
Deiss, Joseph Jay (1969) (på engelska). The Roman Years of Margaret Fuller. New York: Thomas Y. Crowell Company. ISBN 0690010176 
Dickenson, Donna (1993) (på engelska). Margaret Fuller: Writing a Woman's Life. New York: St. Martin's Press. ISBN 0312091451 
Douglas, Ann (1977) (på engelska). The Feminization of American Culture. New York: Alfred A. Knopf. ISBN 0394405323 
Duberman, Martin (1966) (på engelska). James Russell Lowell. Boston: Houghton Mifflin Company 
Ehrlich, Eugene; Carruth, Gorton (1982) (på engelska). The Oxford Illustrated Literary Guide to the United States. New York: Oxford University Press. ISBN 0195031865 
Gura, Philip F. (2007) (på engelska). American Transcendentalism: A History. New York: Hill & Wang. ISBN 0809034778 
James, Laurie (1988) (på engelska). Why Margaret Fuller Ossoli Is Forgotten. New York: Golden Heritage Press. ISBN 0944382010 
Kane, Paul (1995) (på engelska). Poetry of the American Renaissance. New York: George Braziller. ISBN 0807613983 
Marshall, Megan (2005) (på engelska). The Peabody Sisters: Three Women Who Ignited American Romanticism. Boston: Houghton Mifflin Company. ISBN 9780618711697 
McFarland, Philip (2004) (på engelska). Hawthorne in Concord. New York: Grove Press. ISBN 0802117767 
Meyers, Jeffrey (1992) (på engelska). Edgar Allan Poe: His Life and Legacy. New York: Cooper Square Press. ISBN 0815410387 
Miller, Edwin Haviland (1991) (på engelska). Salem Is My Dwelling Place: A Life of Nathaniel Hawthorne. Iowa City: University of Iowa Press. ISBN 0877453322 
Moss, Sidney P. (1969) (på engelska). Poe's Literary Battles: The Critic in the Context of His Literary Milieu. Southern Illinois University Press. ISBN 0809303515 
Nelson, Randy F. (1981) (på engelska). The Almanac of American Letters. Los Altos, Kalifornien: William Kaufmann, Inc. ISBN 086576008X 
Rose, Anne C. (1981) (på engelska). Transcendentalism as a Social Movement, 1830–1850. New Haven, Connecticut: Yale University Press. ISBN 0300025874 
Silverman, Kenneth (1991) (på engelska). Edgar A. Poe: Mournful and Never-ending Remembrance. New York: Harper Perennial. ISBN 0060923318 
Slater, Abby (1978) (på engelska). In Search of Margaret Fuller. New York: Delacorte Press. ISBN 0440039444 
Stanton, Elizabeth Cady; Anthony, Susan B.; Gage, Matilda Joslyn (1881) (på engelska). History of Woman Suffrage. "1". New York: Fowler and Wells. ISBN 1274999456 
von Mehren, Joan (1994) (på engelska). Minerva and the Muse: A Life of Margaret Fuller. Amherst: University of Massachusetts Press. ISBN 1558490159 
Watts, Emily Stipes (1977) (på engelska). The poetry of American women from 1632 to 1945. Austin: University of Texas-Pan American. ISBN 0292764359 
Wilson, Susan (2000) (på engelska). Literary Trail of Greater Boston. Boston: Houghton Mifflin Company. ISBN 0618050132 
Wineapple, Brenda (2001). Larry J. Reynolds. red (på engelska). "Nathaniel Hawthorne 1804-1864: A Brief Biography" i A Historical Guide to Nathaniel Hawthorne. New York: Oxford University Press. ISBN 0195124146

Margareta Tudor, född 28 november 1489 i Westminsterpalatset i London, död 18 oktober 1541, var en engelsk prinsessa, Skottlands drottning, och senare Skottlands regent under sonen Jakobs omyndighet 1513–1514. Hennes äktenskap med Skottlands kung Jakob IV var ämnat att skapa fred mellan de två länderna Skottland och England som länge legat i fejd. Detta misslyckades dock och kungen dödades vid slaget vid Flodden. Margareta orsakade sedan skandal genom att mot sin broders önskemål gifta om sig med earlen av Angus, och sedan söka skilsmässa från denne.
Margaretas barnbarnsbarn, Jakob, kom att bli den kung som förenade Skottland och England, trots att Margareta och hennes ättlingar uteslöts från den engelska tronföljden av Margaretas bror, Henrik VIII av England.
Margareta var dotter till Henrik VII av England och Elizabeth av York. Som förste kung tillhörande en ny ätt, huset Tudor, var Henrik VII mån om att befästa sin makt genom förnäma och politiskt gynnsamma äktenskap för sina familjemedlemmar. Man undersökte flera möjligheter till äktenskap för Margaretas räkning, bland annat i Frankrike, men fastnade slutligen för en trolovning med Jakob IV av Skottland, ett äktenskap som Henrik VII hoppades skulle befästa en ömsesidigt gynnsam fred. Bröllopet ägde rum i Richmond Palace den 25 januari 1502, och Margareta vigdes då vid den skotske kungen genom ombud: Jakob representerades av earlen av Bothwell.De källor som beskriver Margareta vid denna tid ger en bild av en liten, spenslig flicka, något omogen för sin ålder, med blå ögon och långt, ljust kastanjefärgat hår. Hon ska ha talat franska och lite latin, och fört sig mycket väl i samband med att hon mottog utländska ambassadörer som kom för att gratulera henne vid trolovningen.Margareta älskade kläder och drottning Elizabeths räkenskaper under dotterns sista år hemma visar att Margareta skaffade sig en fantastisk utstyrsel inför sin resa till Skottland. Detta trots att hela hovet anlagt sorg efter att Margaretas äldsta bror, Artur, prins av Wales, avlidit. Det framgår också av räkenskaperna att Margareta köpte flera instrument, samt tog danslektioner.Ytterligare en sorg drabbade den unga drottningen av Skottland före hennes avresa, i det att hennes mor, Elizabeth av York, avled i barnsäng våren 1503. Margaretas nyfödda syster avled också.
Henrik VII och hans mor lady Margaret Beaufort följde Margareta till York inför hennes resa till Skottland. Hennes make, Jakob IV, mötte henne sedan på vägen, och tillsammans red de in i Edinburgh på en häst. Margareta höll sig fast i sin make medan hon red bakom honom i sadeln, den 6 augusti 1503. Bröllopet stod den 8 augusti samma år. Bröllopsfestligheterna var praktfulla och festligheterna varade i många dagar. Drottningen firades och överöstes med gåvor av sin make. Det trettonåriga barnet gör sig dock påmint i det brev Margareta skrev hem till sin far: "Jag önskar att jag vore hos Ers Nåd nu, och många gånger framöver".Jakob IV var en stilig och populär kung som älskade fester och vackra damer, samtidigt som han var varmt religiös och drömde om att genomföra en pilgrimsfärd till Jerusalem. Han använde delar av Margaretas hemgift på 10 000 pund till att bygga vackra våningar åt henne i sina favoritslott i Edinburgh och Stirling, och till fina presenter åt sin unga hustru. Detta hindrade honom dock inte från att samtidigt upprätthålla förbindelser med flera älskarinnor, varav han även fick barn med några. Några av kungens oäkta barn fanns på plats när Margareta först kom för att bosätta sig i Skottland, och det var först på hennes enträgna begäran som kungen lät skicka bort dem.
Den 21 februari 1507 födde Margareta en son som fick namnet James. Denne pojke avled dock ett år senare, då drottningen var gravid med ännu ett barn, en flicka som även hon avled. År 1509 blev Margareta gravid igen och födde en son som döptes efter drottningens äldste bror Arthur. Dessa tätt följande graviditeter, och barnens död, tärde på Margaretas hälsa och hon var ofta trött och sjuk under denna tid. Detta innebar att hon bara tillfälligtvis orkade engagera sig i de konflikter som utvecklades mellan hennes make och hennes far. Äktenskapet mellan Margareta och Jakob IV, som varit ett rent resonemangsparti och dessutom påverkats av kungens ständiga utomäktenskapliga affärer, beskrivs ändå som präglat av en varm känsla mellan makarna.Av alla de barn som föddes i äktenskapet med Jakob IV var det endast ett som levde till vuxen ålder, nämligen Jakob V:
James, hertig av Rothesay (21 februari 1507, Holyrood Palace – 27 februari 1508, Stirling Castle)
Arthur, hertig av Rothesay (21 oktober 1509, Holyrood Palace – 14 juli 1510, Edinburgh Castle)
Alexander Stewart, hertig av Ross (30 april 1514, Stirling Castle – 18 december 1515, Stirling Castle)
Gränslandet mellan England och Skottland hade länge varit utsatt för gränsstrider och tvister mellan markägare, och dessa trappades upp då det politiska läget i Europa innebar att den gamla alliansen mellan Skottland och Frankrike på nytt blev aktuell vilket ledde till spänningar mellan Henrik VII och Jakob IV. Margareta försökte under denna tid vara lojal mot sin far, utan att brista i lydnad och respekt mot sin make, en balanskonst som visade sig svår. Den 21 april 1509 avled Margarets far, Henrik VII, vilket innebar att Margareta blev engelsk tronarvinge i och med att hennes bror Henrik VIII övertog den engelska kronan.Margaretas liv som drottning av Skottland kom i hög grad att påverkas av beslut som fattades av hennes bror, Henrik VIII, den engelska kungen. Han kastade sig in i den europeiska politiken i syfte att öka sin makt och rikedom, och gifte sig med sin brors änka, Katarina av Aragonien. Med Katarinas hjälp knöt han allianser med furstar på kontinenten, där den politiska utvecklingen, och svikna allianser mellan furstarna, ledde till att Henrik VIII själv kom att leda en armé till Frankrike. Under Henriks frånvaro anföll Margaretas make Jakob IV England norrifrån. En engelsk armé ansamlad under Katarina av Aragoniens regentskap besegrade den skotska armén i slaget vid Flodden 1513, där en tredjedel av den skotska adeln utplånades. Jakob IV stupade, och Katarina av Aragonien hämmades inte av några familjehänsyn, utan lät skicka den fallne kungens blodiga kappa som en segertrofé till sin make i Frankrike. Då Jakob IV dödats blev sonen Jakob V kung. Eftersom han bara var ett barn utnämndes Margareta till regent och kungens förmyndare.Henrik VIII ville därpå skapa en allians med sin gamla ärkefiende Frankrike, och i syfte att uppnå detta giftes Margaretas syster Maria bort med den franske kungen, Ludvig XII. Denne avled dock kort därpå och efterträddes av sin svärson Frans I av Frankrike.
Margareta var gravid vid tiden för makens död, och hon födde senare en son, Alexander, som fick titeln hertig av Ross. Margareta blev förmyndare för sina söner, och regent för sin då ettårige äldre son, och inledningsvis lyckades hon ta över styret i Skottland med stöd från både de skotska lorderna och parlamentet. Då hon följande år gifte sig med Archibald Douglas, 6:e earl av Angus blev dock detta startskottet för dramatiska konflikter, främst mellan ätten Douglas och ätten Hamilton, vilket ledde till att falanger bildades som försökte störta varandra. Margareta främjade på alla sätt sin nya makes familj, bland annat trotsade hon påvens utnämning av diplomaten Andrew Forman till ny biskop av St. Andrews, och utsåg själv istället sin makes farbror, Gavin Douglas, till ny biskop. Till följd av detta förlorade Margareta parlamentets förtroende, och de valde att kalla John Stuart, 2:e hertig av Albany till Skottland, från Frankrike där han vuxit upp, för att han skulle överta både regentskapet och förmyndarskapet för Margaretas två söner. Albany var kusin till Jakob IV och därmed tronarvinge efter den lille kungen och hans yngre bror.
Albany såg som sin första uppgift att överta vårdnaden av barnen. Margareta flydde till Stirling Castle där hon ämnade ta till vapen för att försvara sina barn. Albany belägrade slottet, och efter en tid tvingades Margareta att sträcka vapen och överlämna sina söner till Albany. Margareta fick tillstånd att dra sig tillbaka till sitt slott i Linlithgow, och därifrån flydde hon över gränsen till England. Hennes make, Angus, valde att vända kappan efter vinden och strax återvända till Skottland. Väl i England sände Margareta skrivelser till sin bror Henrik VIII och till övriga hov i Europa där hon beskrev hur illa hennes drottningvärdighet kränkts av hertigen av Albany, och internationellt uttrycktes stor harm över hur Albany, och den franske kungen som understödde honom, behandlat den skotska änkedrottningen. Medan Margareta befann sig i England födde hon en dotter, lady Margaret Douglas, som senare kom att bli grevinna av Lennox och mor till Henry Stuart, lord Darnley.Under änkedrottningens frånvaro dog den unge Alexander, hertig av Ross, ett faktum som Margareta skyllde på vanvård från Albanys sida. Vissa källor hävdade även att Albany mördat pojken och ämnade göra detsamma med hans bror, den unge Jakob V. Paralleller drogs till Rikard III och prinsarna i Towern. Behandlingen av Margareta ledde till att den politiska relationen mellan England och Skottland, och därmed även mellan England och Frankrike, försämrades till den grad att det var nära att krig utbröt. Albany kallades då tillbaka till Frankrike. Margareta kunde återvända till Skottland 1517, under Albanys bortavaro, och flera av de inkomster som förnekats henne av det skotska parlamentet under hennes vistelse i England återställdes till henne.
Tillbaka i Skottland upptäckte Margareta att hennes make, earlen av Angus, öppet levde tillsammans med en älskarinna, och att han dessutom gjorde det med hjälp av de hyror han krävt in i hustruns namn från de ägor som tillkom henne som änka efter kung Jakob IV. I brev till sin bror, Henrik VIII, uttalar Margareta sin vrede över hur Angus behandlar henne, och hon antyder till och med att hon kan tänka sig en skilsmässa som en möjlig lösning. Henrik motsatte sig detta av moraliska och religiösa skäl, vilket kan framstå som paradoxalt med tanke på kungens egen framtida äktenskapshistoria.Margaretas motvilja gentemot maken blev allt starkare, till viss del på grund av att hans älskarinna, lady Jane Stewart, födde honom en oäkta dotter, men främst på grund av att Angus med en äkta mans rätt till hustruns ägodelar lade beslag på änkedrottningens samtliga inkomster för sin och älskarinnans omkostnader, medan Margareta tvingades leva på medel hon tiggde till sig av sin bror. I brev till brodern beskriver hon hur hon tvingas pantsätta sina ägodelar för att ha råd att leva och hon skriver att hennes make "orsakat mig mer ont än jag vill förmå en av mina tjänare [Margareta använde sig av skrivare] låta Ers Nåd få veta ... Jag är nu så stämd att jag skulle vilja låta skilja mig från honom, vilket både Gud och min heder lagligen skulle tillåta, ty jag vet väl att han inte älskar mig, vilket han också dagligen låter visa".När Margareta återvände till Skottland hade hon lovats umgänge med sin son, men eftersom de skotska lorderna misstrodde henne fick hon bara träffa kungen under strikt kontroll. Hon fick heller ingen hjälp vad gällde de ekonomiska bekymmer hennes man förvållade henne och i brev klagade hon till sin bror över lordernas illvilja: "Jag skulle hellre vara död än leva bland dem". Henrik VIII, som vid det här laget blivit far till en oäkta son med älskarinnan Bessie Blount, ansåg att Margareta borde finna sig i makens snedsteg och tog öppet ställning för Angus i konflikten mellan makarna.Margareta lät sig motvilligt övertalas att åtminstone utåt försöka återförenas med sin make. När hertigen av Albany återvände till Skottland 1521 ingick dock Margareta en vänskapsallians med honom, för att skaffa sig en bättre bas för att öka sin självständighet gentemot sin make. Angus valde då att tillsammans med sin älskarinna gå i exil till Frankrike.
Med franskt stöd i ryggen bestämde sig Albany för att försöka sätta punkt för de ständiga gränsstriderna genom att samla en skotsk armé vid den engelska gränsen. Henrik erbjöd då den skotske regenten ett femårigt fredsavtal och antydde en möjlighet till ett äktenskapskontrakt mellan Jakob V och hans kusin, Henriks dotter Maria. Därmed skulle Margareta genom sin son kunna utgöra den länk mellan de båda kungarikena som hennes äktenskap som trettonåring ursprungligen åsyftat. Albany sade dock nej till ett sådant äktenskap, vilket gjorde honom impopulär i Skottland. Henrik lät då sin armé gå in i Skottland och bränna byar i gränstrakterna. Detta ledde till att även Margareta förlorade sin popularitet, då hon sågs som systern till den tyranniske engelske kungen. En serie slag mellan de engelska och skotska arméerna ledde till skotsk förlust, varpå hertigen av Albany valde att lämna Skottland för gott.Efter Albanys avfärd tog Margareta åter över regeringstyglarna i Skottland, och hon skrev till Henrik VIII att hon hade för avsikt att få sin son myndigförklarad så att ytterligare regentskap skulle kunna undvikas. När Angus fick veta detta åkte han omedelbart till England där han inför Henrik lyckosamt argumenterade för att han som man skulle kunna samla de skotska klanerna bakom sig och se till att tronen säkrades åt ätten Stuart fram till dess Jakob V myndighetsförklarades.
År 1524 kröntes Jakob V trots att han inte formellt myndighetsförklarats. Angus hade med hjälp från Henrik VIII kunnat ta sig tillbaka till Skottland, och tillsammans med 400 man belägrade han Edinburgh Castle, där Margareta och hennes son befann sig. Margareta lät befalla att kanoner skulle avfyras mot Angus, som tvingades häva belägringen och fly till ett av sina slott. Henrik VIII, och många med honom, var förfärad över att Margareta hade låtit avfyra vapen mot sin egen make. När det samtidigt framkom att hon öppet förälskat sig i en av sina befälhavare, den betydligt yngre Henry Stewart, och även samlevde med honom orsakade Margareta internationell skandal.Margareta skilde sig från Angus 1527, och gifte då om sig med Henry Stewart, senare lord Methven. Angus hämnades genom att utnyttja att kungen fortfarande inte var myndigförklarad och med hjälp av några lorder i Jakobs uppvaktning kidnappa kungen och föra honom till Edinburgh Castle, som Angus lät stänga och göra stridsberett. Margareta vågade inte ta till vapen av rädsla att skada sin son, så kungen förblev i Angus förvar. Då den unge kungen flytt från Angus 1528, förenade han sig med modern och Methven, som under en tid blev hans huvudrådgivare. Angus flydde till England och tog med sig dottern, Margaret Douglas, som därför kom att växa upp vid det engelska hovet, trots att Margareta gjorde åtskilliga försök att få henne tillbaka.Margaretas relation med sonen slutade i osämja. Då hon försökte arrangera ett möte mellan honom och hennes bror Henrik VIII, anklagade han henne för förräderi. Hans vägran att låta henne skiljas från Methven, som hade visat sig vara en än större äktenskapsbrytare än Angus och som även han lade beslag på alla Margaretas inkomster för att bekosta sina älskarinnor, skadade deras redan ansträngda relation ytterligare. Margareta dog på Methven Castle, i Perthshire i sviterna efter en hjärnblödning, och begravdes i Carthusian Abbey of St John i Perth.
Tillsammans med Angus fick Margareta en dotter, Margareta Douglas, som blev mor till Henry Stuart, Lord Darnley, som senare gifte sig med Maria Stuart, drottning av Skottland. Den engelska tronföljden gick genom henne, efter att hennes brors dynasti slutade med hans barnlösa dotter Elisabet I. Margaretas barnbarnsbarn blev Jakob I av England och grundade Stuartdynastin som skulle styra fram till 1714.
Fraser, Antonia (1998), The Lives of the Kings and Queens of England, England: Weidenfield&Nicholson, ISBN 0297824597 
Perry, Maria (2007), The Sisters of Henry VIII: The Tumultuous Lives of Margaret of Scotland and Mary of France, England: Andre Deutsch Ltd, ISBN 0233002081 
Williams, Neville (2000), The Tudors (A Royal History of England), USA: University of California Press, ISBN 0520228049
Maria I (engelska: Mary I), född 18 februari 1516 i Palace of Placentia, död 17 november 1558 i St. James’s Palace, var regerande drottning av England och Irland från den 19 juli 1553 fram till sin död. Hon var äldsta dotter och enda överlevande barn till Henrik VIII av England och Katarina av Aragonien, och hon blev den fjärde regerande monarken av huset Tudor.
Hon har främst gått till historien för att ha återupprättat katolska kyrkan i England när hon efterträdde sin bror, Edvard VI av England, på tronen. Under denna process lät Maria bränna nästan 300 religiösa meningsmotståndare, främst personer av reformert tro, på bål, vilket ledde till att hon började kallas Bloody Mary ('Blodiga Maria'; på svenska är hon känd som Maria den blodiga). Marias försök att återinföra den katolska kyrkan till fullo i England kom senare att göras om intet av hennes halvsyster, Elisabet I.
Maria var det enda av Henrik VIII:s barn med sin första hustru, Katarina av Aragonien, som överlevde spädbarnsåldern. Marias mor fick flera missfall och Marias födelse hade föregåtts av en dödfödd syster och tre bröder varav en, Henrik, levde några månader. Maria var dotterdotter till Ferdinand II av Aragonien och Isabella I av Kastilien. Hon föddes på Palace of Placentia i Greenwich, London den 18 februari 1516. Maria var ett sjukligt barn som led av dålig syn, sinusit och anfall av svår huvudvärk.Hon döptes i Friary Church utanför palatsportarna. Hennes gudföräldrar var Thomas Wolsey och hertiginnan av Norfolk. Henrik VIII såg henne som ett användbart redskap i den dynastiska diplomatin och 1518 inleddes den första av en lång serie av äktenskapsförhandlingar tills hon formellt förlovades med dauphinen av Frankrike, Frans III, hertig av Bretagne. Maria var till sin natur envis och viljestark och kom med tiden att anse att en kompromiss enbart var ett bevis på svaghet och falskhet.
Trots sina hälsoproblem var Maria ett brådmoget barn. Det sades också att prinsessan var vacker som ung. Vad Marias utbildning skulle innehålla och hur den skulle genomföras bestämdes till stor del under ledning av hennes mor. Katarina av Aragonien hade själv som barn till en regerande drottning fått en mycket avancerad utbildning och hon såg därför till att dottern fick en utbildning som gick långt utöver vad de flesta flickor vid denna tid fick. Drottning Katarina rådgjorde med en av samtidens största humanister, den spanske pedagogen Juan Luis Vives som gjorde upp en mycket ambitiös studieplan för prinsessan. Drottningen själv var Marias första lärare i latin och prinsessan studerade även grekiska, naturvetenskap och musik. I juli år 1521, när Maria var knappt fem och ett halvt år gammal, framträdde hon för en grupp besökare med några stycken som hon spelade på en virginal, en föregångare till spinetten.  Henrik VIII slösade tillgivenhet på sin dotter och skröt med henne i offentliga sammanhang, bland annat visade han uppskattning av hennes musikaliska begåvning. När Maria var nio år gammal försågs hon av kungen med ett eget hov, som slog sig ner på Ludlow Castle. Hon fick också motta flera av de privilegier som vanligtvis endast tillerkändes prinsen av Wales, hon till och med kallades prinsessa av Wales. Maria är till dags dato den enda kvinnliga tronarvingen som kallats prinsessa av Wales, om än hon aldrig formellt fick motta denna titel. Marias uppgift i Wales var bland annat att leda Council of Wales and the Marches. Trots den tillgivenhet och gunst Henrik VIII öppet visade sin dotter, var han djupt besviken över att inte ha fått några överlevande söner inom äktenskapet.Under hela Marias barndom och uppväxttid förhandlades det om framtida äktenskap för henne. När hon var endast två år gammal blev hon bortlovad till den franske kronprinsen, son till Frans I av Frankrike, men detta löfte bröts tre år senare. År 1522 blev hon istället bortlovad till sin kusin, den tjugotvåårige Karl V (tysk-romersk kejsare). Detta skedde genom Windsorfördraget. Efter fem år bröts dock även denna förlovning. Man föreslog då att Maria skulle giftas bort med kronprinsens far, kung Frans, som var ivrig att knyta en fast allians med England. Ett äktenskapskontrakt undertecknades som stipulerade att Maria skulle gifta sig med antingen Frans II, eller med hans andre son, hertigen av Anjou, men kardinal Thomas Wolsey, kung Henriks främste rådgivare, lyckades förhandla fram ett fördrag med Frankrike utan att något av dessa föreslagna äktenskap genomfördes. När friare kom, sade hon att, "there was nothing to be got but fine words and while my father lives I shall be only the Lady Mary, the most unhappy lady in Christendom."
Medan äktenskapsförhandlingar för Maria pågick var äktenskapet mellan prinsessans föräldrar i fara, då Katarina av Aragonien inte lyckats förse kungen med den manlige arvinge han önskade sig. Henrik försökte få påven att annullera äktenskapet, men Klemens VII vägrade. Det har hävdats att orsaken till påvens vägran var påtryckningar från Katarinas systerson, Marias tidigare trolovade, Karl V. Henrik hade framfört att hans äktenskap med Katarina var orent, då hon tidigare hade varit gift en kort tid med hans äldre bror, Arthur, prins av Wales. Katarina hävdade med bestämdhet att detta tidigare äktenskap aldrig fullbordats men Henrik anförde citat från Bibelns tredje Mosebok där det påpekas att en broder inte får gifta sig med en annan broders änka, då ska äktenskapet bli barnlöst.. År 1533 gifte Henrik om sig, med Anne Boleyn och kort därefter lät Thomas Cranmer, som var ärkebiskop av Canterbury, formellt kungöra att äktenskapet mellan Henrik och Katarina hade varit ogiltigt och att äktenskapet mellan kungen och drottning Anne var giltigt. Henrik bröt med Rom och lät genomdriva lagstiftning som förklarade att kungen var överhuvud för den engelska kyrkan. Till följd av detta fråntogs Katarina titeln drottning och skulle istället tilltalas änkeprinsessa av Wales (en titel hon skulle ha burit som änka efter Arthur men som Katarina vägrade att acceptera). Maria förklarades vara illegitim och hennes plats i tronföljden överfördes till hennes halvsyster Elisabet, dotter till Anne Boleyn. Marias nya titel var "The Lady Mary", då hon även fråntogs sin ställning som prinsessa. Maria, liksom modern, vägrade rätta sig efter detta vilket ledde till en konflikt med kungen. Maria förvisades från hovet och hennes tjänare avskedades; även hennes favorit, hovdamen Susan Clarencieux. I december år 1533 skickades hon för att tjäna sin halvsyster Elisabet. Detta var ett försök av kungen och kanske främst drottning Anne, att bryta Marias hårdnackade vägran att erkänna Anne som drottning och sin egen illegitimitet men också ett sätt att påvisa den nya prinsessans status. Maria låstes ofta in på sitt rum för att ingen skulle kunna se henne eller tilltala henne som prinsessa. Hon beordrades niga för sin halvsyster, som då bara var en baby, och hon tilldelades en plats långt ner i rangrullan vid Elisabets hov, allt för att knäcka hennes motstånd och understryka Elisabets och drottning Annes status.Trots Marias mod och beslutsamhet ledde denna behandling till att hon ofta var sjuk, vilket kan ha berott på den stress hon utsattes för. Hon tilläts inte träffa sin mor efter skilsmässan, inte ens under moderns sista, dödliga sjukdom och hon fick inte heller närvara på hennes begravning år 1536. Relationen mellan Maria och kungen blev bara sämre, och till sist, under hot om dödsstraff för att hon vägrade följa engelsk lag, tvingades Maria att ta avstånd från påven och erkänna att hennes föräldrars äktenskap varit ogiltigt, vilket också innebar att hon offentligt accepterade att hon själv var illegitim.
När Anne Boleyn halshuggits år 1536 fråntogs även Elisabet titeln prinsessa och skulle istället, liksom Maria, tilltalas Lady. Hon fråntogs även sin plats i tronföljden. Mindre än två veckor efter Anne Boleyns avrättning hade kung Henrik gift om sig med Jane Seymour, som dock avled efter att ha givit liv åt den hett efterlängtade sonen Edvard. Maria stod gudmor åt sin halvbror, och agerade främsta sörjande vid styvmoderns begravning. I gengäld gick kungen med på att återupprätta ett eget hushåll åt Maria, varvid även hennes favorit, Susan Clarencieux, fick återvända i Marias tjänst, och hon tilläts använda de kungliga palatsen. Marias hushållsböcker för denna period har publicerats och de visar att hon föredrog palatsen Hatfield House, Beaulieu (som också kallades Newhall), Richmond Palace och palatset i Hunsdon. Palatset Beaulieu skänktes av kungen till Maria som gåva.  År 1542, efter att Katarina Howard avrättats, bjöd kungen in Maria för att vara värdinna vid julfirandet på Hampton Court, då det saknades en drottning.
År 1543 gifte Henrik om sig med sin sjätte och sista hustru, Katarina Parr, som snart lyckades åstadkomma ett mer harmoniskt familjeliv för de kungliga barnen än de dittills fått uppleva. Året därpå, 1544, lät kungen återinsätta både Maria och Elisabet i tronföljden, i åldersordning och efter brodern Edvard. Båda de unga kvinnorna förblev dock juridiskt illegitima.År 1547 avled Henrik VIII och efterträddes av sin son, Edvard VI av England. Då Edvard inte var myndig tillsattes ett regentråd som styrdes av några av rikets ledande protestanter, främst Edward Seymour, 1:e hertig av Somerset. Detta råd genomförde reformationen i långt större utsträckning än Henrik VIII velat tillåta. Edvard, som uppfostrats av reformivrande informatörer, tillskyndade dessa reformer. Till exempel lagstiftades det om att protestantiska riter skulle följas vid gudstjänsterna och att den nya, av  Thomas Cranmer introducerade Book of Common Prayer, skulle användas.. När Maria, som förblev en devot katolik, bad om tillstånd att privat hålla katolsk mässa i sitt eget kapell, förvägrades hon detta. Det var endast efter att Maria bönfallit Karl V om stöd som regeringen valde att blunda för att hon fortsatte att utöva sin katolska tro. Dock fortsatte meningsskiljaktigheterna i religiösa frågor att skapa konflikt mellan Maria och Edvard. När Maria var i trettioårsåldern var hon tillsammans med Elisabet och firade jul vid broderns hov. Edvard förnedrade då Maria och fick henne att börja gråta inför hela det samlade hovet genom att skarpt kritisera henne för hennes vägran att följa de av honom stiftade religionslagarna.
Den 6 juli 1553 avled den då femtonårige Edvard VI. Han hade försökt undvika att kronan skulle gå till den katolska Maria, då han fruktade att hon skulle göra England katolskt igen och undanröja hans och faderns reformer. Han hade därför gjort upp ett testamente som uteslöt både Maria och Elisabet från tronföljden och istället utsåg den protestantiska, och legitima, Jane Grey till hans efterträdare. I denna förändring av successionsordningen hade Edvard stöd från John Dudley, 1:e hertig av Northumberland som efterträtt hertigen av Somerset som förmyndarregeringens ledare.Lady Jane Grey var dotterdotter till Henrik VIII:s yngsta syster Maria Tudor (drottning av Frankrike) och hertiginna av Suffolk. Henrik VIII hade i sitt testamente stipulerat att barnen till hans yngre syster Maria skulle ha successionsrätt medan den äldre systern Margaretas barn uteslöts från arvsrätt till tronen. Dock skulle enligt Henrik VIII:s successionsordning både Maria och Elisabet äga företräde framför Jane Grey.  I samband med Edvard VI:s sista sjukdom och död hade Maria fått en kallelse att infinna sig i London. Maria tvekade dock, då hon insåg att det fanns starka krafter i förmyndarregeringen som inte ville se henne tillträda tronen. Hon stannade därför kvar på Framlingham Castle i Suffolk, varifrån hon senare kunde sätta sig i säkerhet hos vänner och anhängare. Detta kom att visa sig betydelsefullt, då Northumberland mycket riktigt skickade ut män för att ta Maria i förvar. Styrkan leddes av hertigens son Robert.Den 10 juli år 1553 uppsteg Lady Jane Grey på tronen som regerande drottning av England och Irland. Hon var då cirka sjutton år gammal. Händelsen kan beskrivas som en statskupp under ledning av hertigen av Northumberland. Så fort Maria fick höra nyheten om det inträffade flydde hon till Östangeln där en stor del av befolkningen var katoliker och Northumberland hade många fiender. Här åtnjöt Maria ett brett stöd och kunde samla anhängare kring sig. Stödet för Northumberland och drottning Jane rasade snart samman och Jane avsattes den 22 juli 1553 efter att ha regerat i nio dagar. Maria kunde i triumf rida in i London med sin halvsyster Elisabet vid sin sida, för att till folkets jubel ta över tronen. Jane Grey och Northumberland fängslades och fördes till Towern.
En av Marias första åtgärder som drottning var att befria de katolska Thomas Howard, 3:e hertig av Norfolk och Stephen Gardiner från deras fångenskap i Towern. Vid detta tillfälle var hertigen av Nortumberland den enda framstående adelsmannen som avrättades för högförräderi. Maria kunde inte låta fängsla hela det sittande Privy Council, trots att samtliga varit inblandade i försöket att göra Jane Grey till drottning. För att kunna ha någon i sin närhet att lita på utnämnde Maria Gardiner till biskop av Winchester och till Lord Chancellor. Den 1 oktober 1553 krönte Gardiner Maria till drottning av England.
Maria var vid trontillträdet 37 år gammal och hon såg det som angeläget att hitta sig en make som kunde skänka henne en arvinge, vilket skulle förhindra att hennes protestantiska halvsyster Elisabet skulle kunna efterträda henne på tronen. Ett förslag var att Maria skulle gifta sig med Edward Courtenay, 1:e earl av Devon, den siste av huset Plantagenet, men Maria förkastade denna idé då Karl V istället föreslog att hon skulle gifta sig med hans son, Filip. Det rapporterades att Maria, efter att ha sett det porträtt av Filip som nu förvaras i Pradomuseet i Madrid, skulle ha uttryckt att hon förälskat sig i den stilige prinsen.Deras bröllop den 25 juli 1554 i Winchester Cathedral ägde rum bara två dagar efter att de träffats för första gången. Filip såg äktenskapet som en uteslutande politisk fråga, även om han hyste respekt för drottningens ställning och värdighet. Äktenskapet var mycket impopulärt bland engelsmännen. Gardiner, i sin egenskap av Lord Chancellor och även Underhuset hade därför försökt övertala drottningen att gifta sig med en engelsman, då de var rädda att ett spanskt giftermål skulle leda till spansk överhöghet över England. Denna rädsla bottnade i det faktum att en hustru förväntades vara sin make underdånig och man hade inga tidigare erfarenheter av en kvinnlig monark förutom Jane Greys korta och olyckliga regering och den mycket kontroversiella Matilda av England som blev avsatt. Maria var den första drottningen som regerade i egen rätt och med stöd av lagen.I äktenskapskontraktet föreskrevs det därför att Filip skulle äga rätt till titeln kung av England, men att kungamakten skulle ägas och utövas av drottning Maria.
Det stod även uttryckligen att England inte skulle komma att stödja Spanien i några krig på kontinenten. Samtidigt som äktenskapskontraktet ratificerades antog parlamentet en lag som fastslog att en regerande drottning av England skulle äga samma status och kungliga privilegier som en kung. För att hans son skulle inneha samma rang som sin hustru Maria, lät Karl V upphöja Filip till kung av Neapel, och han överlät även hertigdömet Milano till sonen. Maria blev alltså i och med sitt äktenskap även drottning av Neapel. År 1556 abdikerade Marias svärfar och hon blev då även drottning av Spanien.
När Maria gifte sig med Filip ledde rädslan för spanskt och katolskt inflytande till uppror. Lady Jane Greys far, Henry Grey, 1:e hertig av Suffolk lät åter utropa sin dotter till drottning. Thomas Wyatt d.y. ledde en styrka från Kent vars syfte var att upphöja Elisabet till drottning. Maria visade åter samma handlingskraft som under Northumberlands kuppförsök, och hon gick själv ut inför folket som församlats i London och manade dem att slåss för henne:
När upproren slagits ned avrättades hertigen av Suffolk, Jane Grey, och hennes make Guildford Dudley, son till hertigen av Northumberland, efter att ha dömts för högförräderi. Marias halvsyster Elisabet hölls fängslad två månader i Towern och hölls sedan under husarrest på Woodstocks slott, trots att hon hela tiden hävdade att hon på inget sätt varit delaktig i upproren.
I tron att hon var gravid lät Maria hålla tacksägelsegudstjänster i London under november 1554. Det visade sig dock att detta var den första av två skengraviditeter som drottningen genomgick och att hon i verkligheten hade vattusot. Olika teorier har presenterats som förklaringar till dessa, till exempel en tumör eller psykiska problem. Den 17 april 1555 kallades Elisabet till hovet för att kunna övervakas under det man trodde var slutet på drottningens graviditet. Om Maria och hennes barn omkom vid förlossningen skulle Elisabet bli drottning. Om, å andra sidan, Maria gav liv åt ett friskt barn, skulle Elisabets chanser att någonsin bestiga tronen drastiskt förminskas. När det blev uppenbart att drottningen inte alls varit gravid upphörde folk att tro att hon någonsin skulle kunna få något barn. Det föreföll allt mer säkert att Elisabet skulle efterträda sin halvsyster på tronen. Till och med Marias make Filip, som blev kung av Spanien år 1556, erkände att detta var den politiska verkligheten. Maria kände sig övergiven av Filip, som hade gift sig med henne för att säkra Englands stöd för hans kontinentala ändamål. Han var då styrande över Nederländerna, Spanien, Milano och Neapel då hans fader abdikerade. Fortsättningsvis behandlade han Elisabet med stor hänsyn, då han föredrog henne som tronarvinge framför alternativet, Maria Stuart, som vuxit upp i Frankrike och var trolovad med den franske tronarvingen, den blivande Frans II. När Filip lämnade England, först år 1555 och sedan för gott (fast det inte var uttalat vid tillfället) år 1557 för att ägna sig åt sina regeringsbestyr på kontinenten, ledde det till att Maria blev melankolisk och deprimerad.
Som drottning var Maria mycket bekymrad över de reformerta tendenserna i England, som för henne framstod som kätteri. Hon vidtog omedelbart efter trontillträdet åtgärder för att börja upphäva de kyrkoordningar som etablerats av Edvard VI respektive Henrik VIII, då hennes önskan var att försöka återföra den engelska kyrkan till den katolska tron.  Kardinal Pole som var son till Marias guvernant Margaret Pole, grevinna av Salisbury (som blev halshuggen under Henrik VIII) och tidigare även betraktats som en lämplig friare, anlände till England som påvlig legat den 20 november 1554. Efter att ärkebiskopen av Canterbury, Thomas Cranmer, avsatts och sedan bränts på bål, utnämnde Maria kardinal Pole till hans efterträdare år 1557 trots att Pole, även om han var kardinal, inte var prästvigd. Maria kom att bli mycket beroende av Pole som rådgivare.De lagar på religionens område som instiftats under Edvard VI ogiltigförklarades av Marias första parlament år 1553. Man återgick istället till de sex artiklar som antagits under Henrik VIII år 1539, även om Maria i förlängningen ville återgå helt och hållet till den kyrkoordning som rådde före Henriks konflikt med Rom.Att övertala parlamentet att ogiltigförklara Henrik VIII:s lagstiftning vad gäller kyrkan visade sig bli en mycket utdragen process. Maria tvingades gå med på att de landområden som bytt ägare under klosterupplösningen inte skulle återgå till kyrkan. Påven godkände detta år 1554. Maria lyckades samma år få parlamentet att återinföra de kätterilagar som upphävts under Edvard. Med hjälp av dessa kunde sedan reformvänner förföljas, ställas inför rätta och avrättas.
Ett stort antal protestanter avrättades under de religiösa förföljelser som ägde rum under Maria I. Många protestanter som hade medel och möjlighet därtill valde att gå i exil. Ungefär 800 framstående engelsmän lämnade av detta skäl landet under hennes regeringstid. De första avrättningarna ägde rum under fem dagar i början av februari år 1555. John Rogers avrättades den 4 februari för att ha givit ut reformerta bibelutgåvor. Laurence Saunders, Rowland Taylor och biskopen av Gloucester, John Hooper, avrättades den 8 och 9 februari för att ha spritt reformerta läror. De förföljelser som inleddes på detta sätt kom sedan att fortgå under nästan fyra år. Sammanlagt avrättades 284 personer. De flesta av dessa brändes på bål. Trots att dess avrättningar idag kan framstå som barbariska var de strikt juridiska handlingar som följde en mycket sträng lagstiftning.  Från och med att kätterilagarna återinförts kunde alla som ansågs bryta mot katolsk tro straffas med döden. Att etablera skuld i trosfrågor blev därmed en fråga för domstolarna, en process som man hoppades skulle återföra förlorade får till fållan.När någon befanns skyldig blev personen först exkommunicerad. Sedan lämnades den dömde över till de statliga myndigheterna för bestraffning. De offentliga handlingarna från rättegångarna meddelar endast den formella anklagelsen och domen. De dokument som historikerna använder för att sätta in händelserna i ett sammanhang är oftast de som skrivits av de anklagade såsom brev och dagböcker med mera. I dessa redogörelser, unika texter skrivna och distribuerade för att uppmana till stöd bland protestantiska sympatisörer, berättar de drabbade om arresteringar och förhör och förser historien med ögonvittnesskildringar av processen. Källkritiskt ska man dock vara medveten om att många historiker genom tiderna har lutat sig mot dessa beskrivningar när de bildat sig en uppfattning om den historiska kontexten.
När Henrik VIII år 1542 lät utropa Kungariket Irland erkändes detta inte av de katolska staterna i Europa. År 1555 erhöll dock Maria en påvlig bulla som bekräftade att Maria och Filip var drottning och kung av Irland, och kyrkan accepterade därmed den personliga länk mellan kungarikena Irland och England som bildades via monarken. Som en del av erövringen av Irland inordnade man de båda länen Laois och Offaly under engelskt styre och döpte om dem till "Queen's County" respektive "King's County". De främsta städerna i respektive län fick namnen Maryborough (nu Portlaoise) och Philipstown (nu Daingean). Under Marias regeringstid fick engelska emigranter lov att slå sig ner och lägga beslag på mark på Irland, som ett led i en politik som gick ut på att säkra Irland för England, med Dublin och området runt Dublin som främsta fokus.Efter att ha fått överta den spanska tronen efter sin far återvände Filip i mars 1557 till England för att övertala Maria att skaffa engelskt stöd till Spanien i kriget mot Frankrike. Motståndet mot att skicka engelska resurser och soldater till detta krig var mycket starkt. Mellan Skottland och Frankrike fanns det en gammal allians, The Auld Alliance, som innebar att en krigsförklaring mot Frankrike skulle drabba engelsk handel mycket hårt, inte bara på kontinenten utan även med Skottland. Englands ekonomi var redan ansträngd, en situation Maria ärvt efter Edvard VI.  Som en följd av krigsförklaringen, som var i strid med Marias och Filips äktenskapskontrakt, drabbades England inte bara av en ännu mer ansträngd ekonomi, utan även av inbördes konflikter mellan stormän, och en skärpning av motsättningarna mellan katoliker och reformvänner. Hatet mot spanjorerna i England blev mer uttalat. Det gick dåligt för England i kriget, och den 13 januari 1558 förlorade man Calais, Englands sista besitning på kontinenten, till Frankrike. Maria ska ha yttrat att när hon var död skulle man kunna öppna henne och finna ordet Calais inristat i hennes hjärta.
Det främsta problemet för handeln under Maria I var det faktum att textilvaruhandeln via Antwerpen, en handel som inbringat stora inkomster till England, var på tillbakagång. Trots att Maria var gift med Filip II kom England inte att åtnjuta några fördelar av Spaniens enormt lukrativa handel med den Nya Världen. Spanjorerna bevakade svartsjukt sina handelsmonopol, och Maria kunde inte godkänna någon form av handel bakom spanjorernas rygg, och naturligtvis inte heller sjöröveri, då hon själv var gift med en spanjor. I ett försök att utöka handeln och förstärka den engelska ekonomin så följde Maria den politik som inletts av hertigen av Northumberland, att försöka finna nya handelspartners utanför Europa.Under Maria gjordes försök att effektivisera och utöka det centrala styret, med därmed sammanhängande ökade utgifter, samtidigt som man behöll ett beskattningssystem som i hög grad var medeltida. Ett misslyckat försök att förändra de tariffer som togs ut på importen medförde att en möjlighet att utöka statsinkomsterna förfelades. För att komma tillrätta med detta problem gav Marias regering ut "Book of Rates" (1558), vari man listade vilka tariffer och tullavgifter som gällde för respektive importvara. Denna lista kom sedan att gälla fram till år 1604.Maria försökte också fullfölja den myntreform som påbörjats år 1551 under överinseende av Thomas Gresham, vars syfte var att motverka den drastiska inflation som präglade både 1540- och 1550-talen. Maria lyckades dock inte genomföra en myntreform, utan denna fullföljdes senare framgångsrikt av hennes halvsyster Elisabet I.
När Maria skrev sitt testamente trodde hon att hon var gravid. Hon föreskrev att Filip skulle vara regent av England fram till dess barnet blev myndigt. Denna skrivelse kom dock att mista sin betydelse när inget barn föddes, och Maria tvingades istället utse sin protestantiska halvsyster Elisabet till sin efterträdare.Vårvintern 1558 väntade Maria på sitt barn. I maj var drottningen svårt sjuk, och det stod klart att hon inte var gravid. Maria led av feberattacker, huvudvärk, sömnlöshet och hon miste gradvis sin syn. Under sommaren blev Maria sämre och hon smittades även med influensa. I oktober var Elisabet redan igång med att planera för sitt trontillträde. Den 6 november utnämnde Maria officiellt Elisabet till sin efterträdare. Elva dagar senare blev Elisabet drottning av England och Irland då Maria avled i Saint James's Palace den 17 november 1558. Maria blev 42 år gammal. Trots att Maria uttryckt en önskan att bli begravd bredvid sin mor placerades hon i ett gravvalv i Westminster Abbey den 14 december. Detta valv kom hon senare att få dela med Elisabet. Den latinska inskriptionen på deras gravar lyder: Delande både rike och grav, här vilar vi, Elisabet och Maria, systrar, i hopp om återuppståndelsen" Denna inskription kom till på befallning av Jakob I av England när han efterträdde Elisabet på tronen.
Marias make Filip skrev, när han hört nyheten om hustruns död, i ett brev till sin syster i Spanien att:
Under sin uppväxt och i början av sin regering åtnjöt Maria stor popularitet bland den engelska befolkningen, särskilt bland dem som motsatte sig religiösa reformer. Den hårda behandling hon utsattes för av sin far och sin bror väckte sympatier. Äktenskapet med Filip II var dock mäkta impopulärt och skadade drottningens anseende bland de egna undersåtarna. I äktenskapskontraktet sades det uttryckligen att England inte fick dras in i Spaniens krig, men detta kontrakt visade sig vara meningslöst. Filip kom att tillbringa det mesta av sin tid utanför England, och när hans hustru avlidit friade han istället till Elisabet. Hon betackade sig dock.De hårdhänta förföljelserna av reformerta ledde till att hon började kallas Bloody Mary. Om än historikerna tvistar om hur många som faktiskt avrättades för kätteri under Maria så är namnen på många framstående offer för förföljelserna kända: Thomas Cranmer, ärkebiskop av Canterbury; Nicholas Ridley, martyr och biskop av London, och reformivrarna John Rogers och Hugh Latimer. I den vittspridda och berömda Foxe's Book of Martyrs, utgiven av John Foxe år 1562, fem år efter Marias död, utmålas den avlidna drottningen som en ondskefull och blodtörstig tyrann. Otaliga utgåvor av denna bok har kommit ut genom tiderna och den har spelat en stor roll för Marias eftermäle och att epitetet Bloody Mary har befästs.
Liksom Henrik VIII och Edvard VI tilltalades Maria ömsom Majestät, ömsom Höghet eller ers Nåd. Ers majestät som Henrik VIII var den förste att använda mer konsekvent blev inte allenarådande tilltal till monarken förrän under Jakob I av England.När Maria uppsteg på tronen utropades hon till drottning med samma titlar som de manliga företrädarna: "Maria, av Guds nåde, Drottning av England, Drottning av Frankrike, Drottning av Irland, Fidei defensor, beskyddare av Church of England och Church of Ireland på jorden kyrkans Överhuvud" (Maria Dei Gracia Anglie, Francie et Hibernie Regina, Fidei Defensor, et in terra ecclesie Anglicane et Hibernice supremum caput). Stycket gällande "kyrkans överhuvud" stred mot Marias katolicism och från och med år 1554 använde hon den inte längre. År 1555 upphävdes den delen av hennes titel av parlamentet..  
Då Maria var gift med Filip II av Spanien kallades de Kung och Drottning av England. Deras offentliga, gemensamma, titlar återgav inte bara hennes utan även hans anspråk:"Filip och Maria, av Guds nåde, Kung och drottning av England, Frankrike, Neapel, Jerusalem och Irland, Trons försvarare, Furstar av Spanien och Sicilien, Ärkehertigar av Österrike, hertig och hertiginna av Milano, Burgund och Brabant, greve och grevinna av Habsburg, Flandern och Tyska Tyrolen." När Filip blev kung av Spanien ändrades titeln i enlighet med detta.Marias vapen var detsamma som det hennes företrädare använt alltsedan Henrik IV av England, fast Maria ibland inkorporerade makens vapen med sitt eget.
Den här artikeln är helt eller delvis baserad på material från engelskspråkiga Wikipedia, Mary I of England, 26 juli 2010.
Duffy, Eamon, Fires of Faith: Catholic England Under Mary Tudor,  (2008) ISBN 0300152167
Erickson, Carolly. Bloody Mary: The Life of Mary Tudor. (1993) ISBN 0-688-11641-8
Hoyle, R.W. (2001). The Pilgrimage of Grace and the Politics of the 1530s Oxford University Press.  ISBN 0199259062.
Neale, J. E. (1954) [1934], Queen Elizabeth I: A Biography (reprint), London: Jonathan Cape, OCLC 220518 
Somerset, Anne (2003), Elizabeth I. (1st Anchor Books), London: Anchor Books, ISBN 0385721579 
Whitelock, Anna, Mary Tudor: England's First Queen (2010) ISBN 978-1-4088-0078-2
Williams, Neville (1975, 1993). ”The Tudors”. i Fraser, Antonia (på engelska). The Lives of the Kings & Queens of England. London: Weidenfeld and Nicolson. sid. 168-215, 167-176. ISBN 0-297-83238-7
Loades, David M. The Reign of Mary Tudor: Politics, Government & Religion in England, 1553-58. (May 1991) ISBN 0-582-05759-0
McHarque, Georgess. Queen in Waiting: A Life of "Bloody Mary" Tudor. (June 2004) ISBN 0-595-31254-3
Porter, Linda The First Queen of England: The Myth of "Bloody Mary.  (USA, 2008)   ISBN 978-0-312-36837-1
Prescott, H. F. M. Mary Tudor: The Spanish Tudor. (October 2003) ISBN 1-84212-625-3
Ridley, Jasper. Bloody Mary's Martyrs: The Story of England's Terror. (July 2002) ISBN 0-7867-0986-3
Slavicek, Louise Chipley. Bloody Mary (History's Villains). (July 2005) ISBN 1-4103-0581-3
Waldman, Milton. The Lady Mary: a biography of Mary Tudor, 1516-1558. (1972) ISBN 0-00-211486-0
Waller, Maureen, "Sovereign Ladies: Sex, Sacrifice, and Power. The Six Reigning Queens of England." St. Martin's Press, New York, 2006. ISBN 0-312-33801-5
Lewis, Hilda. I Am Mary Tudor ISBN 0-446-78017-0, Mary the Queen ISBN 0-09-116030-8, och Bloody Mary (1973)
Plaidy, Jean, In the Shadow of the Crown: The Tudor Queens. (2004) ISBN 0-609-81019-7
Eakins, Lara E. (1995-2009). ”Mary I Queen of England”. Tudor History Web Ring. http://tudorhistory.org/mary/. Läst 19 november 2009. 
”Queen Mary I”. Historic Royal Palaces. 2004-2009. http://www.hrp.org.uk/learninganddiscovery/Discoverthehistoricroyalpalaces/monarchs/maryI.aspx. Läst 19 november 2009.
Jorge Mario Pedro Vargas Llosa, förste markis av Vargas Llosa, född 28 mars 1936 i Arequipa, är en peruansk författare, journalist och politiker (höger). Vargas Llosa räknas som en av Latinamerikas ledande romanförfattare och essäister, och som en av de främsta författarna i sin generation. Han anses vara en av de inflytelserikaste av de latinamerikanska författare som slog igenom under den latinamerikanska boomen under 1960- och 70-talen. 2010 tilldelades han Nobelpriset i litteratur för sin "kartläggning av maktens strukturer och knivskarpa bilder av individens motstånd, revolt och nederlag".Vargas Llosa fick sitt genombrott på 1960-talet med romanerna Staden och hundarna (1963) och Det gröna huset (1965). Han är aktiv inom en rad litterära genrer och verkar som litteraturkritiker och journalist. Bland hans verk finns komedier, deckare, historiska romaner och politiska thrillers. I många av sina verk ger han sin syn på det peruanska samhället, men han har med tiden blivit mer internationellt inriktad och hans senare verk berör också andra delar av världen. I karriären har Vargas Llosa gått från en litterär modernism till en lekfullare postmodernistisk stil.
Som många andra latinamerikanska författare har Vargas Llosa varit politiskt aktiv genom hela sin författarkarriär. Hans politiska åsikter har gradvis gått från vänster till höger. Den kubanska revolutionen under Fidel Castros ledning hade till en början Vargas Llosas stöd, något han senare ångrat. 1990 ställde han upp som presidentkandidat i det peruanska valet för center-högerkoalitionen Frente Democrático (FREDEMO) och förespråkade nyliberala reformer. Betecknande för Vargas Llosas politiska hållning är hans grundläggande liberala värderingar, såsom vikten av individens frihet och moraliska ansvar, och hans försvar av demokratin. Senare har han stött mer traditionellt konservativa kandidater. År 1990 påstod han i ett uttalande på mexikansk teve att "Mexiko är den perfekta diktaturen", ett uttalande som levt kvar länge i Mexiko och internationellt.
Mario Vargas Llosa föddes i en medelklassfamilj den 28 mars 1936 i staden Arequipa i Peru. Han var det enda barnet till Ernesto Vargas Maldonado och Dora Llosa Ureta. Fadern var busschaufför och modern var dotter till en kreolfamilj. Makarna separerade några månader före Vargas Llosas födelse. Fadern hade en kärleksrelation med en tysk kvinna och från den relationen har Mario två yngre halvbröder, Enrique och Ernesto Vargas.Släkten Vargas kom till Peru på 1500-talet. Namnet var taget från en adelsman i Trujillo, Juan de Vargas, på vars mark man hade tjänat som bönder eller vasaller. Det fanns en Vargas i den handfull conquistadorer som tog tillfånga Atahualpa. Släkten Vargas blev en av de mest spridda och Mario kommer ur en av dess grenar. Släkten Llosa kom till Peru på 1600-talet, namnet kommer från en by med samma namn i Katalonien. En gren kom med tiden till Santillana del Mar och därifrån utvandrade Juan de la Llosa y Llaguno till Arequipa och hans efterkommande höll sig sedan kvar i trakten, "de flesta med yrken såsom advokater, präster, nunnor, domare, lärare, funktionärer, poeter, tokstollar och en och annan militär."Vargas Llosa levde hos sin mors familj i Arequipa till ett år efter föräldrarnas skilsmässa, då hans morfar Pedro Llosa blev honorärkonsul för Peru i Bolivia. Med sin mor och hennes familj flyttade Vargas Llosa därefter till Cochabamba i Bolivia, där han tillbringade sina tidiga barnaår. Familjen Llosa hölls ihop av morfadern, som drev en bomullsfarm. Modern och hennes familj ville inte förklara att Vargas Llosas föräldrar hade separerat och han växte upp i tron att hans far var död. När José Bustamante y Rivero var president i Peru fick hans morfar en befattning som prefekt i den peruanska kuststaden Piura och hela familjen flyttade tillbaka till Peru. Medan han bodde i Piura gick Vargas Llosa i grundskola vid den religiösa akademin Colegio Salesiano. 1946, vid tio års ålder, flyttade han till Lima där han för första gången träffade sin far. Föräldrarna återupprättade sin relation och bosatte sig under Vargas Llosas tonår i Magdalena del Mar, ett medelklassdistrikt i Lima. Han studerade då vid Colegio La Salle, en kristen salesiansk grundskola, från 1947 till 1949.Fadern som hade upptäckt att sonen skrev poesi var orolig för hans framtid och försörjning. Han ansåg att det var lämpligt att skicka Vargas Llosa till en militärskola där han skulle få en "manlig" uppfostran (hombria). Vid fjorton års ålder skickades han sålunda till militärskolan Colegio Militar Leoncio Prado i La Perla, Callao. Det var ett internat där han gick tredje och fjärde året i educación secundaria åren 1950-51. Där fick han uppleva en järnhård militär disciplin och det var den epok då han läste och skrev "som han aldrig hade gjort förut", och formade så sin förmåga som författare.  Han tyckte mest om att läsa romaner av franska författare som Alexander Dumas och Victor Hugo. Bland hans lärare figurerade den surrealistiske poeten César Moro, som under en tid undervisade Vargas Llosa i franska.När sommarlovet började 1952 började Vargas Llosa arbeta som assistent på tidningen La Crónica. Kort därefter övergick han till att vara journalistlärling, och fick arbeta med reportage och intervjuer om lokala händelser. Ett år innan han tog sin examen började Vargas Llosa arbeta som amatörjournalist för lokala tidningar. Han slutade studera vid militärskolan och avslutade sina studier i Piura, där han arbetade för den lokala tidningen La Industria och bevittnade framförandet av sitt första dramatiska verk, Inkans flykt (La huida del Inca).År 1953, under Manuel Odrías regering, skrev Vargas Llosa in sig vid det anrika universitetet San Marcos i Lima, för att studera juridik och litteraturvetenskap. Han gifte sig år 1955 vid 19 års ålder med sin morbrors svägerska, den 13 år äldre Julia Urquidi, som blivit änka. Familjen Llosa uppfattade äktenskapet som en riktig skandal. Vargas Llosa började sin litterära karriär på allvar 1957 när hans första noveller publicerades, Los jefes (Ledarna) och El abuelo (Farfadern/morfadern), medan han arbetade för två peruanska tidningar: El Mercurio Peruano och El Comercio. När han tog examen vid San Marcos 1958 fick han ett stipendium, Javier Prado, som gjorde det möjligt för honom att åka till Madrid, där han studerade vid Complutenseuniversitetet, 1960, efter att stipendiet hade gått ut, flyttade han till Frankrike i förvissningen om att han skulle få ett stipendium för att studera där. Men när han anlände till Paris fick han veta att hans ansökan om stipendium hade avslagits. Trots Marios och Julias osäkra ekonomiska läge bestämde sig paret för att stanna i Paris där han började skriva produktivt. Deras äktenskap höll dock bara några år till, och de skilde sig 1964. Ett år senare, 1965, gifte sig Vargas Llosa i Lima med sin kusin, Patricia Llosa. De blev förälskade i Paris, där hon studerade i Sorbonne. Han fick tre barn med henne: Álvaro(född 1966), författare och redaktör, Gonzalo (född 1967), arbetar för FN-organet UNHCR i Genève, och Morgana (född 1974), fotograf/journalist för tidningen El País i Madrid. 1971 lade han också fram sin doktorsavhandling i Madrid med titeln Gabriel García Márquez: historia de un deicidio som publiceras samma år.
Vargas Llosas första roman Staden och hundarna (La ciudad y los perros) publicerades 1963. Handlingen utspelar sig kring en grupp kadetter på Limas militärskola, och bygger på författarens egna erfarenheter under hans två år vid Colegio Militar Leoncio Prado. Detta tidiga verk fick stor uppmärksamhet och var en omedelbar framgång. Kritiker imponerades av romanens vitalitet och författarens skickliga användning av sofistikerade litterära tekniker. Romanen vann också kritikerpriset Premio de la Crítica Española. Bokens skarpa kritik av det peruanska militäretablissemanget ledde dock till kontrovers. Tusen exemplar av boken brändes ceremoniellt vid skolan och flera peruanska generaler gick till hårt angrepp. En av generalerna sa att boken hade skrivits av ett ”degenererat sinne” och en annan att romanen var betald av Ecuador för att underminera den peruanska arméns anseende. Boken hade framgång, men hos Vargas Llosa kvarstod för alltid ett tvivel på om detta berodde på bokens kvaliteter eller på skandalen runt den.År 1965 publicerades Det gröna huset (La casa verde), en roman om en bordell med samma namn och om hur dess halvmytiska närvaro påverkar bokens gestalter. Huvudhandlingen kretsar kring Bonifacia, en flicka som har för avsikt att avlägga klosterlöfte, men som förvandlas till la Selvatica, bordellens kändaste prostituerade. Boken hyllades av kritikerna och befäste Vargas Llosa som en central figur inom den latinamerikanska litteraturen. Det gröna huset tilldelades det första Rómulo Gallegos-priset 1967 i tävlan med verk av den uruguayanske veteranförfattaren Juan Carlos Onetti och av Gabriel García Márquez. Vargas Llosa fick tillräckligt många priser enbart genom Det gröna huset för att bli en av de centrala författarna inom den latinamerikanska boomen. Många kritiker anser fortfarande att boken är författarens bästa och viktigaste verk. Gerald Martin, en brittisk kritiker av latinamerikansk litteratur, har framhållit den som en av de största latinamerikanska romanerna någonsin.Vargas Llosa's tredje roman Samtal i katedralen publicerades 1969 när han var 33 år gammal. Den är en berättelse om ministersonen Santiago Zavala och hans chaufför Ambrosio. När de två av en slump träffas på ett hem för herrelösa hundar uppstår en intensiv konversation som fortsätter på Katedralen, en näraliggande bar. Under samtalet, som belyser den härskande diktaturen, söker Zavala efter sanningen om sin fars roll i mordet på en ökänd peruansk motståndsman. Zavalas sökande leder honom dock in i en återvändsgränd utan svar eller tecken på en bättre framtid. Romanen angriper  Odrías hårdföra regim genom att visa hur en diktatur kontrollerar och förstör människors liv. Hopplösheten är ett genomgående tema i Samtal i katedralen, som är en av Vargas Llosas bittraste romaner.
År 1971 publicerade Mario Vargas Llosa sin doktorsavhandling vid Complutenseuniversitet i Madrid. García Márquez: historia de un deicidio ('García Márquez: berättelsen om ett gudamord') är en omfattande studie av hans vän den colombianske författaren och nobelpristagaren i litteratur, Gabriel García Márquez som han senare blev ovän med. År 1976 slog han Márquez i ansiktet i Mexico City vid Palacio de Bellas Artes; detta blev slutet på deras vänskap.  Ingen av författarna har gett någon offentlig förklaring till osämjan, och de båda har en överenskommelse om att inte prata om varandra. Ett fotografi av Márquez med en blåtira publicerades 2007, vilket åter väckte allmänhetens intresse för fejden. Trots flera decenniers tystnad godkände Vargas Llosa år 2007 att delar av hans bok skulle användas som inledning till en specialutgåva till 40-årsjubileet av Márquez bok Hundra år av ensamhet (1967). Historia de un Deicidio gavs också ut igen samma år, som en del av Vargas Llosas samlade verk.
Efter Samtal i katedralen gick Vargas Llosas från allvarligare teman som politik och samhällsproblem till mer satiriska skildringar. Den latinamerikanska litteraturforskaren Raymond L. Williams beskriver denna fas i Vargas Llosas författarkarriär som "upptäckten av humor". Hans första satiriska roman var Pantaleón och soldatbordellen, som publicerades 1973. Denna korta, komiska roman består av vinjetter av samtal och dokument om de peruanska arméstyrkorna och en kår med prostituerade med uppdrag att besöka militära utposter i avlägsna djungelområden. Handlingen liknar den i hans tidigare roman Det gröna huset men i annan form. Pantaleón och soldatbordellen är sålunda en sorts parodi på både Det gröna huset och den litterära utgångspunkt som romanen representerar. Idén till romanen fick han genom att själv bevittna hur prostituerade anlitades av den peruanska armén för att betjäna soldater i djungeln.Från 1974 till 1987 fokuserade Vargas Llosa på sitt skrivande, men tog sig även tid till andra initiativ. 1975 var han med och regisserade filmatiseringen av Pantaleón och soldatbordellen. Efter denna föga framgångsrika produktion valdes han till ordförande i den internationella författarklubben PEN. Vid den tiden reste Vargas Llosa ofta för att föreläsa på konferenser som organiserades av internationellt kända institutioner, såsom Hebreiska universitetet i Jerusalem och Universitetet i Cambridge.År 1977 publicerade Vargas Llosa Tant Julia och författaren (La tía Julia y el escribidor), som delvis bygger på hans äktenskap med sin första fru, Julia Urquidi, som han även tillägnade romanen. Hon skrev senare sina memoarer, Lo que Varguitas no dijo (Vad lilla Vargas inte sa), där hon gav sin egen syn på deras relation. Hon menar att Vargas Llosa på flera ställen överdrivit många negativa delar av deras relation, samtidigt som han bagatelliserat hennes stöd för sin författarkarriär. Tant Julia och författaren anses vara ett av de mest slående exemplen på hur bild- och talspråket i populärkulturen kan användas i litteraturen. Romanen filmatiserades 1990 i Hollywood under namnet Tune in Tomorrow.
Mario Vargas Llosas fjärde längre skönlitterära verk Kriget vid världens ände gavs ut 1981 och var hans första historiska roman. Boken blev början på en radikal utveckling av hans litterära stil mot frågor som messianism och irrationellt mänskligt beteende. Romanen utspelar sig under upproret i Canudos i Brasilien i mitten av 1890-talet, en väpnad konflikt där en milleniaristisk sekt höll stånd mot den brasilianska armén i flera år. Precis som Vargas Llosas tidigaste verk behandlar den ett allvarligt motiv på ett sakligt sätt, och är skriven i en mörk ton. Kritiker uppskattade hur Vargas Llosas utforskade mänsklighetens fallenhet för att idealisera våld och hans skildringar av en katastrof orsakad av fanatism. Trots att romanen hyllades även i Brasilien fick den till en början ett dåligt mottagande, som en utlännings skildring av ett brasilianskt tema. Den kritiserades också för att vara revolutionär och antisocialistisk. Vargas Llosa säger själv att det är hans egen favoritroman och den som varit svårast att skriva.Efter att ha avslutat Kriget vid världens ände började Vargas Llosa skriva romaner som var betydligt kortare än många av hans tidigare böcker. År 1983 färdigställde han Den sanna berättelsen om kamrat Mayta (Historia de Mayta), en roman med fokus på ett vänsteruppror som ägde rum den 29 maj 1962 i staden Jauja i Anderna.  Senare samma år, under Sendero Luminosos uppror, inbjöds Vargas Llosa av den peruanska presidenten Fernando Belaúnde Terry att ingå i en kommission som skulle granska massakern på åtta journalister av byinvånarna i Uchuraccay. Kommissionens huvudsyfte var att undersöka morden för att kunna informera allmänheten om händelsen. Efter sitt engagemang i kommissionen publicerade Vargas Llosa en serie artiklar där han försvarade sin hållning i affären. År 1986 blev han klar med sin nästa roman, Vem dödade Palomino Molero? (¿Quién mató a Palomino Molero?), en morddeckare som han började skriva strax efter undersökningen av vad som hände i Uchuraccay. Handlingen i romanen ligger nära händelserna i Uchuraccay, men litteraturkritikern Roy Boland har framhållit att den inte är så mycket ett försök att rekonstruera morden som en form av "litterär exorcism" av Vargas Llosas egna erfarenheter som medlem av kommissionen. Arbetet med kommissionen inspirerade även en av Vargas Llosas senare romaner, Döden i Anderna (Lituma en los Andes), som först gavs ut 1993 i Spanien.Det tog nästan 20 år innan Vargas Llosa skrev nästa större verk. Bockfesten (La fiesta del chivo), en politisk thriller som publicerades år 2000. Enligt Raymond L. Williams är Bockfesten Vargas Llosas närmast kompletta och ambitiösaste roman sedan Kriget vid världens ände. Romanen är baserad på diktatorn Rafael Trujillo, som styrde Dominikanska republiken från 1930 till dess han mördades 1961. Verket har tre huvudmotiv. Det första rör Urania Cabral, dotter till en före detta politiker, samt lojal Trujilloanhängare som för första gången återvänder till Dominikanska republiken efter mordet på Trujillo trettio år tidigare. Det andra motivet är själva mordet; konspiratörerna som utförde det och dess konsekvenser. Det tredje motivet handlar om Trujillo själv under slutet av hans regim. Boken fick snabbt positiva recensioner i Spanien och Latinamerika. Den anses vara ett av Vargas Llosas bästa verk.År 2006 skrev Vargas Llosa Den stygga flickans rackartyg (Travesuras de la niña mala) som journalisten Kathryn Harrison anser vara en omskrivning (snarare än en bearbetning) av Gustave Flauberts Madame Bovary från 1856. I Vargas Llosas version handlar boken om en peruansk utvandrares besatthet av en flicka som han har älskat i årtionden, sedan tonåren. År 2013 utkom Den blygsamme hjälten, hans första roman efter nobelpriset. Den har beskrivits som en roman där Vargas Llosa i pusseldeckarens form skildrar det samtida Peru.
Som många andra latinamerikanska intellektuella stödde Mario Vargas Llosa i början Fidel Castros kubanska revolutionära regering. Han studerade marxism på djupet som universitetsstudent och övertygades senare av kommunistiska ideal efter den kubanska revolutionens framgångar. Gradvis började dock Vargas Llosa anse att kubansk socialism var oförenlig med hans syn på mänskliga fri- och rättigheter. Den officiella brytningen mellan författaren och den politik som den kubanska regeringen förde kom med den så kallade Padilla-affären, när Castro fängslade poeten Heberto Padilla. Vargas Llosa skrev tillsammans med andra intellektuella en protest mot det kubanska politiska systemet och dess fängslande av Padilla som de skickade till Castro. Vargas Llosa har sedan dess identifierat sig med liberalismen snarare än den extrema vänsterns ideologier. Efter att han gav upp sin tidigare vänsterpolitik har han motsatt sig både såväl höger- som vänsterorienterade auktoritära regimer.När Vargas Llosa fick en befattning i undersökningskommissionen 1983 ledde det till vad litteraturkritikern Jean Franco har kallat "den obekvämaste händelsen i hans politiska karriär". Hans medverkan i kommissionen gav upphov till omedelbara negativa reaktioner och förtal från den peruanska pressen. Många menade att massakern var en konspiration för att hindra journalisterna att rapportera om regeringens paramilitära aktiviteter i Uchuraccay. Kommissionens slutsats var att byborna själva låg bakom morden. Vargas Llosa såg händelsen som ett tecken på "hur sårbar demokratin är i Latinamerika och hur lätt den kan utplånas av både höger- och vänsterdiktaturer. Dessa slutsatser och Vargas Llosa själv kritiserades hårt. Antropologen Enrique Mayer anklagade honom för paternalism, medan Meyers kollega Carlos Iván Degregori kritiserade honom för hans okunnighet om samhället i Anderna. Vargas Llosa anklagades också för att aktivt hjälpa regeringen att mörklägga arméns roll i massakern. Den amerikanska litteraturvetaren Misha Kokotovic har sammanfattat kritiken med att Vargas Llosa anklagades för att betrakta "inhemska kulturer som ett 'primitivt' hinder mot förverkligandet av hans västerländska modernitetsideal". Vargas Llosa chockades av massakern i sig och sedan av reaktionen mot hans slutsatser i kommissionen. Hans reaktion mot kritiken var att de brydde sig mer om hans rapport än de hundratals bönder som senare mördades av Sendero Luminosos gerilla.
Under 1980-talet blev Vargas Llosa känd för sin principfasta nyliberala hållning. Han stödde den konservativa regeringen under Fernando Belaúnde Terry men avvisade 1984 en inbjudan att bli premiärminister. År 1987 hjälpte han till att bilda och senare leda Movimiento Libertad. Året därpå gick hans parti in i en koalition med Perus två största konservativa politiska partier vid den tiden, Acción Popular under före detta presidenten Fernando Belaúnde Terry och Partido Popular Cristiano, lett av Luis Bedoya Reyes, för att skapa den tredelade center-högerkoalitionen Frente Democrático (FREDEMO). Han ställde upp i Perus presidentval 1990 som kandidat för FREDEMO. Han föreslog ett drastisk ekonomiskt sparprogram som skrämde fattiga väljare. Programmet betonade behovet av privatisering, marknadsekonomi, frihandel och framför allt spridningen av privat egendom. Han vann den första valomgången med 34% av alla röster, men besegrades av den då okända jordbruksingenjören Alberto Fujimori i den andra valomgången. Vargas Llosa redogjorde för valet i sin memoar El pez en el agua, ('En fisk i vattnet') 1993. Efter valet 1990 har han främst fokuserat på att skriva, dock med ett sporadiskt engagemang inom politiken.En månad efter att han förlorat valet bjöds Vargas Llosa in till en konferens för intellektuella i Mexiko av det landets mest framstående författare, Octavio Paz. (En månad efter konferensen tilldelades Paz Nobelpriset i litteratur.) Konferensen, som gick under namnet "El siglo XX: la experiencia de la libertad" ('1900-talet: frihetens erfarenhet') ägnades åt att diskutera kommunismens sammanbrott i Öst- och Centraleuropa. Den sändes i mexikansk tv mellan den 27 augusti och den 2 september. I ett uttalande den 30 september 1990 fördömde Vargas Llosa det mexikanska maktsystemet, som baserades på partiet Partido Revolucionario Institucionals (PRI, som suttit vid makten i 61 år) permanenta styre, i ett uttalande: "Mexiko är den perfekta diktaturen. Den perfekta diktaturen är inte kommunism, inte Sovjetunionen, inte Fidel Castro; den perfekta diktaturen är Mexiko. För det är en kamouflerad diktatur." Med hänvisning till PRI lade han till: "Jag tror inte att det någon annanstans i Sydamerika har funnits en diktatur som så effektivt har rekryterat intelligentsian och så omärkligt mutat den." Uttalandet "Mexiko är den perfekta diktaturen" blev en kliché i Mexiko och internationellt, ända tills PRI förlorade makten i Mexiko år 2000.
Vargas Llosa har mestadels bott i London sedan 1990-talet, men tillbringar ungefär tre månader om året i Peru. Vargas Llosa fick spanskt medborgarskap 1993. Han besöker ofta Spanien för olika konferenser och semestrar ofta där. 1994 valdes han till medlem av Real Academia Española (Spanska kungliga akademien) där han sedan januari 1996 innehar stol ”L” och han har varit aktiv på den spanska politiska arenan. I februari 2008 slutade han att stödja Partido Popular till förmån för det nyskapade partiet Enhet, framsteg och demokrati. Vargas Llosa påstod att vissa av Partido Populars konservativa ståndpunkter gick emot hans klassiskt liberala åsikter. Hans politiska ideologier framträder i boken Política razonable ('Rimlig politik'), skriven av politikerna och kulturpersonligheterna Fernando Savater, Rosa Díez, Álvaro Pombo, Albert Boadella och Carlos Martínez Gorriarán. I nätverket Fundación Internacional para la Libertad har Vargas Llos knutit samman ett stort antal tankesmedjor och forskningsinstitut för att skapa en samlingspunkt för den spansktalande världen, med syfte att utveckla och sprida liberala värderingar. Han skriver fortfarande, både journalistik och skönlitteratur, och reser mycket. Han har även verkat som gästprofessor vid flera framstående universitet. Vid Georgetown University, Washington DC, fick han en tjänst hösten 2009, vid institutet Ibero-American Literature and Culture som kommer att fortgå för åtminstone fem år. Den 3 februari 2011 adlades han av Spaniens kung Juan Carlos I med den ärftliga titeln markis av Vargas Llosa (spanska: Marqués de Vargas Llosa). Hans äldste son Álvaro är arvtagare till titeln.
År 2010 kom Mario Vargas Llosa med ett uppseendeväckande uttalandet där han menar att kriget mot droger är ett enda stort misslyckande. Llosa berömmer stater som Mexiko, som agerat med stort mod för att bekämpa drogkarteller men menar samtidigt att det inte går att vinna detta krig. Samhället ”måste legalisera narkotikan” istället för att lägga enorma summor på att bekämpa den. Att satsa på ”rehabilitering, prevention och utbildning”. Llosa drar paralleller med dagens syn på tobak och den informationskampanj som fått stor framgång. Detta skulle vara det enda sättet att få slut på det våld knarkindustrin för med sig.I juni 2011 vände sig Llosa tillsammans med flera andra framstående personer i samhället, däribland FN:s tidigare generalsekreterare Kofi Annan och entreprenören Richard Branson, till FN där de bland annat krävde:  
Att det blir ett slut på kriminaliseringen och stigmatiseringen av personer som nyttjar droger men som inte skadar andra
Att regeringar uppmuntras att testa legalisering av droger, i första hand marijuana.
Att kampanjer som riktar sig till unga med budskapen "säg nej till droger" eller "nolltolerans mot droger" slopas, i stället bör andra utbildningsmetoder användas.
Mario Vargas Llosas stil bygger på såväl historiska händelser som personliga erfarenheter. Hans erfarenheter vid militärskolan Leoncio Prada var grunden för beskrivningen av den korrumperade samhällsinstitutionen i hans första roman Staden och hundarna. Skolans korruption är också en återspegling av korruptionen i det peruanska samhället vid tiden för romanens tillkomst. Berättartekniken är inspirerad av den nya romanen. Vargas Llosa använder ofta sina böcker för att utmana det otillräckliga i samhället, såsom moralens förfall och förtrycket från dem som har politisk makt gentemot dem som utmanar denna makt. Ett av de teman som han har utforskat är individens strävan efter frihet i en verklighet fylld av förtryck. Till exempel baseras hans roman Samtal i katedralen på Perus president Manuel Odrías diktatur. Bokens huvudperson Santiago gör uppror mot den kvävande diktaturen genom att delta i vänsterpolitiska gruppers subversiva aktiviteter. Vargas Llosas andra roman, Det gröna huset, utforskar förutom teman som korruption och förtryck också "fördömandet av Perus grundläggande institutioner", och tar upp korrupta officerares misshandel och utnyttjande av de anställda vid en bordell.Många av Vargas Llosas tidiga romaner utspelar sig i Peru, medan de senare verken utspelar sig i andra delar av Sydamerika, såsom Brasilien och Dominikanska republiken. Kriget vid världens ände var den första av hans stora romaner som utspelade sig utanför hans hemland. Trots att handlingen berör upproret i Canudos som var riktat mot den brasilianska regeringen bygger romanen inte direkt på historiska fakta. Dess huvudsakliga inspirationskälla är snarare den icke-fiktiva redogörelsen för dessa händelser som publicerades av den brasilianske författaren Euclides da Cunha 1902. Bockfesten, som baserats på Rafael Trujillos diktatur, utspelar sig i Dominikanska republiken. För att förbereda boken studerade Vargas Llosa grundligt dominikansk historia. Romanen är realistisk till sin karaktär, och Vargas Llosa understryker att han "respekterade den grundläggande informationen, [...] jag har inte överdrivit", men samtidigt påpekar han att "det är en roman, ingen historiebok, så jag tog mig många, många friheter".En av Vargas Llosas senare romaner, Paradiset finns om hörnet, utspelar sig till stor del i Frankrike och på Tahiti. Den är baserad på före detta samhällsutvecklaren Flora Tristan, och visar hur Flora och Paul Gaugin inte fann paradiset, men ändå lyckades inspirera efterföljare att arbeta för en socialistisk utopi. Vissa kritiker, såsom Barbara Mujica, menar dock att Paradiset finns om hörnet saknar den "djärvhet, energi, politiska vision och berättartekniska geni" som fanns i hans tidigare verk.
Vargas Llosas verk betraktas som både moderna och postmoderna. Trots att skillnaden mellan modern och postmodern litteratur är flitigt omdebatterad hävdar litteraturvetaren M. Keith Booker att problematiken och den tekniska komplexiteten i Vargas Llosas tidiga verk, som Det gröna huset och Samtal i katedralen, är inslag som är typiska för den moderna romanen. De tidiga romanerna innehåller också ett visst mått av allvar, även det en viktig del av definitionen av modern konstutövning. Vargas Llosas senare romaner, till exempel Pantaleón och soldatbordellen, Tant Julia och författaren, Den sanna berättelsen om kamrat Mayta och El hablador ('Berättaren'), bär tydliga spår av postmodernt skrivande. Dessa har en mycket lättare, farsartad och komisk ton, något som är typisk för postmodernismen. Booker har jämfört två av Vargas Llosas romaner, Det gröna huset och Pantaleón och soldatbordellen, och diskuterar kontrasten mellan modernism och postmodernism som återfinns i författarens verk. Booker påpekar att samtidigt som båda romanerna utforskar ämnen som prostitution och den peruanska militären är den förra gravallvarlig medan den senare är löjligt komisk.
Litteraturvetaren M. Keith Booker menar att Vargas Llosa fulländar tekniken med sammanvävda dialoger i sin roman Det gröna huset. Genom att väva samman två samtal som utspelar sig vid olika tillfällen skapar han illusionen av en återblick. Vargas Llosa använder också denna teknik ibland för att byta miljö genom att väva ihop två samtal som tar plats samtidigt men på olika ställen. Denna teknik, som han började använda mot slutet av sin första roman, Staden och hundarna, är kännetecknande för hans litterära repertoar. Han använder sig dock inte av sammanvävda dialoger på samma sätt i alla romaner. Till exempel används tekniken i Det gröna huset på ett seriöst sätt, för att uppnå en nykter ton och för att fokusera på släktskapet mellan händelser som äger rum vid olika tillfällen och på olika platser, medan samma teknik skapar komiska effekter i Pantaleón och soldatbordellen, där enklare scenbyten används. Denna teknik liknar både Virginia Woolfs sammanflätande av olika karaktärers monologer och Gustave Flauberts kontrapunktiska teknik där han flätar samman samtal med andra händelser, såsom föreläsningar.
Mario Vargas Llosas första litterära förebilder var relativt okända peruanska författare som Martín Adán, Carlos Oquendo de Amat och César Moro. Som ung författare inspirerades han av dessa revolutionära författare för att skapa nya berättarstrukturer och tekniker för att ge en mer samtida, mångfacetterad bild av det urbana Peru. Han sökte en stil som skiljde sig från de traditionella skildringar av landet och landsbygdslivet som blivit berömda genom José María Arguedas, Perus främsta romanförfattare vid den tiden. Vargas Llosa beskrev Arguedas som "ett exempel på en gammalmodig regionalism som redan hade uttömt sina visionära möjligheter". Trots att han inte delade Arguedas intresse för ursprungsbefolkningens situation, beundrade och respekterade Vargas Llosa honom för hans bidrag till den peruanska litteraturen. År 1996 publicerade han också La utopía arcaica ('Den ålderdomliga utopin'), en studie över Arguedas verk.
Vargas Llosa begränsade sig inte till peruansk litteratur, han letade också inspiration utomlands. Två fransmän, existentialisten Jean-Paul Sartre och romanförfattaren Gustave Flaubert, influerade både hans teknik och hans stil. Sartres påverkan är som påtagligast i Vargas Llosas flitiga användning av dialog. Flauberts litterära självständighet (hans romaner går i många fall emot såväl verklighet som moral) är något som väckt Vargas Llosas beundran, och som även kom till uttryck i La orgía perpetua. Flaubert y "Madame Bovary" ('Den eviga orgien. Flaubert och Madame Bovary'), Vargas Llosas studie av Flauberts estetik. I sin analys av den franske författaren ifrågasätter Vargas Llosa litteraturens revolutionära kraft i ett politiskt sammanhang, något som skiljer sig tydligt från hans tidigare syn på "litteratur som en form av uppror".En av Vargas Llosas favoritförfattare, och den som troligen haft störst inflytande på hans skrivande, är amerikanen William Faulkner. Vargas Llosa anser att Faulker är "författaren som fulländade den moderna romanens teknik". Båda använder komplicerade förändringar i tid och berättande i sin litterära stil. Till exempel har handlingen och utvecklingen av huvudpersonen i Staden och hundarna till viss del influerats av Vargas Llosas favoritroman av Faulkner, Ljus i augusti.Förutom studierna av Arguedas och Flaubert har Vargas Llosa skrivit litterär kritik av andra författare som han beundrat, såsom Gabriel García Marquez, Albert Camus, Ernest Hemingway och Jean-Paul Sartre. Målet med hans icke-fiktiva verk har främst varit att visa på hur dessa författare influerat hans skrivande och visa på kopplingen mellan honom själv och de andra författarna. Kritikern Sara Castro–Klarén menar att han inte erbjuder mycket till systematisk analys av dessa författares litterära tekniker. Till exempel fokuserar Vargas Llosa i La orgía perpetua: Flaubert y "Madame Bovary" på förhållandet mellan sin estetik och Flauberts, snarare än att endast diskutera Flauberts egen estetik.
Mario Vargas Llosa anses vara en av de stora latinamerikanska författarna, tillsammans med författare som Octavio Paz, Julio Cortázar, Jorge Luis Borges, Gabriel García Márquez och Carlos Fuentes. Fuentes själv analyserade redan 1971 i boken La Nueva Novela ('Den nya romanen') de positiva influenser som Varga Llosas verk har haft på den latinamerikanska litteraturen. Kritikern Gerald Martin skrev 1987 att Vargas Llosa var "kanske den framgångsrikaste [...och] tveklöst den kontroversiellaste latinamerikanska författaren under de senaste tjugofem åren".Vargas Llosa är känd för sitt journalistiska arbete. Han publicerade i maj 1960 sin första tidningsartikel i nummer 198 av tidskriften Caretas (Lima). Den 25 juli 1977 var det premiär för hans kolumn Piedra de toque, en författares betraktelse över mänskliga angelägenheter. Sedan 1997 publiceras Varga Llosas kolumner varannan vecka i Caretas, liksom i mer än 20 tidningar och tidskrifter i hela västvärlden. Han var också programledare i peruansk teve åren 1980–1982, för kulturmagasinet La torre de Babel ('Babels torn').De flesta av Vargas Llosas verk har översatts till flera språk och nått betydande internationell framgång. Även hans journalistiska arbete har blivit publicerat internationellt, något som relativt få andra latinamerikanska författare lyckats med. Under sin karriär har han skrivit mer än ett dussin romaner och ett antal andra böcker och berättelser, och har i flera decennier varit en tongivande röst inom latinamerikansk litteratur. Han har vunnit flera priser för sitt författarskap, från Premio Leopoldo Alas 1959 och Premio Biblioteca Breve 1962 till Premio Planeta 1993 för Döden i Anderna och Jerusalem Prize 1995. Litteraturkritikern Harold Bloom inkluderade Kriget vid världens ände i sin lista över litterära verk som bör ingå i den västerländska litterära kanonen. Vargas Llosa tilldelades även Miguel de Cervantes-priset 1994, ett av de mest prestigefyllda priserna inom den spanskspråkiga litteraturen, som delas ut till författare "vars arbete har bidragit till att påtagligt berika det spanskspråkiga litterära arvet". Vargas Llosa fick även Irving Kristol Award 2005 från American Enterprise Institute och mottog Harold and Ethel L. Stellfox Visiting Scholar and Writers Award vid Dickinson College 2008. År 2010 tilldelades han Nobelpriset i litteratur för sin "kartläggning av maktens strukturer och knivskarpa bilder av individens motstånd, revolt och nederlag".Flera av Vargas Llosas verk har filmatiserats, bland andra Staden och hundarna och Pantaleón och soldatbordellen (båda i regi av landsmannen Francisco Lombardi), samt Bockfesten som regisserades av Vargas Llosas kusin Luis Llosa.  Tant Julia och författaren blev filmatiserad på engelska som Tune in Tomorrow. Bockfesten har även dramatiserats för teatern av Jorge Alí Triana, en colombiansk pjäsförfattare och regissör.
Svenska översättningar inom parentes med utgivningsår om det skiljer sig från det spanska originalet.
1963 – La ciudad y los perros (Staden och hundarna, översättning Jan Sjögren 1966 och Peter Landelius 2013)
1967 – Los cachorros (Valparna, översättning Annika Ernstson 1978, inkluderar även Los jefes)
1969 – Conversación en la catedral (Samtal i katedralen, översättning Annika Ernstson 1994)
1973 – Pantaleón y las visitadoras (Pantaleón och soldatbordellen, översättning Jan Sjögren 1975)
1977 – La tía Julia y el escribidor (Tant Julia och författaren, översättning Jens Nordenhök 1981)
1981 – La guerra del fin del mundo (Kriget vid världens ände, översättning Jens Nordenhök 1984)
1984 – Historia de Mayta (Den sanna berättelsen om kamrat Mayta, översättning Jens Nordenhök 1987)
1986 – ¿Quién mató a Palomino Molero? (Vem dödade Palomino Molero?, översättning Jens Nordenhök 1989)
1988 – Elogio de la madrastra (Till styvmoderns lov, översättning Annika Ernstson 1992)
1993 – Lituma en los Andes (Döden i Anderna, översättning Annika Ernstson 1998)
1997 – Los cuadernos de don Rigoberto (Don Rigobertos anteckningsböcker, översättning Elisabeth Helms 2000)
2003 – El paraíso en la otra esquina (Paradiset finns om hörnet, översättning Peter Landelius 2003)
2006 – Travesuras de la niña mala (Den stygga flickans rackartyg, översättning Peter Landelius 2007)
2013 – El héroe discreto (Den blygsamme hjälten, översättning Peter Landelius 2014)
1983 – Kathie y el hipopótamoMario Vargas Llosas essäer och journalistik har samlats under titeln Contra viento y marea och givits ut i tre volymer 1983, 1986 och 1990.
Mauricio Rojas, Frihetens flämtande flamma: Mario Vargas Llosas politiska tänkande, Timbro 2010
Den här artikeln är helt eller delvis baserad på material från engelskspråkiga Wikipedia, Mario Vargas Llosa, den 15 oktober 2010.
Alemany, Luis (28 januari 2011), ”En el infierno de Mario” (på spanska), El Mundo, http://www.elmundo.es/elmundo/2011/01/28/cultura/1296206852.html, läst 28 januari 2011 
Armas Marcelo, J. J. (2002) (på spanska), Vargas Llosa, el vicio de escribir, Madrid: Alfaguara, ISBN 84-204-4286-0 .
Boland, Roy; Harvey, Sally (1988) (på engelska), Mario Vargas Llosa: From Pantaleón y las visitadoras to Elogio de la madrastra, Auckland: Antipodas, the Journal of Hispanic Studies of the University of Auckland / VOX/AHS, ISBN 0-9597858-1-7 .
Booker, M. Keith (1994) (på engelska), Vargas Llosa Among the Postmodernists, Gainsville, FL: University Press of Florida, ISBN 0-8130-1248-1 .
Campos, Jorge; Jose Miguel Oviedo (1981) (på spanska), Vargas Llosa y su Guerra del fin del mundo, Madrid: Taurus Ediciones, ISBN 84-306-2131-8 
Castro-Klarén, Sara (1990) (på engelska), Understanding Mario Vargas Llosa, Columbia, SC: University of South Carolina Press, ISBN 0-87249-668-6 .
Cevallos, Francisco Javier (1991), ”García Márquez, Vargas Llosa, and Literary Criticism: Looking Back Prematurely” (på engelska), Latin American Research Review (Latin American Research Review, Vol. 26, No. 1) 26 (1):  266–275, http://www.jstor.org/stable/2503775, läst 6 april 2008 .  (Prenumeration krävs för tillgång online.)
Coca, César (27 augusti 2006), ”30 años después de la ruptura con García Márquez, Vargas Llosa desvela las claves literarias y personales” (på spanska), Hoy, http://www.hoy.es/prensa/20060827/sociedad/anos-despues-ruptura-garcia_20060827.html, läst 16 april 2008 .
Cohen, Noam (29 mars 2007), ”García Márquez’s Shiner Ends Its 31 Years of Quietude” (på engelska), The New York Times, http://www.nytimes.com/2007/03/29/books/29marq.html?_r=1&em&ex=11&oref=slogin, läst 31 mars 2008 .
 Gran Enciclopedia Universal, "Mario Vargas Llosa", "18", Madrid: El Mundo/Espasa Calpe, 2004, s. 11782–11785, ISBN 84-670-1345-1 (spanska)
Dammann, Guy (10 januari 2007), ”Let's hear it for literary feuds” (på engelska), The Guardian, http://www.guardian.co.uk/books/booksblog/2007/jan/10/letshearitforliteraryfeud, läst 7 oktober 2010 .
Fernández, Casto Manuel (1977) (på spanska), Aproximación formal a la novelística de Vargas Llosa, Madrid: Editora Nacional, ISBN 84-276-0383-5 .
Franco, Jean (2002) (på engelska), The Decline and Fall of the Lettered City: Latin America in the Cold War, Cambridge, MA: Harvard University Press, ISBN 0674008421 .
Gussow, Mel (28 mars 2002), ”Lacing his Fiction with History: Vargas Llosa Keeps a Latin American Literary Boom Booming” (på engelska), The New York Times 151 (52071), http://query.nytimes.com/gst/fullpage.html?res=9D03E4DD113BF93BA15750C0A9649C8B63, läst 27 mars 2008 .
Harrison, Kathryn (14 oktober 2007), ”Dangerous Obsession” (på engelska), The New York Times, http://www.nytimes.com/2007/10/14/books/review/Harrison.html, läst 14 april 2008 .
Heawood, Jonathan (24 november 2003), ”Past Master: Review of Mario Vargas Llosa, The Way to Paradise” (på engelska), New Statesman 132 (4665):  55, http://search.ebscohost.com/login.aspx?direct=true&db=a9h&AN=11449072&site=ehost-live, läst 7 april 2008 . (Prenumeration krävs för tillgång online.)
Igartua, Francisco (1998) (på spanska), Huellas de un destierro, Lima: Aguilar, ISBN 9972-00-266-7 .
Kirk, Robin (1997) (på engelska), The Monkey's Paw: New Chronicles from Peru, Amherst, MA: University of Massachusetts Press, ISBN 1558491090 .
Kokotovic, Micha (2007) (på engelska), The Colonial Divide in Peruvian Narrative: Social Conflict and Transculturation, Brighton: Sussex Academic Press, ISBN 1845191846 .
Kristal, Efraín (1998) (på engelska), Temptation of the Word: The Novels of Mario Vargas Llosa, Nashville, TN: Vanderbilt University Press, ISBN 0-8265-1301-8 .
Larsen, Neil (2000), ”Mario Vargas Llosa: The Realist as Neo-liberal” (på engelska), Journal of Latin American Cultural Studies 9 (2):  155–179, doi:10.1080/713679233, http://search.ebscohost.com/login.aspx?direct=true&db=aph&AN=3954729&site=ehost-live . (Prenumeration krävs för tillgång online.)
Lamb, Ruth S (1971), ”El mundo mítico en la nueva novela latino americana” (på spanska) (PDF), Centro Virtual Cervantes (Claremont, CA: AIH Actas IV):  101–108, http://cvc.cervantes.es/obref/aih/pdf/04/aih_04_2_010.pdf, läst 7 april 2008 .
Martin, Gerald (1987), ”Mario Vargas Llosa: Errant Knight of the Liberal Imagination”, i John King (på engelska), Modern Latin American Fiction: A Survey, London: Faber and Faber, s. 205–233 .
Morote, Herbert (1998) (på spanska), Vargas Llosa, tal cual, Lima: Jaime Campodónico .
Mujica, Barbara (March/April 2004), ”Review of Mario Vargas Llosa, The Way to Paradise”, Américas 56 (2):  45, http://search.ebscohost.com/login.aspx?direct=true&db=a9h&AN=12400192&site=ehost-live, läst 8 april 2008 .
Muñoz, Braulio (2000) (på engelska), A Storyteller: Mario Vargas Llosa between Civilization and Barbarism, Lanham, ML: Rowman & Littlefield, ISBN 0-8476-9750-9 .
Navarro, Mireya (23 februari 2003), ”Spring Theater: Political Theater; At the Intersection Of Ruler and Ruled” (på engelska), The New York Times, http://query.nytimes.com/gst/fullpage.html?res=9801E1DC163DF930A15751C0A9659C8B63, läst 19 mars 2008 .
Parker, Emily (23 juni 2007), ”Storyteller: The Famous Novelist on Politics, and How Writing Can Change the Course of History” (på engelska), Wall Street Journal, http://opinionjournal.com/editorial/feature.html?issn=110010248, läst 6 mars 2008 .
Perales Contreras, Jaime (2007), ”Review on Historia de un Deicidio, en obras completas, vol. VI, Tomo I., in Americas Magazine, Organization of American States, July-August, 2007”, Americas, http://findarticles.com/p/articles/mi_go2043/is_4_59/ai_n29360449/ .
Reding, Andrew (1991) (på engelska), Mexico: The Crumbling of the "Perfect Dictatorship", World Policy Journal, våren 1991, 8(2):255-284, http://www.jstor.org/stable/40209208 
Setti, Ricardo A. (1981) (på spanska), Dialogos y Conferencias de Vargas Llosa, Madrid, Spain: Editora Inter Mundo., ISBN 84-86663-01-6 
Shaw, D.L.; Llosa, Mario Vargas (1973), ”Review of Vargas Llosa, García Márquez: historia de un deicidio” (på engelska), The Modern Language Review (Glasgow: The Modern Language Review, Vol. 68, No. 2) 68 (2):  430–431, doi:10.2307/3725901, http://www.jstor.org/stable/3725901, läst 6 april 2008 . (Prenumeration krävs för tillgång online.)
Vargas Llosa, Mario (1993) (på spanska), El pez en el agua: memorias (1. ed.), Barcelona: Seix Barral, ISBN 84-322-0679-2 
Vargas Llosa, Mario (2004), Paradiset finns om hörnet (Ny utg.), Stockholm: Pan, ISBN 91-7263-526-6 
Vargas Llosa, Mario (2006) (på spanska), Diccionario del amante de América Latina, Barcelona: Paidós, ISBN 84-493-1950-1 
Van Delden, Maarten; Grenier, Yvon (2009) (på engelska), Gunshots at the fiesta, Literature and Politics in Latin America (see chap on Vargas Llosa), Tennessee: Vanderbilt University Press / VOX/AHS, ISBN 9780826516336 .
Vincent, Elizabeth (27 augusti 2007), ”Interview with Mario Vargas Llosa” (på engelska), Macleans, arkiverad från ursprungsadressen  den 6 februari 2008, https://web.archive.org/web/20080206001401/http://www.macleans.ca/culture/media/article.jsp?content=20070827_108283_108283, läst 22 mars 2008 .
Williams, Raymond L. (2001) (på spanska), Vargas Llosa: otra historia de un deicidio, Mexico: Taurus, ISBN 968-19-0814-7 .
Zetterholm, Tore (1981) (på swe), Levande litteratur: från Gilgamesj till Bob Dylan, Bra böcker .
