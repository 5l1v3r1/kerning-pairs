
Ulrich Friedrich Wilhelm Joachim von Ribbentrop, född 30 april 1893 i Wesel, död 16 oktober 1946 i Nürnberg, var en tysk nazistisk politiker och diplomat. Han var Tysklands utrikesminister från 1938 till 1945.
Ribbentrop, som blev medlem av NSDAP år 1932, utsågs kort efter Adolf Hitlers maktövertagande i januari 1933 till NSDAP:s särskilde talesman i utrikespolitiska frågor. Han blev samma år medlem av Schutzstaffel (SS) och var från 1940 Obergruppenführer. Han blev även Hitlers utrikespolitiske rådgivare år 1933. År 1935 utnämndes han till befullmäktigad minister och spelade som sådan en nyckelroll i tillkomsten av det tysk-brittiska flottavtalet år 1935 och Antikominternpakten året därpå. Efter att ha tjänat som Tysklands ambassadör i London i ett och ett halvt år utnämndes Ribbentrop till Tysklands utrikesminister i februari 1938. I kraft av detta ämbete undertecknade han Molotov–Ribbentrop-pakten, en vecka innan andra världskriget utbröt. Under kriget spelade han emellertid en mera undanskymd roll.
Efter andra världskriget ställdes Ribbentrop inför rätta inför den Internationella militärtribunalen i Nürnberg och dömdes till döden som huvudkrigsförbrytare.
Joachim von Ribbentrop föddes 1893 i garnisonsstaden Wesel i Rhenprovinsen. Hans far var arméofficeren Richard Ribbentrop (1859–1941) och hans mor var Sophie Hartwig (död 1902). Han hade två syskon, brodern Lothar (1892–1918) och systern Ingeborg (född 1896). Modern dog i tuberkulos år 1902 och tre år senare gifte fadern om sig med Olga-Margarethe von Prittwitz und Gaffron, som tillhörde en markägande adelsätt.I Metz lärde sig den unge Ribbentrop att tala franska. Han utmärkte sig i ridsport och tennis, men var tämligen medioker som skolelev och kom inte att avlägga studentexamen. År 1908 lämnade fadern armén och flyttade med sin familj till skidorten Arosa i Schweiz. Barnen Ribbentrop fick där privatundervisning av både franska och engelska lärare. Hösten 1909 skickade fadern sönerna Joachim och Lothar till England för fördjupade studier i engelska och ett år senare reste de till Kanada. Joachim Ribbentrop arbetade på en bank i Montréal och senare vid byggnadsarbeten på Quebec Bridge. År 1913 deltog han i anläggandet av National Transcontinental Railway. Vid den här tiden drabbades Ribbentrop av tuberkulos och läkare tvingades att avlägsna ena njuren. Ribbentrops allvarliga sjukdom kom senare i livet att prägla hans personlighet genom nedsatt koncentrationsförmåga och depressiva anfall. Ribbentrop återvände till Tyskland för att vila upp sig, men reste inom kort tillbaka till Kanada, där han med hjälp av arvet efter sin mor etablerade sig som vinagent och importör av tyska viner.
I början av augusti 1914 bröt första världskriget ut och Ribbentrop bestämde sig då för att lämna Kanada, som var en brittisk dominion och därmed, från den 4 augusti, låg i krig med Tyskland, för det neutrala USA. Han avreste från New York den 15 augusti med den nederländska ångaren Potsdam. Efter ankomsten till Tyskland tog han värvning och anslöt sig till 12:e kavalleriregementet i Torgau, vid vilket hans morfar hade tjänat. I regementet lärde han bland annat känna greve Wolf-Heinrich von Helldorf. Ribbentrop stred först på östfronten och senare på västfronten, där han 1917 blev sårad och tvingades lämna aktiv tjänst. Han uppnådde graden Oberleutnant. Han anställdes därefter vid försvarsministeriet i Berlin och knöts i april 1918 till det tyska konsulatet i Konstantinopel. Där stiftade Ribbentrop bekantskap med kavalleriofficeren Franz von Papen, som var stabschef vid 4:e turkiska armén. Vid denna tid hyste Tyskland fortfarande förhoppningar om att vinna kriget, även om det med Tyskland allierade Osmanska riket stod inför kapitulation.Den 11 november 1918 skrev Tyskland under vapenstilleståndet på västfronten och tvingades enligt Versaillesfördraget påföljande år ta på sig hela krigsskulden. Ribbentrop tog, i likhet med många andra tyskar, starkt avstånd från detta fördrag och den demokratiska konstitution, som påtvingades Tyskland. År 1919 träffade han Anna Elisabeth "Annelies" Henkell, dotter till sektfabrikanten Otto Henkell, vars företag, Henkell & Co. Sektkellerei, hade blivit den främsta tillverkaren av sekt i Tyskland. Paret gifte sig den 5 juli 1920 och kom med tiden att få tre söner och två döttrar. Hustrun beskrivs som en "Lady Macbeth" som fullkomligt dominerade sin make. Enligt fängelsepsykiatern i Nürnberg, Douglas Kelley, fann Ribbentrop i sin hustru ett moderssubstitut, vilket försatte honom i en emotionell beroendeställning till henne. Diplomaten Reinhard Spitzy, Ribbentrops sekreterare 1936–1938, skrev i sina memoarer att Annelies Ribbentrop vakade på makens steg och påverkade honom helt och hållet – socialt, professionellt och politiskt; hon övertalade sin make att ansluta sig till NSDAP. Enligt Spitzy bestämde hon vilka som skulle få avlägga besök hos maken i hans egenskap av ambassadör. Hon skall även ha krävt att få närvara vid alla viktigare möten. Hasso von Etzdorf, Ribbentrops förbindelseofficer vid OKH, beskrev henne som en "synnerligen ond demon" (tyska "besonders böser Dämon").
Ribbentrop fick överta Henkells kontor i Berlin och grundade 1925 firman Schönberg & Ribbentrop, som blev generalagent för Henkells sekt men även för Pommery och Johnnie Walker. Samma år övertalade han en avlägsen släkting, Gertrud von Ribbentrop (1863–1943), att adoptera honom. Hennes far Karl Barthold von Ribbentrop hade blivit adlad år 1884. Joachim Ribbentrop kunde således lagligen använda prefixet "von" och ändrade sitt namn till Joachim von Ribbentrop, även om han inte blev adlig i ordets heraldiska betydelse. Detta "von" öppnade för Ribbentrop dörrarna till Berlins finare kretsar.Ribbentrops första personliga kontakter med den nazistiska rörelsen ägde rum i juni 1928. Berlins Gauleiter, Joseph Goebbels, hade hållit ett tal i närheten av Wiesbaden och råkade träffa paret Ribbentrop, som besökte makens föräldrahem. Goebbels antecknade den 23 juni 1928 i sin dagbok att han och Ribbentrop hade mycket att samtala om. I riksdagsvalet år 1928 fick NSDAP 2,6 procent av rösterna. Den 24 oktober 1929 ägde Wall Street-kraschen rum och Tyskland pressades att betala tillbaka sina utländska lån. Den tyska ekonomin ansträngdes kraftigt och var nära kollaps; exporten minskade, företag gjorde konkurs och arbetslösheten sköt i höjden. Detta allvarliga läge gynnade Adolf Hitler och NSDAP, som med sin radikala nationalism och antisemitism appellerade till missnöjda tyskar, särskilt inom arbetarklass och medelklass. Vid riksdagsvalen den 14 september 1930 fick NSDAP 18,3 procents stöd och blev näst största parti, efter SPD, som fick 24,5 %.
År 1930 introducerades Ribbentrop för Adolf Hitler av sin tidigare vapenbroder von Helldorf på Hotel Kaiserhof i Berlin. Senare samma år möttes Ribbentrop och Hitler vid en middag hos Victor av Wied och Ribbentrop hyllade Hitlers antikommunistiska budskap och donerade 6 000 riksmark till det nazistiska partiet. Ribbentrop kom att stödja NSDAP och blev den 1 maj 1932 partimedlem. I slutet av maj föll regeringen Brüning och Franz von Papen blev den 1 juni till ny rikskansler. Ribbentrop erbjöd sig då att bli politisk medlare mellan von Papen och Hitler. Förslaget avslogs, men när general Kurt von Schleicher blev rikskansler i början av december 1932, fick Ribbentrop uppdraget att leda förhandlingar mellan von Papen och Hitler avseende en bred politiskt enad front. En rad möten mellan von Papen, Hitler och representanter för president Hindenburg hölls i Ribbentrops villa i Berlinstadsdelen Dahlem. Både von Papen och Hitler ämnade avlägsna von Schleicher från kanslerposten. Den 22 januari 1933 överlade Hitler med von Hindenburgs son Oskar von Hindenburg och denne övertygade senare sin far att utnämna Hitler till ny rikskansler, vilket skedde den 30 januari. Ribbentrop hade spelat en nyckelroll i att föra Hitler till makten. Han åtnjöt huvudparternas förtroende och förmådde hålla förhandlingarna igång när de tycktes vara på väg att stranda.
Ribbentrop var impopulär bland nazistpartiets Alte Kämpfer, "de gamla kämparna", som 1923 hade deltagit i Hitlers ölkällarkupp i München. Ribbentrop sågs som en parveny som hade anslutit sig till NSDAP av opportunistiska skäl. Goebbels skrev i sin dagbok att Ribbentrop hade "köpt sitt namn, gift sig till pengar och svindlat sig till sitt ämbete". För att kompensera för sin impopularitet blev Ribbentrop fanatisk nazist och gav tydliga uttryck för stark antisemitism. Ribbentrop hade under 1920-talet som handelsman i vinbranschen förhandlat med judiska företagare och bankirer och umgåtts med judiska vänner, men när han hade etablerat kontakter med Hitler och NSDAP upphörde han med att umgås med judar. Ribbentrop blev med tiden övertygad om att judarna i Tyskland var "ficktjuvar, mördare och bovar" och att de hade förvärvat sina förmögenheter och sin egendom olagligt.Ribbentrop hade hoppats att bli utnämnd till utrikesminister när Hitler tillkännagav sitt kabinett den 30 januari 1933. Ett av villkoren för Hitlers utnämning till rikskansler var att han behöll Konstantin von Neurath som utrikesminister, vilken hade utnämnts av von Papen i juni 1932. Vid denna tid hade NSDAP ett begränsat inflytande över ministerposterna och det fanns ännu inte plats för det oprövade kortet Ribbentrop.Hitler misstrodde diplomaterna på utrikesministeriet och bad Ribbentrop att för den tyska regeringens räkning rapportera om den politiska utvecklingen i Storbritannien och Frankrike. Han blev 1933 Hitlers utrikespolitiske rådgivare och samma år medlem av SS där han år 1940 blev SS-Obergruppenführer. I april 1934 fick Ribbentrop en officiell position inom tysk politik då han av Hitler utsågs till befullmäktigad för nedrustningsfrågor. Ett av Ribbentrops uppdrag var att övertyga Frankrikes utrikesminister Louis Barthou om Hitlers fredliga avsikter. Ribbentrop blev känd i bredare kretsar när han i juni 1935 förhandlade fram ett tysk-brittiskt flottavtal, vilket innebar att Tyskland tilläts att inneha en flotta som motsvarade en tredjedel av den brittiska. I början av år 1936 låg Hitlers fokus på att besätta Rhenlandet. En tysk remilitarisering av Rhenlandet stred både mot Versaillesfördraget och Locarnofördraget. Ribbentrop ansåg att en tysk inmarsch utgjorde ett farligt vågspel, men rådde Hitler till handling och den 7 mars tågade nitton tyska infanteribataljoner in i Rhenlandet. Flera brittiska politiker i ledande ställning ansåg att Tyskland endast hade återtagit en del av sitt eget territorium och den brittiska opinionen motsatte sig en brittisk militär intervention. Den franska regeringen hotade med militära insatser, men ansåg sig maktlös när den inte fann något stöd hos britterna. Hitler kunde fira sin första stora utrikespolitiska triumf.
I augusti 1934 grundade Ribbentrop Büro Ribbentrop, som senare bytte namn till Dienststelle Ribbentrop, en organisation som fungerade som ett inofficiellt utrikesministerium. Med tiden kom ministeriet att ha omkring 100 anställda, och man lade särskilt fokus på relationerna med Storbritannien. Ribbentrop företog regelbundna resor till London och rapporterade direkt till Hitler. Hitler uppskattade Ribbentrops diplomatiska arbete och försåg Dienststelle Ribbentrop med 20 miljoner Reichsmark ur partiets kassa.
Den 1 augusti 1936 kungjordes Ribbentrops förordnande till ambassadör i London. Hitler hyste fortfarande förhoppningen om en tysk-brittisk allians och förhandlingar om denna blev Ribbentrops huvudsakliga uppdrag. Vid samma tid gav Hitler klartecken till Ribbentrop för en tysk-japansk pakt – Antikominternpakten – som var riktad mot den internationella kommunistiska organisationen Komintern. Genom Antikominternpakten försäkrade sig Japan om Tysklands erkännande av ockupationen av Manchuriet. Följande år anslöt sig Italien till pakten och efter Tysklands angrepp på Sovjetunionen 1941 gick en rad länder med i pakten, däribland Finland, Kroatien och Rumänien.Ribbentrop var dock initialt ovillig att bli ambassadör i London. Han skulle då bli underordnad utrikesminister von Neurath och fruktade att relationen till Hitler skulle påverkas negativt av det. I juni samma år hade statssekreteraren vid utrikesministeriet, Bernhard Wilhelm von Bülow, avlidit och Ribbentrop bad att få efterträda honom. von Neurath hotade med att begära avsked som utrikesminister om Ribbentrop fick denna post och utnämnde istället sin svärson Hans Georg von Mackensen. Hitler ansåg att Ribbentrop behövdes i London för att bereda mark för en tysk-brittisk allians; Ribbentrop försökte förgäves få Hitler att ompröva utnämningen av von Mackensen.Ribbentrop anlände till London i oktober 1936 och fick sitt residens vid Eaton Square i stadsdelen Belgravia. Han hade givit i uppdrag åt Martin Luther, som vid den tiden ägde en flyttfirma, att ombesörja flytten till London och därtill att inreda den nya tyska ambassaden. Luther blev en av Ribbentrops skyddslingar. I sina tysk-brittiska strävanden satte Ribbentrop stort hopp till den brittiske kungen Edvard VIII som hade proklamerat att det var hög tid att försonas med Tyskland. Paret Ribbentrop hade lärt känna kung Edvard VIII innan han uppsteg på tronen och kände även till hans förhållande med den två gånger frånskilda amerikanskan Wallis Simpson. När Edvard VIII i december 1936 tillkännagav att han ämnade gifta sig med Simpson, utlöste detta en politisk kris. Premiärminister Stanley Baldwin avvisade med eftertryck ett giftermål. Ribbentrop lade sig i diskussionerna och talade för ett giftermål och påstod att det fanns risk för ett inbördeskrig mellan kungens anhängare å ena sidan och Baldwins anhängare å den andra. Kungen tvingades att abdikera och Ribbentrop såg då detta som ett personligt misslyckande. Ribbentrop rapporterade till Hitler att judar, reaktionärer och frimurare hade störtat kungen. Flera brittiska politiker stämplade Ribbentrop som en uppblåst och taktlös narr. Även i Tysklands ledning var motståndet mot Ribbentrop stort. Utrikesminister von Neurath, Goebbels och Göring intog en fientlig inställning gentemot Ribbentrop och avfärdade helt hans diplomatiska duglighet.I början av februari 1937 överlämnade Ribbentrop sina kreditivbrev till kung Georg VI och när han gjorde Hitlerhälsningen var han nära att träffa kungen i ansiktet med sin hand. Då Ribbentrop gjorde flera misstag i formella sammanhang, gav brittisk press honom öknamnet "Brickendrop" ("to drop a brick", engelska för att göra en blunder eller ett snedsteg).Ribbentrops huvudsakliga uppdrag bestod i att bedriva förhandlingar och påtryckningar att Storbritannien skulle ansluta sig till Antikominternpakten samt att den brittiska kronan skulle lämna tillbaka de tidigare tyska kolonierna i Afrika. Ribbentrop hade fått Hitlers uttryckliga order att bereda mark för en tysk-brittisk allians, men denna avvisades av britterna. Detta ledde i sin tur till att Ribbentrop med tiden blev avogt inställd till Storbritannien. Han ansåg dock, att Storbritannien inte skulle komma att intervenera mot en framtida tysk hegemoni på kontinenten.
Den 5 november 1937 höll Hitler en hemlig konferens i rikskansliet i Berlin. Vid konferensen, som benämns Hossbachkonferensen efter protokollföraren, överste Friedrich Hossbach, uppmanade Hitler sina militära ledare Werner von Blomberg, Werner von Fritsch, Erich Raeder, Hermann Göring och utrikesminister Konstantin von Neurath att förbereda sig för krig. Ribbentrop var inte närvarande vid konferensen, men två månader senare sände han ett memorandum till Hitler i vilket han menade att Tysklands eftertraktade Lebensraum ("livsrum") i öster endast kunde åstadkommas genom militärt våld. Ribbentrop föreslog, att Antikominternpakten skulle riktas mot Storbritannien och Frankrike och inte mot Sovjetunionen. Ribbentrop hade intentionen att förhindra brittisk och fransk intervention mot Tysklands territoriella utbredning i öst.
I början av år 1938 lät Hitler byta ut ett antal ambassadörer och tjänstemän vid utrikesministeriet; därtill avskedade han utrikesminister von Neurath som inte delade Führerns krigsintentioner. Hitler var i behov av en politiker som var mera villig att förverkliga hans utrikespolitiska planer och utnämnde den 4 februari 1938 Ribbentrop till ny utrikesminister. Hitler benämnde år 1938 som "avgörandets år" och ämnade först annektera Österrike. Hitler rådfrågade Ribbentrop om annekteringen och denne bedömde att Storbritannien inte heller denna gång skulle intervenera. Hitler undanhöll dock från Ribbentrop tidpunkten för annekteringen och sände i början av mars tillbaka honom till London för ett formellt avsked som ambassadör. När Anschluss var under uppsegling, fick Ribbentrop under ett samtal med premiärminister Neville Chamberlain en förfrågan om vad som höll på att hända i Österrike. Ribbentrop ansåg sig inte kunna svara förrän han hade kontaktat Berlin. Ribbentrop försökte förgäves få kontakt med Hitler och fick av Göring den 13 mars veta att Anschluss var ett faktum, då tyska trupper föregående dag hade tågat in i Wien. Ribbentrop hade blivit åsidosatt och bemödade sig nu om att stärka sin utrikespolitiska ställning och visa sin obrottsliga lojalitet gentemot Hitler.Som utrikesminister erbjöds Ribbentrop rikspresidentens dittillsvarande residens i Berlin som tjänstebostad. Som privatbostad använde paret Ribbentrop sin villa i Dahlem i sydvästra Berlin och de ägde även godset Sonnenburg, tre kilometer söder om Bad Freienwalde i Brandenburg. Hustrun Annelies, som hade ambitioner att spela en framträdande roll i kretsen kring Hitler, rådde sin make att förvärva slottet Fuschl i Salzkammergut, beläget omkring 25 kilometer från Führerns Berghof i Obersalzberg. Slottet anskaffades på ett orättmätigt vis då Ribbentrop gav slottets ägare ett bud på egendomen, som denne dock avvisade. Kort därefter greps ägaren och fördes till Dachau, där han även avled.
Den 3–10 maj 1938 avlade Adolf Hitler tillsammans med bland andra Ribbentrop ett officiellt statsbesök i Italien för överläggningar med Benito Mussolini. Ribbentrop insisterade på en särskild militär allians med Italien och tog upp saken flera gånger med sin italienske kollega, Galeazzo Ciano. När Ciano tvekade inför Ribbentrops förslag, blev den senare alltmer påflugen, vilket irriterade både Ciano och Mussolini. Senare antecknade Ciano i sin dagbok Mussolinis påstående att Ribbentrop verkade ha en liten hjärna. Ribbentrop återvände till Rom på egen hand i oktober samma år för att ånyo försöka övertala Mussolini att ingå en militär allians med Tyskland. Vid detta besök bemöttes Ribbentrop med ovilja och misstänksamhet från Mussolini och Ciano och hans förslag förkastades.
I mars 1938 etablerade Ribbentrop nära kontakt med Sudetendeutsche Partei och dess ordförande Konrad Henlein. Hitler tänkte annektera Sudetområdena med dess tyska minoritetsbefolkning till Tyska riket under parollen "Heim ins Reich" ("Hem till riket"). Förhandlingarna mellan Hitler och Neville Chamberlain strandade men återupptogs genom Benito Mussolinis medling. I slutet av september 1938 undertecknades Münchenöverenskommelsen, vilken bland annat innebar att Tjeckoslovakien tvingades att avträda Sudetlandet till Tyskland. På Ribbentrops initiativ sändes diplomaten Edmund Veesenmayer till Tjeckoslovakien för att söka förmå slovakiska politiker att utropa Slovakiens självständighet. Veesenmayer gjorde klart för de ledande slovakiska politikerna att Tyskland annars skulle besätta en del av Slovakien och låta Ungern annektera övriga slovakiska områden. Den 9 mars 1939 tågade tjeckiska trupper in i Slovakien och avsatte dess autonoma regering och premiärministern Jozef Tiso. Hitler tappade då tålamodet och bjöd in Tiso till Berlin för att uppmana honom att omedelbart utropa Slovakiens oavhängighet. Tiso sammankallade det slovakiska parlamentet, som den 14 mars röstade för självständighet. Tiso återinsattes som premiärminister, denna gång för den oberoende staten Slovakien. Den nybildade staten kom under Tysklands beskydd och blev med tiden i flera avseenden en tysk vasallstat. Vid en konferens med president Emil Hácha den 14 mars tvingade Hitler och Ribbentrop honom att gå med på en tysk invasion av det tjeckiska territoriet. Dagen därpå tågade tyska trupper in i Prag och de tjeckiska områdena ombildades genom en lag, undertecknad av Ribbentrop, till riksprotektoratet Böhmen-Mähren.
Efter inmarschen i Prag vände Hitler sina blickar mot Polen. Sedan 1919 var Fria staden Danzig och Ostpreussen avskilda från huvuddelen av Tyska riket genom den polska korridoren, det landområde som gav Polen förbindelse med Östersjön. Ribbentrop förmedlade Hitlers krav till polackerna: en exterritoriell landförbindelse med Ostpreussen och särskilda regler för den tyska minoritetsbefolkningen i Polen. Den polska regeringen avvisade de tyska kraven och en konflikt började skönjas. Ribbentrop, som i likhet med Hitler fruktade ett tvåfrontskrig, gav sin sakkunnige i östfrågor, diplomaten Peter Kleist, i uppdrag att sondera möjligheterna för en pakt med Sovjetunionen. I mitten av april 1939 underrättades Hitler om att Stalin inte såg de båda staternas ideologiska skiljaktigheter som något hinder för ett fördjupat samarbete. I maj ersatte Stalin utrikesministern Litvinov med Molotov, då han ansåg att Litvinov var alldeles för västvänlig och att Molotov skulle ge Sovjet större handlingsfrihet i förhandlingarna med Tyskland.I slutet av juli 1939 inleddes de egentliga förhandlingarna mellan Tyskland och Sovjetunionen. Stalin ansåg att ett ekonomiskt avtal var en förutsättning för ett politiskt. Ett tysk-sovjetiskt ekonomiskt avtal slöts den 19 augusti och innebar att Tyskland skulle erhålla råvaror mot bland annat militär utrustning. Fyra dagar senare, den 23 augusti, undertecknade Ribbentrop och Molotov ett ömsesidigt nonaggressionsavtal i Moskva. Pakten, som kallas Molotov–Ribbentrop-pakten efter dess undertecknare, innebar ömsesidig neutralitet i det fall endera staten skulle anfallas av tredje part. Pakten innehöll även ett hemligt tilläggsprotokoll där Sovjetunionen tillerkändes särskilda intressen i Finland, Estland, Lettland, Bessarabien och Polens östra områden, medan Tyskland tilldelades Litauen och västra Polen. Ribbentrop flög tillbaka till Tyskland och hyllades av Hitler som "en andre Bismarck".Den 25 augusti slöt Storbritannien ett avtal med Polen om militärt bistånd i händelse av krig. Den brittiske ambassadören i Tyskland, Nevile Henderson, hade dittills förespråkat eftergiftspolitik, men han meddelade Hitler att britternas tålamod nu var slut. Den 27 augusti försäkrade Neville Chamberlain Hitler att Storbritannien skulle intervenera militärt vid ett tyskt anfall mot Polen. Den 30 augusti träffades Henderson och Ribbentrop på utrikesministeriet i Berlin för förhandlingar. Ribbentrop krävde, att en befullmäktigad representant för den polska regeringen skulle infinna sig vid förhandlingsbordet under natten till den 31 augusti. Om detta inte skedde, skulle inte Tyskland kunna göras ansvarigt för konsekvenserna. Inför Henderson påpekade Ribbentrop därtill att Polen – inte Tyskland – var den aggressiva parten. Henderson anklagade då Tyskland för sabotagehandlingar vid den polska gränsen, varvid Ribbentrop skrek att det var en lögn. Enligt tolken Paul Schmidt blev ordväxlingen alltmer hätsk och båda diplomaterna ställde sig upp och fräste åt varandra. I detta ögonblick trodde Schmidt att det skulle komma till handgripligheter mellan Henderson och Ribbentrop. Situationen lugnade dock ner sig, men Ribbentrop talade fortsatt nedlåtande åt Henderson som kort efter midnatt återvände till den brittiska ambassaden.Den 1 september 1939, en dryg vecka efter ingåendet av pakten, anföll Tyskland Polen och sedan Storbritannien och Frankrike hade förklarat Tyskland krig, var andra världskriget ett faktum.
Ribbentrop hade spelat en avgörande roll i det diplomatiska spelet inför angreppet på Polen och närvarande vid alla Hitlers militära överläggningar rörande planerandet av anfallskrig. Under år 1940 utarbetade han utrikesministeriets officiella memoranda beträffande anfallen på Norge och Danmark samt Nederländerna och ansträngde sig särskilt om att i skrift rättfärdiga dessa krigsföretag för omvärlden.Den 27 september 1940 undertecknades i Berlin den så kallade Tremaktspakten mellan Tyskland, Italien och Japan. Undertecknade gjorde Ribbentrop, Italiens utrikesminister Galeazzo Ciano och Japans ambassadör Saburō Kurusu. Pakten kompletterade Antikominternpakten genom att de undertecknande staterna skulle ge varandra militärt stöd i händelse av krig. Pakten var även menad att överbrygga den spricka som hade uppstått i de diplomatiska förbindelserna mellan Japan och Tyskland i och med Molotov–Ribbentrop-pakten år 1939. Efter 1940 avtog Ribbentrops inflytande över Tysklands utrikespolitik, då Hitlers intresse för diplomati svalnade. Enligt den brittiske historikern Ian Kershaw fanns det inte någon utrikespolitik att bedriva.I maj 1941 deltog Ribbentrop i en konferens där Hitler och Ion Antonescu diskuterade Rumäniens deltagande i anfallet på Sovjetunionen, Operation Barbarossa. Ribbentrop konsulterade Alfred Rosenberg, riksminister för de ockuperade områdena i öst, om den politiska exploateringen av Sovjetunionens territorium. I juli 1941, en månad efter igångsättandet av Operation Barbarossa, uppmanade Ribbentrop Japan att anfalla Sovjetunionen.
Fram till våren 1941 löste Tyskland "den judiska frågan" främst genom tvångsemigration, men i och med Operation Barbarossa ändrades lösningen från emigration till utrotning. Efter de framryckande tyska arméerna följde särskilda mobila insatsgrupper, Einsatzgruppen, vars manskap hade givits order att mörda judar, partisaner, politiska kommissarier och övriga för nazisterna misshagliga personer. Utrikesministeriet under Ribbentrops ledning var djupt involverat i genomförandet av massmorden. Ribbentrops representant i Serbien, Felix Benzler, rapporterade i september 1941 att SS hade tagit omkring 8 000 judar som gisslan och hotade att arkebusera dem som vedergällning för partisanattacker. Benzler uppmanade Ribbentrop att släppa dem för att finna en fristad i Rumänien, men Ribbentrop överlämnade ärendet åt SS-generalen Reinhard Heydrich. Drygt 2 000 av judarna massakrerades i närheten av Topola, medan de övriga sändes till koncentrationslägret Sajmište, där de gasades ihjäl. Ribbentrop fick kontinuerligt rapporter om insatsgruppernas mordiska aktiviteter och deportationerna av judar från Tyska riket och riksprotektoratet Böhmen-Mähren. Som utrikesminister hade Ribbentrop full kännedom om nazisternas folkmord på de europeiska judarna.Den 20 januari 1942 hölls den så kallade Wannseekonferensen i sydvästra Berlin. Vid konferensen, som leddes av Heydrich, beslutades det hur "den slutgiltiga lösningen av judefrågan" administrativt och logistiskt skulle genomföras. Martin Luther, som föregående år hade utnämnts till understatssekreterare vid utrikesministeriet, representerade Ribbentrop. Luther fick efter konferensen i uppgift att organisera utrikesministeriets delaktighet i förintelsen och sträva efter andra staters intresse att deportera judar till förintelselägren. Luther ansåg dock, att Ribbentrop var oduglig som utrikesminister och ville få honom avsatt. Luther tog hjälp av Walter Schellenberg, chef för Sicherheitsdiensts utrikesavdelning, som i sin tur kontaktade Himmler. Denne var ovillig att officiellt ifrågasätta Ribbentrop, som åtnjöt Hitlers förtroende. Schellenberg hade kommit över en medicinsk journal vars innehåll gjorde gällande att Ribbentrops långvariga njurproblem hade påverkat hans mentala tillstånd. Schellenberg uppmanade Himmler att öppet kritisera Ribbentrop, men Himmler avstod. När Luthers konspiration kom till Ribbentrops kännedom, krävde han av Hitler att Luther och hans medhjälpare skulle avrättas för förräderi. Hitler lät internera Luther i koncentrationslägret Sachsenhausen som så kallad "privilegierad fånge".I februari 1943 uppmanade Ribbentrop den italienska regeringen att intensifiera deportationerna av judar från den italienska ockupationszonen i sydöstra Frankrike. Under kriget opponerade sig Ribbentrop inte en enda gång mot Himmlers och SS:s utrotningspolitik.
I april 1945 närmade sig Röda armén den tyska huvudstaden. Ribbentrop och hans familj lämnade godset Sonnenburg och reste till Berlin. Ribbentrop skickade hustrun och barnen till Rhenlandet och hade själv ett sista möte med Hitler i bunkern under Rikskansliet. Ribbentrop uppgav i senare förhör att Hitler var helt uppgiven och beordrade honom att lämna Berlin och ta sig till de brittiska styrkorna i nordvästra Tyskland för att få till stånd en engelsk-tysk allians mot de ryska bolsjevikerna. Den 30 april 1945 begick Hitler och hans nyblivna hustru Eva Braun självmord. Dagen före sin död hade Hitler dikterat sitt politiska testamente, i vilket han utnämnde storamiral Karl Dönitz till sin efterträdare som statsöverhuvud. Österrikaren Arthur Seyss-Inquart utnämndes till ny utrikesminister och sidsteppade således Ribbentrop. När testamentets innehåll kom till Ribbentrops kännedom, reagerade han hysteriskt:
Ribbentrop reste till Flensburg där Dönitz hade installerat sitt högkvarter för att försöka förhandla med denne om utrikesministerposten. Dönitz, som ansåg att Ribbentrop var en idiot, var helt avvisande. Ribbentrop gick då under jorden och sökte skydd i Hamburg, där han den 14 juni greps av allierade soldater. Ribbentrop fördes till krigsfångelägret Camp Ashcan i Mondorf-les-Bains i Luxemburg tillsammans med en rad andra tyska politiker och militärer, bland andra Hermann Göring, Alfred Rosenberg, Dönitz, Alfred Jodl och Wilhelm Keitel. I mitten av augusti 1945 fördes de till Nürnberg i avvaktan på att rättegången inför den internationella militärtribunalen skulle inledas.
Inför den internationella militärtribunalen anklagades Ribbentrop enligt samtliga fyra åtalspunkter: planerande av anfallskrig, brott mot freden, krigsförbrytelser och brott mot mänskligheten. Åklagarsidan hade lagt särskilt stor vikt vid Ribbentrops höga ställning i Nazityskland. Han hade varit närvarande vid många av Hitlers betydande konferenser och hade deltagit i samtliga angreppsplaner från invasionen av Polen 1939 till anfallet mot Sovjetunionen 1941. Ribbentrop bedyrade inför rätten att han alltid hade strävat efter fredlig samexistens med Storbritannien och alltid beundrat britterna och fransmännen. Bevisningen mot detta var dock mycket omfattande. Därtill vittnade Göring om att Ribbentrop var missnöjd med Münchenavtalet i september 1938, då Ribbentrop hade velat ha krig. Den italienske utrikesministern Cianos dagbok vittnade om Ribbentrops krigsvilja; i augusti 1939 hade Ciano frågat Ribbentrop om Tyskland krävde den polska korridoren eller Danzig. Ribbentrop svarade: "Vi vill ha krig". I sitt slutanförande inför tribunalen den 31 augusti 1946 kommenterade Ribbentrop pakten med Sovjetunionen och menade att Stalin helt hade uteslutit en fredlig lösning på den tysk-polska konflikten. Ribbentrop beskrev pakten med Sovjetunionen som ett vänskapsavtal.Ribbentrop avrådde dock Hitler från att angripa Sovjetunionen. Den 28 april 1941 sände han ett memorandum till Hitler och förklarade att ett krig mot Sovjetunionen "skulle kosta mer än det skulle smaka". Om Tyskland anföll Sovjetunionen skulle det stärka britternas stridsmoral och till dem sända en signal om att Tyskland slutgiltigt givit upp förhoppningarna om en invasion av de brittiska öarna.Åklagarna kunde bevisa att Ribbentrop även hade medverkat i den brottsliga politik, som företagits i de av Tyskland ockuperade områdena. I Nürnberg framkom det att han hade undertecknat lagen om upprättandet av riksprotektoratet Böhmen-Mähren och likaså givit order om deportationer av judar därifrån. Ribbentrop hade förordat lynchning av allierade flygare som hade skjutits ned över Tyskland. Ribbentrop bedyrade att han inte hade haft kontroll över alla brott som begicks, och att det var Hitler som hade haft det stora ansvaret och fattat alla viktiga beslut. Ribbentrop förnekade även att han själv skulle ha haft kännedom om koncentrationslägrens existens. Han påstod sig inför Hitler ofta ha uttryckt en avvikande åsikt och försökt påverka denne. Vid rättegången framkom det dock inte några bevis för detta, förutom att han hade ifrågasatt Operation Barbarossa. I sitt försvar inför domstolen förblev han trogen Führern, men hävdade samtidigt att han opponerat sig mot judeförföljelserna och Tysklands aggressiva expansionspolitik som ledde till världskrig. Under korsförhöret kunde åklagaren lägga fram en rad skriftliga dokument som bevisade motsatsen.Domstolen ansåg Ribbentrop skyldig enligt samtliga fyra åtalspunkter och dömde honom till döden genom hängning. Den 15 oktober 1946, dagen före avrättningen, avfattade Ribbentrop ett avskedsbrev till sin hustru. Han skrev bland annat:
Den amerikanske psykiatern Leon Goldensohn utsågs till fängelsepsykiater i Nürnberg efter andra världskrigets slut. Från januari till juli 1946 övervakade han den psykiska hälsan hos de tjugoen män som stod åtalade inför den internationella militärtribunalen. Han noterade även deras kroppsliga besvär. Goldensohn intervjuade även några av åklagarsidans och försvarets vittnen. För Goldensohn uppgav Ribbentrop att han brottades med sin inställning till Hitler. Han undrade om Hitler hade känt till de skändligheter som pågick och om han gjorde det, hur han kunde ha låtit dem pågå? Ribbentrop talade om sina första möten med Hitler och beskrev att denne utstrålade "diktatorisk makt och charm". Enligt Ribbentrop hade Hitler alla sina ministrar och medhjälpare helt i sin hand och Ribbentrop hävdade att han inte hade känt till något om Hitlers planer förrän de hade satts i verket. Ribbentrop menade, att Hitler kunde vara mycket trevlig mot honom, men att han plötsligt kunde kritisera honom och anklaga honom för att vilja förråda honom. Ribbentrop framställde sig som Hitlers trognaste anhängare och att han blev djupt sårad av Hitlers beskyllningar.Ribbentrop berörde den chock han drabbades av när fadern avled 1941. Fadern var hans närmaste vän och Ribbentrop blev i sin sorg deprimerad, ett tillstånd som han antog att han fortfarande befann sig i under rättegången i Nürnberg. När Ribbentrop greps i mitten av juni 1945, ville han begå självmord. Han blev dock kroppsvisiterad och då fann den brittiska militärpolisen hans giftkapsel. Goldensohn frågade om han fortfarande umgicks med självmordstankar. Ribbentrop svarade nekande och sade att han var tvungen att ta sitt ansvar. Han påstod dock, att han som utrikesminister saknade makt eftersom Tredje riket var en diktatur.
Sedan Hermann Göring begått självmord några timmar före avrättningen var Ribbentrop den förste dödsdömde att avrättas natten till den 16 oktober 1946. Efter att ha eskorterats de tretton trappstegen till snaran frågade man efter hans sista ord. Ribbentrop yttrade:
Efter en kort stund öppnade bödeln falluckan under Ribbentrop. Flera samstämmiga rapporter, däribland Storbritanniens officiella, vittnade om att Ribbentrops avrättning fallerade. Istället för att bryta hans nacke och därmed döda honom omedelbart ströps han långsamt. Han förklarades död cirka 20 minuter efter att falluckan öppnats. Flera av de dödsdömda kom att strypas till döds. Detta berodde på att bödeln vid utformningen av snara och galge inte hade beaktat att dessa män hade gått ned avsevärt i vikt under den långa häktningstiden.År 1953 publicerade Annelies von Ribbentrop sin makes memoarer, Zwischen London und Moskau, vilka han hade författat under sin internering i Nürnberg.
I den amerikanska propagandafilmen Mission to Moscow från 1943 spelas Ribbentrop av Henry Daniell.
Henryk Borowski spelar Ribbentrop i den polska filmen Epilogue at Nürnberg från 1971.
Geoffrey Toone gestaltar Ribbentrop i den brittiska TV-filmen The Death of Adolf Hitler från 1973.
Kosti Klemelä gestaltar Ribbentrop i den finska TV-filmen Sodan ja rauhan miehet från 1978.
I den jugoslaviska TV-filmen Slom från 1979 spelas Ribbentrop av Demeter Bitenc.
Anton Diffring spelar Ribbentrop i den amerikanska TV-serien Krigets vindar från 1983.
I den amerikansk-jugoslaviska TV-serien Mussolini: The Untold Story från 1985 spelas Ribbentrop av Richard Kane.
John Woodvine spelar Ribbentrop i den brittiska TV-filmen Countdown to War från 1989.
I den kanadensisk-amerikanska TV-filmen Nuremberg från 2000 spelas Ribbentrop av Benoît Girard.
Ivaylo Geraskov gestaltar Ribbentrop i den brittiska dokumentären Nuremberg: Nazis on Trial från 2006
”Biographie: Joachim von Ribbentrop, 1893–1946” (på tyska). Deutsches Historisches Museum. Arkiverad från originalet den 24 oktober 2012. https://www.webcitation.org/6Bf0ifdtn?url=http://www.dhm.de/lemo/html/biografien/RibbentropJoachim/index.html. Läst 24 oktober 2012.
Bloch, Michael (2003) (på engelska). Ribbentrop. London: Abacus. ISBN 978-0-349-11515-3 
Davidson, Eugene (1997) [1966] (på engelska). The Trial of the Germans. Columbia, Missouri York: University of Missouri Press. ISBN 0-8262-1139-9 
Eberle, Henrik; Uhl, Matthias (2006). Hitler: Stalins hemliga dossier. Stockholm: Prisma. ISBN 91-518-4592-X 
Goldensohn, Leon (2005). Nürnbergrättegången: samtal med vittnen och anklagade. Stockholm: Fahrenheit. ISBN 91-975262-8-2 
Johansson, Alf W. (2006). Den nazistiska utmaningen: aspekter på andra världskriget (6). Stockholm: Prisma. ISBN 91-518-4677-2 
Kershaw, Ian (2012) (på engelska). Slutet: Hitlers Tyskland 1944–1945. Stockholm: Bonniers. ISBN 978-91-0-012635-3 
Klee, Ernst (2007) (på tyska). Das Personenlexikon zum Dritten Reich (2. Aufl.). Frankfurt am Main: Fischer Taschenbuch Verlag. sid. 494. ISBN 978-3-596-16048-8 
Linder, Jan; Lundberg, Lennart (2007). Hitlers vasaller och Sverige: Göring, Himmler och Ribbentrop. Stockholm: CKM. ISBN 978-91-7040-065-0 
MacDonogh, Giles (2008) (på engelska). After the Reich: The Brutal History of the Allied Occupation. London: John Murray. ISBN 0-465-00338-9 
Mahoney, William M. (2011) (på engelska). The History of the Czech Republic and Slovakia. Santa Barbara, California: Greenwood. ISBN 978-0-313-36305-4 
Phelps, Shirelle (2001) (på engelska). World of Criminal Justice: N–Z. Farmington Hills, Michigan: Gale Group. ISBN 0-7876-5073-0 
Pätzold, Kurt; Weißbecker, Manfred (1999) (på tyska). Stufen zum Galgen: Lebenswege vor den Nürnberger Urteilen. Leipzig: Militzke. ISBN 3-86189-163-8 
Ribbentrop, Annelies von (1962) (på tyska). "Verschwörung gegen den Frieden": Studien zur Vorgeschichte des Zweiten Weltkrieges. Leoni am Starnberger See: Druffer-Vlg. Libris 267908 
Roberts, Geoffrey (2012) (på engelska). Molotov: Stalin's Cold Warrior. Washington, D.C.: Potomac. ISBN 978-1-57488-945-1 
Sigmund, Anna Maria (2004). ”Annelies von Ribbentrop”. Nazisternas kvinnor III. Lund: Tiedlund. ISBN 91-88800-16-4 
Smith, Gene (1989). Den svarta sommaren: upptakten till andra världskriget. Stockholm: Legenda. ISBN 91-582-1417-8 
Söderberg, Per (2004). Andra världskriget: en uppslagsbok om bakgrund, förlopp och efterspel. Malmö: Nationalencyklopedin. Libris 9600235. ISBN 91-974661-9-0 
 Trial of the Major War Criminals before the International Military Tribunal. Nuremberg 14 November 1945 – 1 October 1946, "I", Nuremberg: International Military Tribunal, 1947 
 Trial of the Major War Criminals before the International Military Tribunal. Nuremberg 14 November 1945 – 1 October 1946, "X", Nuremberg: International Military Tribunal, 1947 
 Trial of the Major War Criminals before the International Military Tribunal. Nuremberg 14 November 1945 – 1 October 1946, "XXII", Nuremberg: International Military Tribunal, 1948 
Tusa, Ann; Tusa, John (1987). Nürnbergprocessen. Stockholm: Legenda. ISBN 91-582-1070-9 
Watt, Donald Cameron (1989) (på engelska). How War Came: The Immediate Origins of the Second World War, 1938–1939. London: Heinemann. ISBN 0-434-84216-8
Weitz, John (1992) (på engelska). Hitler's Diplomat: Joachim von Ribbentrop. London: Weidenfeld & Nicolson. ISBN 0-297-81157-6

Joel Gustaf Pettersson, född 8 juni 1892 i Lemland, död 5 januari 1937 i Finström, var en åländsk författare och konstnär. I sina målningar och i sin dialektpräglade prosa och dramatik skildrade han den åländska landsbygden under 1900-talets första årtionden. Trots att bara en liten del av hans verk publicerades under hans livstid, räknas han idag som en av de mest betydelsefulla åländska författarna. Hans måleri, som har betecknats som modernistiskt och expressionistiskt, uppmärksammades tidigare än hans litterära verk.
Joel Pettersson föddes i Norrby i Lemlands socken på Åland på det halva hemmanet Mickels. Hans föräldrar var bönder och kom från Föglö i Ålands skärgård. Fadern, som var några år över femtio när Joel Pettersson föddes, var en så kallad kodoktor, som ibland också behandlade sina grannar med åderlåtning och annan folkmedicin. Pettersson levde större delen av sitt liv i barndomshemmet. Barndomen och särskilt tonåren är ett centralt tema i hans författarskap, särskilt i Måndagsmorgon, en lång berättelse om konfirmationen. I berättelsen finns, liksom i flera andra av Petterssons berättelser, inslag som kan tolkas som homoerotiska. Dessa inslag har ofta ansetts som självbiografiska, vilket är särskilt rimligt när Pettersson skriver om sina obesvarade känslor för den verklige och namngivne barndomsvännen Elis Eriksson, men vad man rent konkret vet om Joel Petterssons sexualitet är inte mycket. I sin biografi över Pettersson (Pojken och den gråa byn) kommenterar dock Valdemar Nyman ett av Petterssons brev till väninnan Ada Henriksson, där det enligt Nyman framgår att man i Petterssons bekantskapskrets under studietiden i Åbo ägnat sig "åt förbjudna fröjder'". I samma bok återges också en kommentar från Joels ungdomsvän Elis Friman: "Joel var nog avvikande och man var inte så upplyst då i sådana saker som nu."
Under Petterssons barndom vistades ofta konstnärer på Åland som sommargäster, och den begåvade bondpojken Pettersson uppmärksammades tidigt av konstnären Victor Westerholm, som förestod Finska Konstföreningens ritskola i Åbo, dit Joel skickades 1913. Han studerade i Åbo i drygt fyra terminer. Svårigheter med att underordna sig den traditionella undervisningen och vantrivsel i stadsmiljön framställs i hans förmodat självbiografiska texter som orsaker till att han avbröt studierna och återvände hem till Åland, där han sedan en äldre halvbror emigrerat till Amerika och en yngre bror dött till sjöss 1916, blivit den som skulle ta över gården. Man vet att han fick ett relativt gott betyg från ritskolan med vitsordet "nöjaktig" i anatomi, teckning och perspektivlära och ett intyg därifrån talar om "goda framsteg.
Efter återkomsten till Åland slutade Joel Pettersson i stort sett måla, men blev i stället involverad i den lokala ungdomsföreningen, som på landsbygden på den här tiden var en viktig kulturell och politisk institution som ofta uppfattades stå för något modernt och upplyst, i motsats till kyrkan och bondesamhället. Han blev framför allt engagerad i teaterarbetet och det var för amatörteatern på ungdomslokalen Valborg i Lemland han skrev sina pjäser. Han medverkade också som skådespelare och regissör i uppsättningar av andras pjäser, som August Blanches Herr Dardanell och hans upptåg på landet och liknande pjäser. För professionell teater uttryckte han i sina texter närmast förakt och han lade stor vikt vid att hans pjäser var skrivna på dialekt.
År 1917 fick Pettersson kontakt med Werner Eker, som han sedan brevväxlade med många år. Eker uppmuntrade hans skrivande (även om Eker i sina brev var kritisk till Pettersons dialektala stil och rådde honom skriva på högsvenska) och tog in några av hans kortare berättelser i tidskriften Åländsk odling, som han var redaktör för. Dessa berättelser, samt några enstaka berättelser publicerade i Ålandstidningen, och hans bidrag till den kortlivade tidningen Ålands Nyheter, där hans vän Birger Bondestam var redaktör, var de enda verk av Pettersson som publicerades under hans livstid. Pettersson skrev dock kontinuerligt prosa tills jordbruket tog mer och mer av hans tid, allteftersom föräldrarna blev äldre. Efter 1920 såkrev han inte någon dramatik och bara något litet i övrigt. Det finns nästan inget av hans penna efter 1921. Förklaringen kan vara att ungdomsföreningen tröttnat på hans pjäser. När föräldrarna avled 1928, sålde han sina djur och stor del av jordbruksmarken. Han började måla igen och gav enmansföreställningar, där han "ritade och berättade".
Efter föräldrarnas död försökte Pettersson försörja sig på hönsuppfödning, men misslyckades, och hans ekonomi blev allt sämre, tills han blev tvungen att sälja gården till en granne. Hans psykiska hälsa försämrades också, även om han temporärt hämtade sig från ett självmordsförsök, och han kom under denna period att förstöra delar av sin egen produktion. I mars 1936 intogs han i nedgånget tillstånd under diagnosen schizofreni på Grelsby mentalsjukhus. Samma år ställdes en del av hans tavlor ut på för första gången och fick positiva recensioner i pressen, där bland andra den svenske konstnären Rikard Lindström kallade Pettersson utställningens största begåvning. Flera tavlor såldes, bland annat en till Åbo konstmuseum, och många av de tavlor som idag återfinns i Ålands konstmuseums samling. När framgångarna började komma var Joel Pettersson dock redan gravt psykiskt sjuk. Han avled på Grelsby mentalsjukhus av en infektion den 5 januari 1937.
Joel Pettersson litterära kvarlåtenskap skänktes till Ålands museum av Werner Eker. I början av 1970-talet sammanställde författaren Valdemar Nyman fyra böcker med prosa ur den omfattande samlingen manuskript: Jag har ju sett 1972, Eldtände 1973, Frifågel 1974 och Hallonskogen 1975. Kritiken var positiv. "En betydande svenskspråkig författare har trätt fram ur total obemärkthet 35 år efter sin död", skrev Rune Johansson i Dagens Nyheter den 1 mars 1973. Nyman skrev senare (1977) biografin Pojken och den gråa byn, i vilken utdrag ur Petterssons verk ingick.
År 1992 höll Ålands museum en jubileumsutställning om Pettersson och hans konst, och samma år publicerades Ralf Svenblads utgåva av en berättelse av Pettersson, Pojken som fantasin skenade bort med. Svenblad har fortsatt arbeta med Petterssons manuskript och Måndagsmorgon från 2004 återger den längre sammanhängande berättelse om en pojkes konfirmation som bara delvis fanns med i Nymans utgåvor. Svenblad har även sammanställt en samling kortare berättelser i Till alla, alla, alla... (2002), medverkat till en barnbok, Knollan En kosaga, efter en berättelse av Joel Pettersson och med illustrationer av Jonas Wilén, samt katalogiserat Petterssons efterlämnade verk i sin Katalog över Joel Petterssons manuskriptsamling i Ålands Landskapsarkiv (1987). 2009 utgavs Teaterstycken I, en samling med sex av Joel Pettersons pjäser, redigerad av Svenblad.Joel Pettersson har efter sin död blivit föremål för flera artiklar, essäer och akademiska uppsatser och Joel, en opera om hans liv med libretto av Lars Huldén och musik av Nikolo Kotzev, hade urpremiär i Mariehamn 24 juli 2009. Petterssons egna pjäser har efter hans död satts upp vid många tillfällen, också utanför Åland. Ett Joel Pettersson-sällskap var under en period verksamt på Åland.
Mycket av Petterssons prosa kan betecknas som delvis sammanhängande noveller, där den självbiografiska figuren Pojken ofta förekommer, men en del av hans texter är skrivna direkt i jagform. Pettersson beklagade sig över att han inte kunde slutföra någon längre berättelse, utan att de korta historierna alltid trängde sig på. I hans efterlämnade manuskriptsamling finns det dock längre sammanhängande texter som Måndagsmorgon, som oredigerad är på 400 foliosidor och Redbarhet varar längst på 150, ett manus Pettersson hade allvarliga planer på att få utgivet och som redigerat av Nyman delvis ingår i Frifågel.Joel Petterssons berättelser utspelar sig vanligen i den samtida åländska bondemiljön, men en del har mer allegorisk, sagoliknande karaktär. I hans texter finns få referenser till författare han läst och påverkats av, men Selma Lagerlöf kan ha varit en. Det har spekulerats i att han kan ha läst Nietzsche och att han påverkats av Bibeln, framför allt av Gamla Testamentets språk, är tydligt. Flertalet berättelser är skrivna på dialekt, vilket var ett högst medvetet drag, för Pettersson kunde också skriva på en formell högsvenska.
Joel Petterssons prosa fokuserar på teman som pubertet, utanförskap och intolerans, och riktar med grov satir kritik mot allmän dumhet och girighet i hans egen sociala miljö. En slags panteistisk religiositet och naturdyrkan förekommer också. Pettersson har kallats såväl modernist som primitivist och naivist och det råa i hans stil har ofta betonats.
Petterssons pjäser, som har liknande teman som hans prosa, hade fram till utgivningen av Teaterstycken I 2009 sällan publicerats om man bortser från de långa citat och referat som förekommer i Valdemar Nymans biografi Pojken och den gråa byn och de enstaka pjäserna När det regnar som publicerades i Åländsk odling 1943 och Lyckans stjärna som publicerades i den åländska kulturtidskriften PQR 1984. Flera, som Kajsa-Rulta och Råttan som sattes upp 1992 och Stina-Lisa och dotren som sattes upp 1997 samt Amerkanarin har dock uppförts på Åland även på senare år. Ritva Holmberg satte upp en blandning av Petterssons pjäser på Åbo svenska teater 1976 och 1990 gavs Rune Sandlunds föreställning Mammas pojken både på Åland och ett par andra orter. Bland Petterssons efterlämnade manuskript finns ett trettiotal pjäser, varav några är mycket korta eller ofullständiga.
Flertalet av de enstaka dikter Pettersson skrev återges i Nymans biografi Pojken och den gråa byn. Av Petterssons brev till vännerna finns ungefär 130 bevarade. De är ställda till Levi Eriksson och Ada Henriksson som var ålänningar som Pettersson umgåtts med i Åbo, till den tidigare nämnde Werner Eker, till redaktören och vännen Birger Bondestam och till den finske konstnärskollegan Mikko Carlstedt. Många av breven återges i Valdemar Nymans biografi och den samling av Joels brev till Werner Eker (1990) som Nyman redigerade.
Pettersson målade i början med grova penseldrag och byggde upp målningen med stora, rena färgytor och starka konturer men mot slutet av sitt liv målade han mer realistiskt. Han målade på material som ogrundad kartong och med oljefärger av låg kvalitet vilket bidrar till den råa känslan, men gör att många målningar är i dåligt skick idag och ändrat karaktär allt eftersom de obemålade partier Pettersson gärna lämnade kvar i målningen gulnat och mörknat. Hans motiv var traditionella: porträtt, landskapsmålningar och stilleben men hans teknik och färgval okonventionellt och modernt för tiden. Hans stil har kallats expressionistisk och har likheter med Van Goghs och Gauguins och åtminstone Van Gogh finns det belägg för att Pettersson kände till. Man har också pekat på likheter med Matisse och fauvisterna. Pettersson brevväxlade i många år med den finske konstnären Mikko Carlstedt som hörde till Novembergruppen, en krets av finländska expressionister verksamma på 1920- och 30-talen. Petterssons konstnärliga uttryck i form av kraftiga penseldrag, markanta konturer och dova färger är snarlikt dessa konstnärers, och det är möjligt att Pettersson påverkades av Novembergruppen via Carlstedt.Med sin modernistiska, förenklade form stod särskilt Joel Petterssons tidiga konst i stark kontrast till den samtidiga och tidigare konsten på Åland, som det mer idylliska friluftsmåleri som skapats av svenska och finländska konstnärer som Victor Westerholm och J.A.G. Acke i Önningebykolonin. Pettersson målade också akvareller, även om han är mest känd för sina oljemålningar, gjorde statyetter i trä och lera och målade själv kulisserna till flera av de pjäser han satte upp. Några kulisser har bevarats på ungdomslokalen Valborg i Lemland.
Ungefär 200 konstverk av Pettersson är kända. Flera finns på Ålands Konstmuseum och två av hans målningar återfinns i Moderna museets samling i Stockholm. Några förekom på de åländska frimärken som gavs ut 1992, till etthundraårsminnet av hans födelse.
Liukkonen, Petri; Pesonen, Ari (2008). ”Joel Pettersson (1892-1937)” (på engelska). Kuusankosken kaupunginkirjasto. http://www.kirjasto.sci.fi/petters.htm. Läst 1 november 2009. 
”Ralf Svenblad om Joel Pettersson”. Mariehamns stadsbibliotek. 1997. http://www.bibliotek.ax/WebRoot/1027359/SubPage.aspx?id=1045364. Läst 1 november 2009. 
”Operaföreningen Joel presenterar Joel : Opera om konstnären och författaren Joel Pettersson från Åland”. Alandica Kultur och Kongress. 2008. Arkiverad från originalet den 25 december 2008. https://web.archive.org/web/20081225120229/http://home.aland.net/smedros/joel/. Läst 1 november 2009.
Kjell Ekström och Håkan Skogsjö (2003). Konst på Åland: en guide. Mariehamn: Skogsjömedia. ISBN 951-98576-7-2 
Kjell Ekström och Ralf Svenblad (red.) (1992). Pojken som fantasin skenade bort med Joel Pettersson 1892-1937 Jubileumsutställning 8.6. - 31.8.1992 Ålands museum/Ålandskonstmuseum. Mariehamn: Ålands museum/Joel Pettersson-sällskapet. ISBN 951-96517-0-5 
Valdemar Nyman (1977). Pojken och den gråa byn Joel Pettersson 1892 - 1937. Mariehamn: Lts förlag. ISBN 91-36-01055-3
Nils G. Holm (1987). En religionspsykologisk studie av Joel Pettersson (Meddelanden från Ålandskulturstiftelse, 2.). Mariehamn: Ålands kulturstiftelse. ISBN 951-95089-9-6 
Ralf Svenblad (1987). Katalog över Joel Petterssons manuskriptsamling i Ålands landskapsarkiv (Meddelanden från Ålands kulturstiftelse, 1). Mariehamn: Ålands kulturstiftelse. ISBN 951-95089-8-8 
Krister Sundbäck (2010). Joel Pettersson En åländsk kolorist. Mariehamn: Krister Sundbäck. ISBN 978-952-5705-33-1
Erik Andersson (1998) Turtagning i Joel Petterssons skådespel Undan för undan i Samtalsstudier. Meddelanden från Institutionen för nordiska språk och nordisk litteratur vid Helsingfors universitet B:19. Helsingfors.
Peter Hägerstrand (1996) Joel Pettersson, Korrespondenser. En komparativ studie över Joel Petterssons ord- och bildkonst. Konsthistoriska institutionen vid Åbo akademi.
C.J. Listherby (1979). Anteckningar från en åländsk by. Stockholms universitet, litteraturvetenskapliga institutionen 
Ingvar Mattsson (1984). Joel Pettersson. Människan och konstnären. Konsthistoriska institutionen vid Åbo universitet 
Ruth Samulin: (2000) En samtalsanalytisk undersökning av Joel Petterssons ”Jag har ju sett”. Opublicerad pro gradu-avhandling vid Åbo Akademi, Institutionen för språk och kultur. Åbo.
Christina Sandberg (2004) En text möter sin publik. Om ederingsprinciperna vid utgivningen av Joel Petterssons folkliga berättelser. Opublicerad licentiatavhandling vid Åbo Akademi, Institutionen för språk och kultur. Åbo
Broge Wilén (1984). Outsider i orostider. Stockholms universitet, institutionen för teater och filmvetenskap

John Churchill, från 1702 hertig av Marlborough, född 26 maj 1650 på Ashe House nära Musbury i Devon, död 16 juni 1722 på Windsor Lodge vid Windsor Castle i Berkshire, var en engelsk militär och politiker (ursprungligen tory, men periodvis istället stöttad av whigs). År 1685 blev han utnämnd till generalmajor. Churchill gifte sig 1678 med Sarah Jennings.
Han hade dessutom följande titlar: Captain-general (överbefälhavare), baron Churchill av Sandridge, lord Churchill av Eyemouth, riddare av Strumpebandsorden, medlem av kronrådet, furste av Heliga romerska riket av tysk nation samt riksfurste av Mindelheim. 
Marlboroughs militära karriär, baserad på strategiskt snille och administrativ skicklighet, är en av de mest framstående i Storbritanniens historia. Han utmärkte sig speciellt i det spanska tronföljdskriget. Den roll han spelade i den ärorika revolutionen, där han förrådde sin välgörare Jakob II har å andra sidan kritiserats som ett själviskt svek. Hans ättling sir Winston Churchill skrev om honom att han ”aldrig utkämpat ett slag som han inte vunnit, och aldrig belägrat en stad som han inte tog.”
Hans ättlingar bebor fortfarande det storslagna slottet Blenheim Palace som han lät färdigställa åt sig själv.
När det engelska inbördeskriget led mot sitt slut förenades Lady Eleanor Drake och hennes dotter Elizabeth samt Elizabeths make, Winston Churchill i släktegendomen Ashe House. Till skillnad från sin svärmor som hade stöttat rundhuvudena, det vill säga parlamentet, hade Winston Churchill ställt sig bakom de förlorande Cavaliers, vilket han skulle tvingas betala för, han dömdes att böta 446 pund och 18 shilling. År 1651 hade Churchill lyckats betala denna astronomiska summa, men konsekvensen blev att han i princip var utblottad, och därmed levde upp till sitt motto; Fiel Pero Desdichado (Trogen men otursförföljd), vilket fortfarande är ättens valspråk. 
Winston och Elizabeth Churchill hade åtminstone nio barn, men bara fem av dem överlevde till vuxen ålder. Den äldsta dottern, Arabella Churchill föddes den 28 februari 1649; den äldste sonen John föddes den 26 maj 1650. De hade två yngre bröder, George Churchill (1654-1710) som kom att bli amiral i flottan, samt Charles Churchill (1656 - 1714) som blev general. Väldigt lite är känt om John Churchills barndom, han själv berättar ingenting, men att växa upp under ekonomiskt svåra omständigheter på Ashe House, där dessutom familjen var politiskt splittrad varför spänningar uppstod, hade rimligtvis ett inflytande över den unge Churchill. Hans fars namne, sir Winston Churchill, som senare kom att skriva en biografi över sin anfader John Churchill i vilken han slog fast att "Omständigheterna på Ashe kan mycket väl ha givit (John Churchill) två viktiga idéer; För det första en avsky mot fattigdom, för det andra ett behov av att dölja tankar och känslor från dem man vet skulle tycka illa om dessa".När Karl II återinsatts på tronen år 1660 fick det till följd att Winston Churchills lycka vände till det bättre, även om han även fortsättningsvis hade det knapert ställt. År 1661 blev Winston medlem av parlamentet och som ett tecken på kunglig gunst fick han motta kompensation för vissa av sina förluster under inbördeskriget. Han utsågs även till kunglig representant på Irland, varför Johns skolgång inleddes i Dublin. Året därpå återkallades dock Winston till hovet, varför John skrevs in i en skola i London. Kungen själv hade mycket ont om ekonomiska medel, varför det var svårt för de tidigare kavaljererna att bygga upp sina förmögenheter igen. Kungen försökte dock kompensera dem genom att vara generös med sådant som inte kostade honom något, till exempel titlar och ämbeten. Winstons dotter Arabella utsågs därför till hovdam hos hertiginnan av York, och John fick anställning som page åt hertigen av York, den blivande Jakob II.
Hertigen av York var passionerat intresserad av allt som hade med flottan och armén att göra, en fascination som smittade av sig på John Churchill. Efter att många gånger ha tillåtits följa med hertigen då denne inspekterade trupperna, bestämde sig pojken för att på något sätt göra karriär inom det militära. Den 14 september 1667 fick han lov att gå in vid kungens egen vaktstyrka, Grenadier Guards. Han tog ett steg vidare i karriären då han 1668 skeppades iväg till Tanger, som hade ingått i den hemgift som Karl II:s hustru Katarina av Braganza hade fört i boet. Churchill stannade där i tre år, och fick på så sätt både skolning i militär strategi och praktisk erfarenhet i strid, i skärmytslingar med morerna.
När han återvände till London i februari år 1671, kom Churchills attraktiva sätt och yttre, han beskrevs av earlen av Chesterfield som "oemotståndlig för både kvinnor och män", att dra till sig intresse från kungens älskarinna Barbara Villiers, hertiginna av Cleveland. En anekdot från denna tid berättar att kungen vid ett tillfälle kom på Churchill i Barbaras sängkammare, varpå Churchill föll på knä och bad om nåd. Kungen förlät honom med orden "Du är en rackare, men jag förlåter dig eftersom du gör det för att förtjäna ditt uppehälle". Berättelsen kan vara apokryfisk, i en annan version flyr Churchill genom fönstret. Han förmodas dock ha fått ett oäkta barn med Barbara, lady Barbara FitzRoy som föddes den 16 juli 1672.År 1672 återvände Churchill till flottan. När han visat extraordinärt mod mot holländarna vid slaget vid Solebay i juni befordrades han till kapten, och passerade på så sätt äldre mer erfarna kollegor som blev mycket avundsjuka. Året därpå fick Churchill ytterligare utmärkelser för sina gärningar under belägringen av Maastricht, där den unge kaptenen bland annat räddade livet på James Scott, 1:e hertig av Monmouth och blev lätt sårad på kuppen. Kung Ludvig XIV av Frankrike själv berömde Churchill för detta, vilket gav honom rykte som en enastående modig och skicklig soldat.Trots att parlamentet, vars grundinställning var klart antifransk, hade bestämt att England skulle dra sig ur kriget mellan Frankrike och Holland år 1674, stannade några engelska regementen kvar i fransk tjänst. I april utnämndes Churchill till överste i ett av dessa regementen, och han kom därefter att tjänstgöra tillsammans med den store Henri de la Tour d'Auvergne de Turenne av vilken han lärde sig väldigt mycket. Churchill kom att strida i flera av de stora slag som hölls under detta krig, bland annat i slaget vid Sasbach i juli 1675, där Turenne dödades.
När Churchill återvände till London väcktes hans uppmärksamhet av ett nytt ansikte vid hovet. "Jag ber dig att låta mig träffa dig så ofta som du kan", vädjar Churchill i ett brev till Sarah Jennings, den blivande hertiginnan av Marlborough, "vilket jag är säker på att du borde göra, om du bryr dig om min kärlek..." Sarah Jennings hade ungefär samma bakgrund som Churchill, lantadel med stora skulder. När hon vid åtta års ålder blev faderslös, flyttade hon med sin mor och sina systrar till London. Liksom Churchills blev hennes familj kompenserad för sin rojalism med poster vid hovet, och år 1673 fick Sarah plats hos hertiginnan av York.Sarah var ungefär fjorton år gammal då Churchill kom tillbaka från kontinenten år 1675, och han förefaller omedelbart ha fallit för hennes charm och skönhet. Churchills uppvaktning mottogs dock med misstänksamhet då hans förra älskarinna Barbara Villiers stod i begrepp att flytta till Paris, varför Sarah trodde att han kanske bara var ute efter en ersättare att ha en affär med, inte att gifta sig med. Churchill framhärdade dock och lyckades efterhand övertyga Sarah om sitt allvarliga uppsåt. Hans far Winston hade egentligen velat att han skulle gifta sig med en rik arvtagerska, men han tillät ändå att John och Sarah gifte sig vintern 1677-1678, antagligen hemma hos hertiginnan av York.
Under Thomas Osborne, 1:e hertig av Leeds svängde parlamentet och beslutade sig för att gå in i kriget mellan Frankrike och Holland, nu på holländarnas sida. Denna nya allians öppnade nya möjligheter för Churchill att avancera. I april år 1678 åkte Churchill till Haag för att utarbeta en överenskommelse om krigföringen i Flandern. Den unge diplomatens smidighet och kloka förslag väckte uppmärksamhet. Bland annat imponerades William av Orange av Churchills begåvning och charm. Uppdraget gav även Churchill erfarenheter och kunskaper som vanliga soldater aldrig uppnådde. I maj upphöjdes Churchill till brigad-general, men löftet om strider på kontinenten där han ännu mer kunde bevisa sitt mod infriades inte då freden i  Nijmegen gjorde slut på kriget.
När Churchill återvände till England sent år 1678 fann han att kretsarna kring hovet genomgått stora förändringar. Hertigen av York hade utsatts för försök att berövas arvsrätten till tronen på grund av att han var katolik. Hans konspirerande för att sätta punkt för dessa försök ledde till att han tvingades lämna England för en tid, exilen kom att vara i nästan tre år. Jakob bad Churchill att följa honom, först till Haag, sedan till Edinburgh. Inte förrän 1682, då Karl II lyckats besegra de medlemmar av parlamentet som ville utesluta hertigen av York ur tronföljden, kunde Jakob och Churchill återvända till England. Som tack för sin trogna tjänst under denna tid upphöjdes Churchill till Lord Churchill of Eyemouth den 21 december 1682.Churchills ökade inkomster ledde till att familjen nu kunde leva ett bekvämt liv. Förutom ett hus i London, med en tjänstestab på sju personer, köpte familjen Holywell House, Sarah Jennings barndomshem i St Albans, där de kunde leva ett mer lantligt liv. Medan de bodde i Edinburgh hade Sarah fött en dotter, Henrietta, den 19 juli 1681. Ännu en dotter , Anne, föddes år 1684, följd av John år 1686, Elizabeth år 1687, Mary år 1689, och Charles, som bara levde i två år, år 1690.Churchill återgick med glädje till sin tjänst vid hovet. I juli 1683 skickades han till kontinenten för att eskortera prins Georg av Danmark till England för att gifta sig med den 18-åriga prinsessan Anne, yngre dotter till hertigen av York. Anne utsåg Sarah till en av hennes uppvaktande hovdamer. De två unga kvinnorna hade varit väninnor sedan barndomen, och de utvecklade en så passionerad vänskap att Sarah senare skrev; "Att träffa (mig) var en källa till ständig glädje, och att skiljas från mig var en stor sorg, även om det bara var för en kort stund - detta tog sig nästan sådana uttryck som en svartsjuk älskares"." Churchill blev också vän med prinsessan, och han spelade rollen av uppvaktande kavaljer åt henne vid hovet. Hädanefter kom paret Churchill att stå längre ifrån de katolska vänner som omgav hertigen av York, och istället närmare prinsessan Anne.
När Karl II avled 1685 efterträddes han på tronen av sin bror, den katolske Jakob II. I och med dennes trontillträde utsågs Churchill till Gentleman of the Bedchamber och han upphöjdes även till Baron Churchill of Sandridge, vilket innebar att han kunde ta säte i överhuset (House of Lords). Parlamentets arbete kom dock att avbrytas av att ett uppror bröt ut, under ledning av Karl II:s oäkte son, hertigen av Monmouth, som ansåg att han var Englands rättmätige kung. Han fick stöd av vissa medlemmar av whig-partiet, och en del protestantiska adelsfamiljer.För att kväsa upproret gavs Churchill befäl över en del av armén, medan överbefälet gavs till  Louis de Duras, 2:e earl av Feversham som hade långt mer begränsad erfarenhet men möjligen bättre kontakter. Monmouth hade landstigit vid Lyme Regis den 11 juni, men hans dåligt tränade och illa utrustade armé besegrades snart. Även om Churchill stod under Feversham, sades det snart att det var hans militära geni som ledde till den snabba segern.Churchill hade befordrats till generalmajor den 3 juli, men det var Feversham som fick de största belöningarna. Churchill fick dock den mycket lukrativa posten som överste vid livgardet. Vissa historiker, till exempel David G. Chandler hävdar att det var orättvisan i kungens fördelning av belöningar efter detta uppror som ledde till att Churchills lojalitet mot kungen började minska, vilket slutligen ledde till att han tre år senare fullständigt övergav kungens sak. Redan vid trontillträdet hade dock Churchill sagt sig vara motståndare till kungens religion, och förklarat att om kungen ville göra katolicismen till statsreligion skulle han säga upp sin tjänst.
Churchills rykte var väletablerat efter segern över Monmouth, men han var angelägen om att inte förknippas med kungens växande religiösa nit och anti-protestantiska politik. Jakob II:s konsekventa val att befordra katolska personer både inom hovet och inom armén framkallade både ilska och misstänksamhet blad de protestantiska engelsmännen. Även medlemmar av kungafamiljen tog avstånd från kungens inställning till religionen. När drottningen födde en son, James Francis Edward Stuart, öppnade detta upp för möjligheten att man kunde se fram mot en etablerad, katolsk, kungaätt. Vissa framstående medlemmar av adeln valde att konvertera till katolicismen för att främja sina karriärer. Churchill tog avstånd från detta, bland annat av rent egenintresse. Han insåg att England var på väg mot omstörtande händelser, och han var fast besluten att, till skillnad från sin far, befinna sig på den segrande sidan, och i detta läge trodde han inte att det skulle vara kungens.
Det var sju män som inledningsvis satte sig och skrev brevet till den protestantiske holländske prinsen Vilhelm av Oranien där man inbjöd honom att invadera England och överta tronen. Bland dessa män återfanns både whigs och tories, och dessutom biskopen av London, som försäkrade prinsen att "Nitton av tjugo engelsmän vill ha en förändring". Vilhelm behövde inte mer uppmuntran utan agerade omedelbart. Även om Churchill inte hade undertecknat detta första brev, var hans inställning väl känd, och han förklarade för Vilhelms ambassadör att "Om det är något ytterligare du tror att jag kan göra för att vara till hjälp, är jag din att befalla" Churchill, som så många andra, väntade bara på ett lämpligt tillfälle att överge kungen.
Vilhelm landsteg i Torbay den 5 november 1688, och därifrån marscherade han mot Exeter. Kungens styrkor, under lord Fevershams befäl, marscherade för att möta invasionsarmén, men med föga entusiasm. Till och med prinsessan Anne skrev till Vilhelm och önskade honom lycka till. Churchill ingick fortfarande i kungens styrkor, men efter att det blivit känt att han uppmanat rojalistiska soldater att desertera, beslöt Feversham att utfärda en arresteringsorder mot honom, men kungen tvekade. Snart var det för sent. På morgonen den 24 november lämnade Churchill kungens armé, och red tillsammans med 400 av sina män till Vilhelm av Oranien. Han lämnade ett brev efter sig där han skrev att "jag hoppas att den stora gunst jag åtnjutit under Ers Majestät bevisar för Er och världen att jag nu inte handlar av egenintresse utan följer en högre princip".När kungen såg att han inte ens kunde behålla Churchill, som så länge varit hans betrodde och lojale tjänare, gav han upp allt hopp. Jakob II, som till skillnad från Henrik av Navarra var beredd att offra ett kungarike för en mässa, flydde till Frankrike i följe med sin son och arvinge. Vilhelm hade lyckats överta tronen, utan att knappt avlossa ett skott, och han tillträdde nu och regerade tillsammans med sin hustru, Maria II av England, Jakob II:s äldsta dotter.
I samband med Vilhelms och Marias kröning upphöjdes Churchill till earl av Marlborough, den 9 april 1689. Han blev också utsedd till medlem av kungens Privy council, och Gentleman of the King's Bedchamber. Dessa upphöjelser ledde dock till att man började anklaga honom för att på ett vanärande sätt ha förrått sin kung för att uppnå rikedom och makt, till och med Vilhelm hade svårt att lita på en man som svikit sin tidigare kung. Marlboroughs tillskyndare, däribland hans ättling sir Winston Churchill har dock ansträngt sig för att visa på att Marlboroughs handlingar styrdes av patriotism och religiös moral, medan till exempel historikern Chandler menar att det är svårt att beskriva Marlboroughs agerande som något annat än ett hänsynslöst, opportunistiskt svek gentemot en man han var skyldig tack för hela sin framgång i livet.
Marlboroughs första gärning under de nya regenterna var att omorganisera och effektivisera armén. Detta arbete tillät honom också att gynna unga officerare och därmed arbeta upp en lojal anhängarbas. Denna uppgift var mycket angelägen då det bara dröjde sex månader efter Jakobs flykt innan England gick med i kriget mot Frankrike för att försöka bryta Ludvig XIV:s offensiva utrikespolitik. Marlboroughs insatser under detta krig var mest på det administrativa planet, även om han var med, och visade stort mod, under slaget vid Walcourt den 26 augusti 1689. Han belönades för sitt mod av kungen som utsåg honom till överste i the Royal Fusiliers.
Trots hans insatser i kriget sjönk Churchills popularitet vid hovet. Vilhelm och Maria var båda misstänksamma mot Churchills, och hans hustrus, inflytande som nära vänner till prinsessan Anne, som ju egentligen hade starkare anspråk på tronen än Vilhelm. Sarah hade stöttat Anne i en serie gräl och konflikter vid hovet mellan prinsessan och drottningen, som valde att låta sin ovilja gentemot Sarah även gå ut över hennes make. Dessa konflikter fick dock läggas åt sidan när Jakob II landsteg på Irland, för att därifrån försöka invadera England och återta sin tron med hjälp av franska trupper. Marlboroughs onekliga duglighet ledde till att han utsågs till överbefälhavare, och närmaste rådgivare åt drottningen när kungen seglat till Irland. Hon lät dock tydligt förstå att hon föraktade Marlborough;"Jag kan varken uppskatta honom eller lita på honom", skrev hon till Vilhelm.Vilhelm III:s avgörande seger i slaget vid Boyne den 1 juli 1690 tvingade Jakob II att överge sin armé och fly tillbaka till Frankrike. I augusti ansvarade Marlborough för att flottan lyckades avstänga all frakt av förnödenheter till jakobiterna på Irland, vilket var en stor framgång Cork föll den 27 september, men även om detta inte ledde till fred på Irland, så lärde det Marlborough hur viktig administration och god planering är för framgång i fält.
Kung Vilhelm insåg att Marlborough var en utomordentlig militärstrateg, men hans vägran att göra honom till riddare av Strumpebandsorden, och hans samtidiga nekande svar på Marlboroughs begäran att bli utsedd till Master-General of the Ordnance, en hög post vid hovet, innebar en svår missräkning för den ambitiöse earlen, som inte heller kunde dölja hur bitter denna besvikelse gjorde honom. Genom att utnyttja sitt inflytande i parlamentet och i armén till att väcka missnöje över kungens politik att ge arméposter till utländska officerare, ville Marlborough försöka tvinga kungen att ge honom de önskade utmärkelserna. Vilhelm genomskådade dock detta, och började öppet tala om sin brist på tillit till earlen. Fredrik den stores ambassadör råkade höra kungen anmärka att "han behandlats så skamligt av Marlborough att om han inte varit kung hade han känt sig tvingad att utmana honom på en duell".Sedan januari år 1691 hade Marlborough återupprättat kontakten med den avsatte kung Jakob II, för att försöka få hans förlåtelse för hur Marlborough övergivit honom år 1688, något earlen bedömde som klok politik ifall ödet skulle låta den avsatta kungen återfå sin krona. 
Jakob själv behöll kontakten med sina anhängare i England, vilka var ganska många, ett faktum som Vilhelm III väl kände till. Han var dock inte särskilt orolig, utan betraktade adelns trevare mot Jakob snarare som försök att gardera sig, än revolutionsförberedelser. Marlborough önskade egentligen inte att Jakob II skulle återfå tronen, men Vilhelm var mycket medveten om earlens fantastiska duglighet som militär och politiker, och insåg att Marlborough skulle kunna utgöra ett hot. "Vilhelm var inte rädd av sig, men om det fanns någon i denna värld han verkligen fruktade så var det Marlborough", skrev Thomas Macaulay.I oktober 1691 återvände Vilhelm och Marlborough från en händelselös kampanj i Spanska Nederländerna, och vid det laget hade deras relation försämrats ytterligare. I januari beordrade drottningen, som var mycket arg på Marlborough för hans intriger i parlamentet, inom armén och hovet, att prinsessan Anne skulle avskeda Sarah från sin uppvaktning. Anne vägrade. Detta gräl, som var småaktigt från båda sidor, förebådade Marlboroughs avsked. Den 20 januari beordrade earlen av Nottingham på kungens order Marlborough att lämna ifrån sig alla sina ämbeten och äretecken, utan att någon offentlig förklaring lämnades. Han förvisades även från hovet. Marlboroughs vänner var mycket upprörda över denna behandling och finansministern Godolphin, som var en nära vän till earlen, hotade att säga upp sig. Även chefen för flottan tog Marlboroughs parti och förklarade att kungen agerade utan att visa tillbörlig tacksamhet mot den man som "placerat kronan på hans huvud".
Marlboroughs karriär skulle möta ytterligare svåra motgångar. Under våren 1692 kom nya hot om en fransk invasion, samt jakobitiskt förräderi. En informatör hade vittnat om att en grupp adelsmän hade skrivit ett brev där de åter konspirerat om Jakob II:s återkomst till tronen, samt ett tillfångatagande av Vilhelm III. Detta hade föranlett drottningen att beordra dessa adelsmäns arrestering och en av dem var Marlborough. Han fördes till Towern den 4 maj, och där fick han sitta i fem veckor. Hans förtvivlan ökades av nyheterna om den älskade yngre sonen Charles död den 22 maj. Det visade sig dock att informatören hade vittnat falskt, och att Marlborough inte hade undertecknat något sådant brev, varför han släpptes den 15 juni. Han korresponderade dock med Jakob II, vilket senare kom att leda till den berömda händelsen med Camaret Bay-brevet år 1694.Under flera månader hade holländarna och engelsmännen förberett ett anfall mot den franska hamnstaden Brest. Fransmännen hade fått nys om detta, vilket innebar att de kunde förstärka försvaret av staden. Detta fick till följd att det engelska anfallet den 18 juni, lett av Thomas Tollemache, blev en katastrof, de flesta av hans män dödades eller tillfångatogs, och Tollemache själv avled av sina skador strax efter slaget. Trots avsaknaden av bevis, har Marlboroughs motståndare hävdat att det var han som tipsade fienden om det planerade anfallet. Macaulay hävdar att Marlborough skrev ett brev till Jakob II den 3 maj 1694 och förrådde planerna för att försäkra sig om att Tellemache, som var en fiende till Marlborough och dessutom mycket begåvad, skulle misslyckas och helst förlora sitt goda rykte, eller till och med dödas. Historiker såsom John Paget och C. T. Atkinson menar att Marlborough skrev ett sådant brev till Jakob II, men bara när han visste att det redan var för sent för den avsatte kungen att kunna dra nytta av informationen; planen att anfalla Brest hade varit vida känd och fransmännen hade inlett förstärkningen av staden redan i april. Den framstående historikern Richard Holmes menar att det inte alls är säkert att det var Marlborough som skrev det förrädiska brevet, som blivit känt som  Camaret Bay-brevet, (det existerar inte längre), och han menar att det är svårt att föreställa sig att en så strategisk och försiktig man som Marlborough skulle ha skrivit ett sådant brev, som de facto skulle kunna orsaka hans död, strax efter att han blivit utsläppt ifrån Towern. David Chandler, en av de främsta experterna på Marlborough, menar avslutningsvis att då det inte längre är möjligt att komma fram till en absolut sanning, kanske det är bäst om historikerna praktiserar sedvanan att hellre fria än fälla i denna fråga.
Drottning Marias död den 28 december 1694 innebar att Vilhelm III och prinsessan Anne försonades, åtminstone till det yttre skenet. Prinsessan hade i och med systerns död blivit tronarvinge, vilket innebar att Marlborough började hysa hopp om att kunna återfå sina förlorade ämbeten. Trots att han och lady Marlborough kallades åter till hovet fick de dock inga erbjudanden om poster eller ämbeten.År 1696 framkom åter tecken på att Marlborough, tillsammans med bland andra Godolphin, hade konspirerat med Jakob II under ledning av en militant jakobit vid namn Fenwick. Det visade sig att anklagelserna mot Marlborough var falska, inte ens kungen hade denna gång riktigt trott på informationen. Inte förrän 1698, ett år efter att kriget mot Frankrike tagit slut, stabiliserades förhållandet mellan kungen och Marlborough mer varaktigt. En gemensam vän, lord Sunderland, lyckades få dem att lägga gammalt groll bakom sig, och Marlborough återfick sina titlar och sin plats i kungens Privy council. Han utsågs också till guvernör åt prinsessan Annes son, den unge hertigen av Gloucester. Marlboroughs son John utsågs till Master of Horse. När Vilhelm reste till Holland i juli utsågs Marlborough till en av de män som i kungens frånvaro skulle utöva regentskapet i England. Då och då fick dock deras olika politiska åsikter kungen och earlen att hamna i konflikt, vilket vid ett tillfälle fick Marlborough att beklaga sig över att "Kungen fortsätter att behandla mig kallt."
När den sjuklige och barnlöse kung Karl II av Spanien avled den 1 november 1700, ledde detta till ett krig i Europa kring den spanska tronföljden och makten över det spanska imperiet. På sin dödsbädd hade Karl II lämnat kronan i arv till Ludvig XIV:s sonson, Filip, hertig av Anjou, vilket England inte kunde acceptera då det skulle betyda att ätten Bourbon skulle komma att styra både Frankrike och Spanien. I denna åsikt instämde även Holland, och den österrikiske kejsaren Leopold I, som själv kunde hävda arvsrätt till den spanska kronan. Då Vilhelm III var svårt sjuk, själv betraktade han sig som döende, och kungen kände till både Marlboroughs överlägsna duglighet som befälhavare och hans nära relation till tronföljaren prinsessan Anne, bestämde han sig för att utse Marlborough till överbefälhavare och ambassadör i Haag. Marlboroughs främsta uppdrag var att förhandla fram en ny allians med Holland och Österrike.
Den 7 september 1701 skrevs alliansen mellan England, Österrike och Holland under, i syfte att häva Ludvig XIV:s maktställning i Europa. Vilhelm III fick dock aldrig uppleva den engelska krigsförklaringen. Den 8 mars avled den sjuklige kungen av skadorna han ådragit sig i samband med en ridolycka. Detta innebar att Prinsessan Anne efterträdde honom på tronen som Anna I av Storbritannien. Detta fick till följd att Marlboroughs ställning förstärktes, på grund av hans vänskap med den nya drottningen  Anne ville belöna honom för hans trogna vänskap och långa tjänst, och öste utmärkelser över både honom och hans hustru, bland annat fick Marlborough nu den länge efterlängtade Strumpebandsorden. Paret Marlborough ägde nu ett enormt inflytande vid hovet, och hade den astronomiska inkomsten 60 000 pund om året, vilket motsvarar över 4 miljoner pund i dagens valuta.
Den 4 maj 1702 förklarade England formellt krig mot Frankrike. Marlborough blev överbefälhavare över de engelska, nederländska och inhyrda tyska styrkorna, trots att han aldrig fört befäl över en så stor armé, och flera av de nederländska och tyska generaler som nu kom att lyda under honom hade mer erfarenhet än han. Hans befäl hade vissa begränsningar dock, han kunde bara befalla över de andra nationernas soldater, när de låg i aktiv strid tillsammans med brittiska förband. Annars var han tvungen att förlita sig på sin diplomatiska övertalningsförmåga. Det visade sig snart att Marlborough skickligt klarade av att hantera situationen, och kriget inleddes lyckosamt med segrar för de allierade bland annat i slagen vid Venlo och Liège. Detta fick till följd att den tacksamma drottningen i december upphöjde Marlborough till hertig.Den 9 februari 1703, snart efter Marlboroughs upphöjelse, gifte sig hertigparets dotter Elizabeth med Scroop Egerton, 1:e hertig av Bridgewater. Sommaren därpå gifte sig dottern Mary med John Montagu, 2:e hertig av Montagu. Deras två äldre döttrar hade redan gift sig; Henrietta med Godolphis son, och Anne med den hetlevrade och oberäknelige Charles Spencer, 3:e earl av Sunderland. Tyvärr grusades Marlboroughs förhoppningar om att själv grunda en framstående dynasti när hans äldste son och enda manlige arvinge dog den 20 februari 1703 efter att ha drabbats av smittkoppor. .Trots sorgen efter sonen återvände hertigen till Haag i början av mars. Marlborough ville tvinga fram ett avgörande slag mot fransmännen, men hindrades av de mer tveksamma holländarna. Även i sitt eget hemland möttes Marlborough med tveksamhet när han presenterade sin plan, då parlamentet prioriterade sina intressen i handel och utökning av kolonierna framför hjältedåd på kontinenten. Många brittiska politiker ansåg att det vore bättre att föra kriget till sjöss än, som Marlborough förespråkade, inleda en stor kampanj på kontinenten. Marlborough kunde dock fortsätta med en lyckosam stridsföring, vilket innebar att hans internationella rykte som befälhavare stärktes, och framgångarna han hade uppnått under 1703, kom snart att övertrumfas av Blenheim-kampanjen.
Pressat av fransmännen och bayrarna i väster, och av ungerska rebeller i öster, var det nära att Österrike tvingades ge upp kriget. Oro för situationen i Wien och i södra Tyskland fick Marlborough att fatta beslutet att det var tvunget att skicka förstärkningar, men hans plan att ta initiativet från fienden var mycket djärv. Han var bland annat tvungen att missleda sina holländska allierade, då de skulle ha motsatt sig varje försök att ta resurser från Spanska Nederländerna.En kombination av strategiskt lurendrejeri och briljant administration ledde till att hertigen lyckades i sitt uppsåt. Efter att ha marscherat från Nederländerna mötte den allierade armén fienden i en serie slag vid Donau. Det avgörande slaget kom den 13 augusti när Marlborough åstadkom en förkrossande seger över fransmännen och de bayerska styrkorna i slaget vid Blenheim. Historikern John Lynn har beskrivit Marlboroughs prestation som "den mest lysande i världshistorien före Napoleon", och detta slag förändrade hela krigets förlopp. Bayern tvingades ge upp och Ludvig XIV kunde inte hoppas på en snabb seger längre. När sedan Marlborough även segrade i slag vid Landau och Trier, framstod han som Europas främste fältherre. Till och med hans politiska motståndare i England hyllade hans insatser i kriget.
Drottningen belönade Marlborough för hans segrar genom att ge honom den gamla kungliga herrgården i Woodstock, där hon lovade honom ett nytt palats; Blenheim Palace. Förhållandet mellan drottningen och hertiginnan av Marlborough hade dock försämrats under hertigens frånvaro. Den främsta orsaken till detta var att Sarah öppet hade understött flera av drottningens främsta meningsmotståndare i parlamentet. Drottningen, som inte längre var den unga, timida kvinna som tidigare låtit sig domineras av sin starkare väninna, hade även kommit att allt mer tycka illa om Sarahs dominanta sätt. Sarahs taktlöshet och brist på diplomatisk fingertoppskänsla gentemot drottningen kom att skada deras förhållande alltmer, och även att gå ut över hennes makes karriär under de kommande åren.Efter dessa framgångar erbjöd sig Kejsar Leopold att upphöja Marlborough till prins av det lilla furstendömet Mindelheim som ingick i det tysk-romerska riket. Drottningen gick med på detta, men fortsättningsvis så började krigsframgångarna att bli mer sällsynta. Den planerade invasionen av Frankrike via Moseldalen fick hertigen avstå från på grund av att hans allierade tvekade, och Marlborough tvingades retirera mot Nederländerna. Fransmännen, såväl som Marlboroughs politiska motståndare på hemmaplan, tog detta misslyckande som ett tecken på att Blenheim bara hade varit ett lyckokast, och att Marlboroughs skicklighet som fältherre hade överdrivits.En annan motgång Marlborough tvingades uppleva i början av år 1706 var att fransmännen lyckades vinna en serie viktiga segrar i Italien. Hertigen beslutade sig för att marschera för att möta den franska armén, och Ludvig XIV var lika angelägen om att ett avgörande möte med Monsieur Marlbrouck skulle komma till stånd. Det avgörande slaget kom att stå vid Ramillies den 23 maj, och var en fantastisk seger för Marlborough. Hertigen hade förlorat mindre än 3 000 man, medan Frankrike hade förlorat mer än 20 000 soldater. Efter detta följde förlust efter förlust för fransmännen; "Det är som en dröm" skrev Marlborough till Sarah. I och med detta var hertigens rykte återupprättat.
Medan Marlborough fortfarande stred i Nederländerna kom en serie händelser på det privata och politiska planet att sätta punkt för hans period av framgångar. Som tidigare nämnts hade Sarahs vänskap med drottningen blivit ansträngd, efter att Sarah på ett taktlöst sätt stöttat whigs i en konflikt med drottningen, där partiet mot drottningens vilja tvingat fram en utnämning av lord Sunderland (Marlboroughs svärson) till utrikesminister. Drottningen, som avskydde Sunderland, kunde inte förlåta Sarah hennes svek, och blev istället alltmer god vän med Sarahs kusin Abigail Masham, medan Sarah själv hamnade i hovets periferi.
Efter sin seger vid Ramillies återvände Marlborough till England där han hyllades av parlamentet som belönade honom genom att göra hans arvingar oavsett kön arvsberättigade till hans titlar "så att minnet av hans bragder aldrig ska glömmas bort för att ingen kan föra hans namn vidare". År 1707 ökade dock Frankrikes framgångar i kriget, och både inom Storbritannien och inom alliansen började man åter gräla om diplomati och politik. Fransmännen hade dessutom hoppats på att kunna få med Karl XII i kriget på sin sida, men efter att Marlborough sammanträffat med kungen i hans läger i Altranstädt valde Karl XII att hålla sig utanför konflikten. Dock ledde de franska framgångarna i fält till att hertigen fick kämpa förgäves för att få holländarna med på ett utökat fälttåg. Prince Eugene's Battle of Toulon (1707) .Marlboroughs fiender bland Tories, främst Robert Harley, valde denna tidpunkt att attackera hertigen, och menade att han vanskött hela kriget. Även partikollegor utnyttjade det faktum att det uppstått en schism mellan drottningen och paret Marlborough till att kritisera hans befäl inför drottningen i hopp om att på detta sätt själva kunna avancera. Detta ledde till öppen konflikt i parlamentet, vilket fick till följd att flera ministrar, däribland Harley, tvingades lämna sina poster till drottningens förtvivlan, då Whigs och Marlborough ännu hade alltför stor makt för att kunna fällas. Kampen slutade alltså med att Marlborough ännu en tid kunde hålla sig kvar vid makten, men hans vänskap med drottningen var i princip förbrukad.
De militära bakslag som präglat slutet av 1707 fortsatte under de första månaderna av 1708, till exempel så förlorades både Brügge och Gent till fransmännen. Det var svårt för Marlborough under denna tid att förbli optimistisk om krigets utgång, men han beredde sig ändå för att försöka ta tillbaka initiativet. Hans plan gick ut på att försöka kopiera det tidigare årets anfallskrig på två fronter, med den skillnaden att man denna gång skulle fokusera på att segra i Nederländerna. Marlborough tågade alltså mot den franska huvudstyrkan. Hertigens seger i slaget vid Oudenarde var en katastrof för Frankrike. Marlborough ville följa upp denna seger genom att marschera direkt mot Paris, men holländarnas tvekan fick honom istället att besluta sig för att belägra Lille, som kapitulerade den 22 oktober. 1708 blev alltså ett framgångsrikt år för England, huvudsakligen tack vare Marlboroughs överlägsna strategiska begåvning och administrativa skicklighet. De allierade tog även tillbaka Brügge och Gent.Medan Marlborough skördade segrar på slagfältet lyckades hans hustru Sarah förstöra den vänskap som ännu bestått mellan henne och drottningen genom att fortsätta att intrigera vid hovet för att främja drottningens politiska motståndares intressen. Hertiginnans småaktiga förföljelse av drottningens nya väninna Abigail, och den avsatta ministern Harley som var en privat vän till drottningen, tjänade ytterligare till att öka fiendskapen mellan drottningen och Sarah. Sarah kunde ha kvar sin post vid hovet, enbart tack vare att drottningen behövde hertigen som överbefälhavare.Efter de genomlidna förlusterna i kombination med den svåraste vintern i mannaminne var Frankrike nära att ge kriget förlorat. De villkor de allierade ställde för en fred när man träffades i Haag i juni för att förhandla var dock sådana att Frankrike inte kunde acceptera. Marlborough, whigs och de nederländska allierade var alla alltför ärelystna för att gå med på en rimlig fredsuppgörelse. I desperation beordrade Ludvig XIV sin armé att anfalla fienden vid Malplaquet. Detta slag vanns efter stora ansträngningar av de allierade, men segern var dyrköpt. England förlorade nästan dubbelt så många soldater i detta slag som Frankrike gjorde, och Marlborough erkände efteråt att Frankrike hade varit en formidabel fiende.När Marlborough återvände till England använde hans fiender, anförda av Harley som nu var partiledare för Tory-partiet, de fruktansvärda förlusterna i människoliv i slaget vid Malplaquet som ett vapen för att smutsa ner hertigens rykte och undergräva hans ställning. Man sökte övertala folket att hertigen, och Whigs som stöttade hans politik, var på väg att störta landet i fördärvet.
Före Malplaquet hade de allierade trott att ett sista stort slag var vad som krävdes för att kunna tvinga Ludvig XIV till en villkorslös kapitulation. Efter denna pyrrhusseger var det dock tydligt att man skulle tvingas förhandla fram en mindre gynnsam fred. I mars 1710 inleddes nya förhandlingar men kravet som de engelska Whig-ministrarna ställde, att Ludvig XIV skulle ta ifrån sin sonson Filip den spanska tronen, kunde den franske kungen inte gå med på. Även om Marlborough offentligt höll med sin regering, uttalade han privat misströstan om att någonsin kunna förhandla fram en fred på de villkoren.I England lyckades hertigens fiender utmåla de utdragna förhandlingarna som ett knep från Marlboroughs sida för att dra personlig vinning av ett förlängt krig. Det var i verkligheten med stor motvilja hertigen åter gav sig ut i fält under detta år. Hans frånvaro utnyttjades nu av hans ärkefiende Harley till att övertala drottningen att låta upplösa parlamentet. Sunderland avskedades i juni och hertigens gamle vän Godolphin tvingades sluta i augusti. Fler följde snart efter, och när valet hade hållits i oktober var Torys seger överlägsen vilket innebar att den nya regeringen beslöt sig för att bara behålla Marlborough som befälhavare tills de lyckats förhandla fram en snabb fred.Marlborugh återvände, trött och sliten, till England i november. Han hade hamnat i ytterligare konflikter med drottningen, som både nekat honom militära titlar och befogenheter han begärt, samt lagt sig i hans strategiska beslut. Då drottningens inställning till hertigen därigenom blev åskådliggjord, var detta mycket skadligt för Marlboroughs ställning. Ett enormt avbräck för hertigparet blev det när drottningen dessutom tog tillfället i akt att avskeda Sarah och tvinga henne att återlämna sina tjänstetecken på ett mycket förnedrande sätt. Sarah drog sig kränkt tillbaka till parets nybyggda palats Marlborough House.
Trots besvikelsen över den behandling han och hustrun rönt av drottningen återvände en trött Marlborough till Haag för ett sista fälttåg. Genom att använda sig av såväl psykologisk list som strategisk planering lyckades hertigen föra sin armé genom fiendens första linjer utan att förlora några män, och därefter inleda en belägring av Bouchain. Fransmännen tvingades kapitulera villkorslöst, och segern blev kanske Marlboroughs största, den har åtminstone hyllats av historikerna då den byggde snarare på list än på överlägsen styrka.För Marlborough var dock slutet nära. Hans strategiska segrar under 1711 gjorde det sannolikt att de allierade skulle marschera mot Paris kommande år, men Harley och den brittiska regeringen hade inga planer på att låta kriget fortgå, utan hade inlett hemliga förhandlingar med fransmännen. Marlborough hade länge misstänkt att detta var på gång, men han ville inte överge sina holländska allierade, varför han tog ställning med Whigs mot regeringens fredsförhandlingar. Drottningen, som sedan länge velat få slut på kriget, försökte övertala hertigen att ge efter, men misslyckades. Anne offentliggjorde då att förhandlingar pågick, "trots att det finns de som njuter av att föra krig", - en tydlig känga åt Marlborough.
För att förhindra att striderna tog fart igen under våren beslutade sig Harley, som nu upphöjts till earl av Oxford, för att ersätta Marlborough med en befälhavare som var bättre vän med Torypartiet, och mindre lojal mot holländarna. För att åstadkomma detta anklagade Oxford (Harley) hertigen för att vara korrumperad. Till sin hjälp hade Oxford bland annat författaren Jonathan Swift som skrev propaganda vars syfte var att svartmåla hertigen.I underhuset presenterades två huvudanklagelser mot Marlborough; för det första så menade man att han hade tagit emot över £63,000 i mutor från holländska köpmän och hantverkare, för det andra menade man att han hade stulit 2,5% från lönerna som var ämnade för de legostyrkor som anställts, sammanlagt £280 000. Trots att Marlborough kunde motbevisa dessa anklagelser med dokument som visade att han hade fått tillåtelse att hantera dessa summor som han gjort, var de tillräckliga för att få drottningen att ta ifrån honom hans befäl. Parlamentet beslutade att hertigens agerande varit olagligt. Det är värt att lägga märke till att när Marlboroughs ersättare åkte till Haag för att ta över befälet, så var han utrustad med drottningens skriftliga tillåtelse att ta ut exakt de summor, på samma sätt, som precis befunnits olagliga i Marlboroughs fall.De allierade var chockade av Marlboroughs avsked. Fransmännen däremot gladde sig väldigt över att deras främste fiende avlägsnats. Oxford (Harley) var fast besluten att få slut på kriget och beordrade den nye befälhavaren att inte ta till vapen, vad som än hände. Marlborough försökte väcka opinion i England, men han bekämpades av sina politiska motståndare och av pressen. Utmattad av denna kamp och trött på de ekonomiska bekymmer som bland annat gjorde det svårt för honom att färdigställa Blenheim Palace, valde Marlborough att gå i frivillig exil. Efter att ha varit på Godolphins begravning den 7 oktober åkte han till kontinenten i december 1712.
Marlborough välkomnades och firades på kontinenten där han behandlades inte bara som en stor fältherre utan även respekterades såsom en av det tysk-romerska rikets furstar. Sarah anslöt sig till honom i februari 1713, och njöt av den respekt som visades både henne och hennes man. Hertigparet hann också med ett besök i sitt furstendöme, som hertigen var övertygad om skulle återlämnas till Bayern i samband med fredsförhandlingarna.
Under sina resor såg Marlborough till att hålla tät kontakt med hovet i Hannover, där fursten Georg var drottning Annes arvinge och närmaste manliga släkting. Marlborough ville förbereda för ett lugnt maktövertagande för tronarvingen vid drottningens frånfälle. Han höll även kontakterna med jakobiterna vid liv, vilket kan ha varit anledningen till att han trots att han varit den blivande Georg I av England behjälplig i detta skede, ändå inte utsågs till hans förste minister efter kungens trontillträde.
Representanter för Frankrike, Storbritannien och Holland skrev under freden i Utrecht den 11 april 1713, kejsaren och hans tyska allierade skrev under året därpå. Denna fred visade på att Storbritannien nu var en stormakt. Internt var dock nationen splittrad i en frän strid mellan Whigs och Tories, och anhängare till ätten Hannover respektive Stuart i tronföljdsfrågan. Earlen av Oxford hade så engagerat sig i dessa stridigheter att regeringen fullständigt tappat förmågan att regera. Marlborough hade hållit sig väl insatt i utvecklingen under sin frånvaro, och många såg honom fortfarande som en inflytelserik person då man visste att drottningen ändå fortfarande hade kvar minnet av deras tidigare, betydelsefulla vänskap. När hans dotter Elizabeth dog i smittkoppor i mars 1714 skrev Marlborough ett brev till drottningen. Även om innehållet i brevet är okänt är det möjligt att Anne lät sända efter honom. Hur som helst förefaller de ha nått någon form av överenskommelse om att hertigen skulle återfå sina tidigare ämbeten..Oxfords period vid makten var därmed slut och drottningen ville att Marlborough skulle ta över för att förbereda ett smidigt trontillträde för hennes efterträdare. Drottningen var dock redan svårt sjuk, och samma dag som hertigen landsteg i England, den 1 augusti 1714, avled hon. Drottningens Privy Council utropade omedelbart Georg av Hannover till ny kung av England, och utmanövrerade därmed jakobiterna. Tronskiftet var illavarslande för Oxford som varit jakobit, och han sändes också till Towern. Marlborough däremot togs emot med stor välvilja av den nye kungen, även om denne inte riktigt kunde förlåta att hertigen även hållit sig väl med jakobiterna. Marlboroughs ämbeten bekräftades dock av Georg, och hertigen blev en mycket inflytelserik man vid det nya hovet. 
Hertigens hälsa hade dock börjat svika honom, och den 28 maj 1716, strax efter hans dotters, Anne grevinna av Sunderland, död råkade han ut för en stroke. Ännu en stroke följde i november. Han fick svårt att tala, men förblev vid klart medvetande. Han förmådde till och med besöka Blenheim för att se hur bygget fortskred, och han var med i parlamentet och röstade för att Oxford skulle åtalas.År 1719 kunde hertigparet flytta in i den första färdigställda flygeln på Blenheim, men Marlborough hann bara njuta av sitt nya palats i tre år. I juni 1722 drabbades han av en ny stroke, strax efter sin 72:a födelsedag. Hertigen av Marlborough avled den 16 juni 1722 och begravdes till en början i Westminster Abbey. När Sarah avled år 1744 lämnade hon instruktioner om att hans kropp skulle flyttas så att de kunde vila tillsammans. Båda är nu begravda i ett gravvalv i kapellet i Blenheim Palace.
De av hertigens och hertiginnans av Marlborough barn som levde till vuxen ålder, gifte in sig i några av de mest framstående familjerna i Storbritannien.
Militärhistoriker som David Chandler och Richard Holmes är överens om att Marlborough är den störste fältherren i Englands historia, en uppfattning som delas av hertigen av Wellington som inte kunde föreställa sig något större än "Marlborough i spetsen för en engelsk armé". Thomas Macaulay däremot, som var en historiker med starka Whig-sympatier, kritiserar Marlborough mycket skarpt i sin History of England Macaulays bild av Marlborough har hämtat mycket inspiration från de nedsättande pamfletter som författades av Jonathan Swift. Det var som ett svar på Macaulays History som Winston Churchill skrev sin biografi i fyra band Marlborough: His Life and Times. 
Marlborough var hänsynslöst äregirig, ständigt på jakt efter makt, pengar och social ställning vilket gav honom ett rykte i samtiden av att vara en streber. Dessa drag förstärktes visserligen av motståndarnas propaganda, man måste vara medveten om att alla andra statsmän under denna tid betedde sig mer eller mindre likadant. Den enda skillnaden enligt historikern Trevelyan är att "Marlborough åtminstone gav valuta för pengarna". I sin jakt på berömmelse och avancemang kunde han vara hänsynslös, ibland rent omoralisk, såsom hans svek mot Jakob II visar. För Macaulay framstår detta agerande som ett själviskt förräderi, en inställning G. K. Chesterton delar: "Churchill, liksom för att lägga till någon form av idealism till sin imitation av Judas Iskariot, förklarade Jakob II sin kärlek och lojalitet innan han lämnade över armén till hans fiende". Trevelyan å andra sidan tolkar Churchills agerande som ett bevis på hans kärlek till "Englands frihet och den protestantiska religionen". Marlborough handlade dock inte fullt ärligt då han fortsatte att ha kontakt med jakobiterna efter att ha förklarat sig lojal mot huset Hannover. Georg I litade heller aldrig fullständigt på honom.Marlboroughs svaghet under Annas regering låg i det politiska käbblet. När han miste drottningens stöd lämnades han utan möjlighet att försvara sig från de politiska motståndarnas anfall. Hans rykte ligger dock huvudsakligen i hans prestationer som befälhavare, inte som politiker.
Marlborough hade en sällsynt förmåga att se helheten i ett problem. I det spanska tronföljdskriget kunde han redan från början se konfliktens alla beståndsdelar, och hur den skulle angripas strategiskt. Han var en av få som under hela kriget försökte hitta en värdig kompromiss som skulle tillåta ett slut på kriget, han ansåg även att det var ett misstag att kräva att Filip V skulle avsäga sig kronan. Marlborough har anklagats för att inte tillräckligt kraftfullt ha försökt driva igenom den inställningen, vilket ledde till det utdragna kriget och de många förlusterna av människoliv. Han lyckades dock vid flera tillfällen genom sina militära insatser föra England nära en villkorslös seger, vilket dock förhindrades av den brittiska regeringens kompromisslösa krav gentemot Ludvig XIV. Även om hertigen miste sin ställning i England mot slutet av kriget, kan man ändå inte frånta honom en viss skuld till att kriget drog ut så på tiden, då han kanske varit den ende som tidigare kunde ha tvingat fram en fred byggd på någon form av kompromiss.Som soldat och befälhavare föredrog Marlborough handling och strid framför långvariga belägringar. Med hjälp av en mycket skicklig och lojal stab kunde Marlborough utnyttja sitt strategiska geni till fullo. Marlboroughs storhet låg snarare i hans förmåga att förutse utveckling, samt i att psykologiskt kunna manipulera och lura sina motståndare, än i att han skulle ha utvecklat nya metoder för krigföring. Hans handlingskraft och snabba intellekt låg till grund för hans framgångar som härförare.Även som administratör saknar Marlborough sin like. Hans sinne för detaljer innebar att hans trupper sällan led brist på förnödenheter, till skillnad från många andra under denna tid. Marlborough var mycket omtyckt av sina män, bland annat på grund av att han ständigt beaktade deras behov och såg till att de fick den vila, mat och sömn de behövde, tillsammans med beröm och ansvar, som visade att han litade på dem. Det var bredden på hertigens talanger och kunskaper som gjorde honom unik. Även hans fiender tvingades erkänna att Marlborough besatt fantastiska talanger. Hans framgångar blev möjliga i och med den pondus han besatt, hans förmåga att hålla alliansen i tronföljdskriget intakt, betydelsen av detta kan knappast överskattas. Som Winston Churchill förkarade: han har ”aldrig utkämpat ett slag som han inte vunnit, och aldrig belägrat en stad som han inte tog.”  Ingen annan brittisk soldat har någonsin utövat så mycket inflytande, och haft ett så skiftande ansvar.
Den här artikeln är helt eller delvis baserad på material från engelskspråkiga Wikipedia, John Churchill, 1st duke of MarlboroughDen här artikeln är helt eller delvis baserad på material från norska Wikipedia (bokmål/riksmål), John Churchill, 1. hertug av Marlborough
Barnett, Correlli (1999). Marlborough. Wordsworth Editions Limited. ISBN 184022200X
Chandler, David G (1998). A Guide to the Battlefields of Europe. Wordsworth Editions Limited. ISBN 1853266949
Chandler, David G (2003). Marlborough as Military Commander. Spellmount Ltd. ISBN 186227195X
Chesterton, G. K. (2008). A Short History of England. BiblioBazaar. ISBN 0554106728
Churchill, Winston (2002). A History of the English-Speaking Peoples: Age of Revolution. Weidenfeld & Nicolson. ISBN 0304363936
Churchill, Winston (2002). Marlborough: His Life and Times, Bk. 1, vols. i & ii. University of Chicago Press. ISBN 0226106330
Churchill, Winston (2002). Marlborough: His Life and Times, Bk. 2, vols. iii & iv. University of Chicago Press. ISBN 0226106357
Field, Ophelia (2002). The Favourite: Sarah, Duchess of Marlborough. Hodder and Stoughton. ISBN 034076807X
Hamilton, Elizabeth (1968). The Backstairs Dragon: The Life of Robert Harley, Earl of Oxford. Hamish Hamilton
Hibbert, Christopher (2001). The Marlboroughs. Penguin Books Ltd. ISBN 0670886777
Holmes, Richard (2008). Marlborough: England's Fragile Genius. HarperCollins. ISBN 9780007225712
Lynn, John A (1999). The Wars of Louis XIV, 1667–1714. Longman. ISBN 0582056292
Macaulay, Thomas (1968). The History of England (abridged). Penguin Books. ISBN 0140431330
McKay, Derek (1977). Prince Eugene of Savoy. Thames and Hudson Ltd. ISBN 0500870071
Tincey, John, (2005). Sedgemoor 1685: Marlborough's First Victory. Leo Cooper Ltd. ISBN 1844151476
Trevelyan, G. M (1930–34). England Under Queen Anne: 3 volumes. Longmans, Green and co.
Bengtsson Frans G När Marlborough drog ut i kriget, en essä i boken De långhåriga merovingerna.

John Grant, född cirka 1570, död 30 januari 1606 i London, var en av de katolska konspiratörerna som försökte lönnmörda Jakob I av England genom att spränga det engelska överhuset i Westminsterpalatset, i vad som kallas för krutkonspirationen 1605. Grant värvades till konspirationen i februari eller mars 1605.
Grant har beskrivits vara en melankolisk och beslutsam person, som var väldigt intellektuell och studerade latin och andra språk. Han fick ett brev av Robert Catesby, ledaren för krutkonspirationen, i vilket han bjöds in till ett möte på värdshuset Catherine Wheel i Oxford. Under detta möte svor Grant och Robert Wintour en sekretessed och de blev sedan informerade om planerna. Grants roll i konspirationen handlade mest om hans hem i Norbrook, som låg på en idealisk plats i Midlands, i närheten av Warwick och Stratford-upon-Avon. När Grant, den 5 november 1605, fick reda på att Guy Fawkes hade blivit gripen flydde han tillsammans med flera av de andra konspiratörerna till Holbeche House, på gränsen till Staffordshire. Väl där förblindades han när konspiratörernas krut av misstag fattade eld. På morgonen den 8 november anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House. En eldstrid bröt ut och Grant, tillsammans med Thomas Wintour och Ambrose Rookwood, sårades och greps omedelbart därefter.
Vid rättegången som hölls mot de överlevande konspiratörerna den 27 januari 1606 blev det en fällande dom i högförräderi för samtliga. Tillsammans med några av de andra konspiratörerna avrättades Grant den 30 januari 1606 på kyrkogården vid den västra delen av Sankt Paulskatedralen genom hängning, dragning och fyrdelning.
John Grant föddes runt 1570 som son till Thomas Grant och Alice Ruding och han bodde i Norbrook, i närheten av Snitterfield i Warwickshire. Han var gift med bröderna Wintours syster Dorothy och tillsammans hade de en son vid namn Wintour Grant. Grant beskrevs av författaren Antonia Fraser som en melankolisk person som var väldigt intellektuell och studerade latin och andra språk. Han var av en beslutsam natur, vilket märktes när några som förföljde honom bestämde sig för att genomsöka hans hem efter katolska präster. Dessa fick ett sådant ogästvänligt bemötande av Grant att de strax därefter lämnade Norbrook. Grant var inblandad i Robert Devereux, 2:e earl av Essex uppror mot Elisabet I av England, vilket flera av de som senare skulle medverka under krutkonspirationen var. Essex var enbart intresserad av sina egna ambitioner, men jesuiten Henry Garnet hävdade att flera av de unga män som slöt upp bakom honom gjorde så av katolska skäl.
När Jakob I av England efterträdde drottning Elisabet verkade han agera på ett mer tolerant sätt mot olika trosuppfattningar än vad Elisabet tidigare gjort och de katolska engelsmännen hoppades på att de skulle slippa bli förföljda på grund av sin tro. Dock var Robert Catesby, en hängiven katolik från Warwickshire, missbelåten med Jakobs utövande av kungamakt och han planerade därför att lönnmörda kungen i ett sprängdåd mot det engelska överhuset i Westminsterpalatset. I det följande upploppet skulle Catesby hetsa folket att göra revolt och få dem att kröna Elisabet Stuart till drottning. För att lyckas med detta värvade Catesby sex andra katoliker till sin hjälp: Thomas Percy, Thomas Wintour, Guy Fawkes, John Wright, Robert Keyes och Thomas Bates. Ytterligare tre stycken hade gått med i konspirationen vid den 25 mars 1605, nämligen Robert Wintour, Christopher Wright och Grant. Grant hade fått ett brev av Catesby, i vilket han bjöd in till ett möte på värdshuset Catherine Wheel i Oxford. Under detta möte svor Grant och Robert Wintour en sekretessed och de blev sedan informerade om planerna. Grants roll i konspirationen handlade mest om hans hem i Norbrook, som låg på en idealisk plats i Midlands, i närheten av Warwick och Stratford-upon-Avon samt Catesbys barndomshem i Lapworth (då ägt av John Wright). Under sommaren 1605 lagrade Grant med största sannolikhet vapen och ammunition i Norbrook, men han fick även i uppgift att införskaffa några hästar från det närbelägna Warwick Castle.Oron över pesten som härjade vid denna tid gjorde att parlamentets öppnande sköts upp från februari till den 3 oktober 1605. Under denna försening kan konspiratörerna ha grävt en tunnel under Westminsterpalatset, men några bevis för tunnelns existens har aldrig påträffats; om en sådan tunnel verkligen har funnits verkar inte Grant ha varit med under dess grävande. Konspiratörerna lyckades införskaffa ett hyreskontrakt för ett källarvalv som låg precis under det engelska överhuset och det var där de förvarade sprängämnena som skulle användas för att spränga Westminsterpalatset. I juli 1605 blev öppnandet av parlamentet ännu en gång försenat, denna gång till tisdagen den 5 november. De sista detaljerna för planerna utarbetades i oktober 1605. Fawkes skulle tända på stubintråden till sprängladdningarna och sedan fly över Themsen. Samtidigt skulle ett uppror startas i Midlands, med syfte att fånga in Elisabet Stuart. Fawkes skulle sedan ta sig till kontinentaleuropa och förklara för de katolska länderna vad som hade skett i England. På måndagen den 4 november var Grant och en av hans vänner på värdshuset Red Lion Inn i Dunchurch. Tillsammans med dem var den nyrekryterade Everard Digby och några av hans män (Digbys så kallade jaktlag), som vid tillfället var ovetande om konspiratörernas planer. På morgonen den 5 november höll de en mässa på värdshuset innan de fortsatte sin färd.
I oktober 1605, enbart en kort tid innan planerna skulle genomföras, hade myndigheterna blivit informerade om konspirationen via ett anonymt brev till William Parker, 4:e baron Monteagle. I brevet stod det att Monteagle skulle hålla sig borta från parlamentet vid dess öppnande, men då han var osäker på precis vad som menades med detta skickade han brevet till Robert Cecil, 1:e earl av Salisbury, som var Secretary of State vid tillfället. När brevet till Monteagle visades upp för Jakob den 1 november kände han att det antydde något som berörde eld och krut; möjligtvis i stil med de explosioner som föregick mordet på hans far, Henry Stuart, lord Darnley, den 10 februari 1567. På lördagen den 2 november bestämde sig riksrådet för att parlamentet skulle genomsökas. På måndagen den 4 november genomfördes den första genomsökningen, ledd av Thomas Howard, 1:e earl av Suffolk, och då fann de en stor hög med kvistar som låg i ett hörn i källarvalvet under det engelska överhuset. Jakob beordrade att ännu en genomsökning skulle genomföras, vilket skedde runt midnatt natten till den 5 november. Denna genomsökning leddes av Thomas Knyvet, 1:e baron Knyvet och de fann då Fawkes i källarvalvet under det engelska överhuset, där han vaktade kruttunnorna. Fawkes greps på plats.
Catesby och flera av de andra konspiratörerna flydde från London mot Midlands så fort de fick reda på att Fawkes hade gripits och de red mot Dunchurch för att möta upp Digby och hans jaktlag. Konspiratörerna red i samlad trupp genom Warwickshire och Worcestershire under de två dagarna som följde Fawkes gripande. De försökte under denna tid värva fler medlemmar till ett uppror, men allt eftersom tiden gick blev möjligheterna för detta mer och mer osannolikt. Den 6 november, samma dag som konspiratörerna samlade på sig vapen och stal hästar från Warwick Castle, utpekades Grant som en av de misstänkta medhjälparna till konspirationen av Lord Chief Justice John Popham. Dagen efter gick myndigheterna ut med ett offentligt tillkännagivande över de efterlysta konspiratörerna. Efter att konspiratörerna hade samlat på sig vapen från Warwick Castle red de mot Grants hem i Norbrook där de samlade på sig de musköter, arkebuser och den ammunition han hade lagrat där. De fortsatte sedan västerut mot Alcester innan de slutligen stannade vid Huddington Court runt 14-tiden samma dag. Tidigt nästa morgon höll de en mässa tillsammans med fader Nicholas Hart, som också hade hört deras bekännelser; detta tolkade Fraser som att konspiratörerna visste att de inte hade lång tid kvar att leva.
Ridandes genom spöregn stal konspiratörerna vapen, ammunition och pengar från lord Windsors hem vid Hewell Grange. De sista förhoppningar de hade om ett möjligt uppror krossades när de hörde att byborna var lojala mot Jakob. När konspiratörerna slutligen kom fram till Holbeche House, på gränsen till Staffordshire, var de helt utmattade. Både de och det krut de hade med sig var dyblött från regnet och de fick lägga ut krutet framför en öppen eld för att försöka få det att torka. En gnista från elden landade på krutet och flammorna som då skapades uppslukade Grant, Catesby, Ambrose Rookwood och en man vid namn Morgan (som var med i Digbys jaktlag). Catesby och Rookwood sades klarat sig "någorlunda väl" från elden, men Grant förblindades av flammorna och hans ögon har beskrivits som att vara "helt utbrända". Några av konspiratörerna red iväg från huset under natten, men Grant stannade tillsammans med Catesby, Thomas Wintour, Rookwood, bröderna Wright och Percy. På morgonen den 8 november anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House. En eldstrid bröt ut och Catesby, Percy och bröderna Wright dödades. Grant, Wintour och Rookwood sårades och greps omedelbart därefter.
Grant och de andra överlevande konspiratörerna skickades till London där de fängslades i Towern; dock satt Bates fängslad i Gatehouse eftersom fängelserna skilde fångarna åt beroende på deras samhällsklass. I Towern bevakades de fängslade konspiratörerna i hemlighet av Jakob och hans familj. Rättegången mot konspiratörerna hölls den 27 januari 1606 i Westminster Hall. Trots att alla de anklagade, utom Digby, hävdade att de var oskyldiga blev det en fällande dom i högförräderi för samtliga. Konspiratörerna hade ingen försvarsadvokat som förde deras talan och därför var resultatet av rättegången mer eller mindre bestämd redan i förväg. De anklagade fick sedan möjligheten att tala inför domstolen om varför de inte skulle bli dömda till döden. Grant svarade då att han enbart var skyldig till medverkan i en konspiration som aldrig ägde rum.De första avrättningarna av konspiratörerna ägde rum den 30 januari 1606. På morgonen den dagen blev Grant fastbunden på en träram och på denna drogs han med hjälp av en häst genom Londons gator fram till kyrkogården vid den västra delen av Sankt Paulskatedralen. Konspiratörerna vaktades hela vägen till katedralen, för att undvika att någon skulle försöka frita dem, men vakterna gjorde inga försök att hindra uppvisningen av konspiratörernas prekära situation. Vid katedralen var Grant närvarande när först Digby och sedan Robert Wintour blev hängda, dragna och fyrdelade. När det var Grants tur att bli avrättad vägrade han erkänna sitt brott, något han var ensam om bland konspiratörerna. Han leddes i tystnad upp för stegen på schavotten och där gjorde han korstecknet innan han blev avrättad på samma sätt som Digby och Wintour före honom. Efter Grant avrättades Bates och dagen därpå avrättades de fyra återstående konspiratörerna på Old Palace Yard i Westminster. Grants egendom såldes efter hans avrättning men köptes tillbaka av hans son, Wintour Grant, 1623 och han valde sedan att sälja vidare egendomen till Thomas Pickering.
Den här artikeln är helt eller delvis baserad på material från engelskspråkiga Wikipedia, John Grant (Gunpowder Plot), 12 november 2012.
Fraser, Antonia (2005) (på engelska). The Gunpowder Plot. London: Phoenix. ISBN 0753814013 
Haynes, Alan (2005) (på engelska). The Gunpowder Plot: Faith in Rebellion. Sparkford: Hayes and Sutton. ISBN 0750942150 
Nicholls, Mark (1991) (på engelska). Investigating Gunpowder plot. Manchester: Manchester University Press. ISBN 0719032253 
Northcote Parkinson, Cyril (1976) (på engelska). Gunpowder Treason and Plot. Weidenfeld and Nicolson. ISBN 0297772244 
Spinks Jr., Henry Hawkes (2005) (på engelska). The Gunpowder Plot and Lord Mounteagle's Letter. Whitefish, Montana: Kessinger Publishing. ISBN 1417930837
John Wright, född i januari 1568 i Yorkshire, död 8 november 1605 i Holbeche House, och Christopher Wright, född cirka 1570 i Yorkshire, död 8 november 1605 i Holbeche House, var två bröder som försökte lönnmörda Jakob I av England genom att spränga det engelska överhuset i Westminsterpalatset, i vad som kallas för krutkonspirationen 1605. John var en av de första konspiratörerna att ansluta sig medan Christopher värvades i mars 1605.
Bröderna Wright hade båda varit elever på St Peter's School i York, där även konspiratören Guy Fawkes hade utbildat sig. Både John och Christopher var gifta, med Dorothy respektive Margaret, och John hade en dotter som föddes sent under 1590-talet. Deras syster, Martha, gifte sig med konspiratören Thomas Percy 1591. Av försiktighetsskäl greps de båda bröderna upprepade gånger under Elisabet I av Englands tid som drottning; bland annat greps de 1601 för inblandning i Robert Devereux, 2:e earl av Essex uppror. Detta uppror sammanföll med Johns konvertering till katolicismen och efter att han hade konverterat blev han kallad för "en man med ett föredömligt liv."
Brödernas exakta roll i krutkonspirationen är oklar, men John engagerade sig starkt i planerna och han flyttade hela sin familj till Lapworth i Warwickshire, nära själva hjärtat av konspirationen. Den 5 november 1605, när nyheten spreds om att Fawkes hade misslyckats med sitt uppdrag och blivit gripen, flydde bröderna tillsammans med flera av de andra konspiratörerna till Holbeche House, nära gränsen till Staffordshire. På morgonen den 8 november anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House och en eldstrid bröt ut. Både John och Christopher träffades och avled av sina skador.
John och Christopher Wright föddes i Yorkshire som söner till Robert Wright och hans andra fru Ursula Rudston, dotter till Nicholas och Jane Rudston från Hayton i East Riding of Yorkshire. John döptes i Welwick den 16 januari 1568 och Christopher föddes runt 1570. Deras syster, Martha, gifte sig med konspiratören Thomas Percy 1591.Liksom konspiratören Guy Fawkes fick bröderna sin utbildning vid St Peter's School i York, där skolans rektor John Pulleyn tillhörde en Yorkshiresläkt som var känd för sin opposition mot den engelska kyrkan. Pulleyns föregångare John Fletcher hade suttit fängslad i tjugo år för sitt motstånd mot protestantismen. Också de tre katolska prästerna Oswald Tesimond, Edward Oldcorne och Robert Middleton var elever på skolan. Både John och Christopher var gifta, med Dorothy respektive Margaret, och John hade en dotter som föddes sent under 1590-talet.Av försiktighetsskäl greps de båda bröderna 1596 när Elisabet I av England blev sjuk. De satt fängslade i White Lion 1601 för sin inblandning i Robert Devereux, 2:e earl av Essex uppror mot drottning Elisabet. De var båda skickliga svärdsmän och John var välkänd för sitt mod. Den jesuitiska prästen Tesimond skrev att John hade "god fysik och ett sunt temperament. Han var relativt lång och hans anletesdrag var tilltalande. Han var ganska fåordig, men väldigt lojal mot sina vänner även om hans vänner var få." Christophers utseende var något annorlunda jämfört med sin bror och han beskrevs vara "något tjockare [i ansiktet] och med ljusare hår och något längre som person." Enligt fader John Gerard sammanföll Johns inblandning i earlen av Essex uppror med hans konvertering till katolicismen. Gerard noterade också att Johns hus, Twigmore Hall i North Lincolnshire, var en plats dit präster ofta kom för att ge John andlig tröst och sig själva kroppslig hjälp, även om myndigheterna kallade platsen för "en papistisk högskola för förrädare." Efter att John hade konverterat till katolicismen blev han "en man med ett föredömligt liv." Två år senare, när Elisabets hälsa försämrades ytterligare, greps John och Christopher igen. Christopher kan sedan ha rest till Spanien 1603, då under namnet Anthony Dutton, för att där söka stöd för de engelska katolikerna. Dock menar författaren Mark Nicholls att Duttons roll i det hela kan ha varit något Fawkes och Thomas Wintour kom på när de satt fängslade i Towern efter misslyckandet med krutkonspirationen.
När Jakob I av England efterträdde drottning Elisabet verkade han agera på ett mer tolerant sätt mot olika trosuppfattningar än vad Elisabet tidigare gjort och de katolska engelsmännen hoppades på att de skulle slippa bli förföljda på grund av sin tro. Robert Catesby, en hängiven katolik från Warwickshire, var missbelåten med Jakobs utövande av kungamakt och planerade därför att lönnmörda kungen i ett sprängdåd mot det engelska överhuset i Westminsterpalatset. I det följande upploppet skulle Catesby hetsa folket att göra revolt och få dem att kröna Elisabet Stuart till drottning. Dessa planer kom Catesby på tidigt under 1604 och han bjöd in sin kusin Thomas Wintour till ett möte där också John var närvarande. Catesby hade inte gett upp hoppet om att få hjälp från kontinentaleuropa och han skickade därför Wintour för att möta Juan Fernández de Velasco, 5:e hertig av Frías. Wintour träffade också den walesiska spionen Hugh Owen, som introducerade honom för Fawkes, vars namn Catesby redan kände till. En femte konspiratör, Thomas Percy, anslöt sig till dem några veckor senare; Percy var släkt med bröderna Wright eftersom han hade gift sig med deras syster Martha 1591. Konspiratörerna möttes den 20 maj 1604 på värdshuset Duck and Drake i stadsdelen Strand i London. Efter mötet svor de en sekretessed på en bönbok och sedan höll de en mässa i ett annat rum tillsammans med fader Gerard, som vid tillfället var ovetande om deras planer.Enligt Nicholls uppvisade John väldigt lite tvivel efter dessa tidiga möten. Han höll sig gärna nära själva hjärtat av konspirationen och han flyttade hela sin familj till Lapworth i Warwickshire, där han även förvarade några hästar. I mars 1605 hade även Christopher gått med i konspirationen, men i oktober samma år (enbart en kort tid innan planerna skulle genomföras) blev myndigheterna informerade om konspirationen via ett anonymt brev till William Parker, 4:e baron Monteagle. I brevet stod det att Monteagle skulle hålla sig borta från parlamentet vid dess öppnande, men då han var osäker på precis vad som menades med detta skickade han brevet till Robert Cecil, 1:e earl av Salisbury, som var Secretary of State vid tillfället. Monteagles betjänt var besläktad med Christophers fru Margaret och i och med detta blev konspiratörerna medvetna om brevets existens. Catesby, som vid tillfället var vid White Webbs i Enfield Chase tillsammans med bröderna Wright, bestämde att brevet inte var ett tillräckligt stort hot mot deras planer och han beordrade att konspirationen skulle fortsätta som planerat. Den 4 november besökte Percy sin beskyddare Henry Percy, 9:e earl av Northumberland för att se om han kunde få klarhet i exakt vad det var för rykten som omgav detta anonyma brev. När Percy återvände till London övertygade han John, Thomas Wintour och Robert Keyes att de inte hade något att oroa sig över. På kvällen samma dag begav sig John förmodligen till Midlands tillsammans med Catesby och hans vasall Thomas Bates medan de andra konspiratörerna intog sina positioner inför explosionen som skulle äga rum dagen efter.
När brevet till Monteagle visades upp för kung Jakob den 1 november kände han att det antydde något som berörde eld och krut; möjligtvis i stil med de explosioner som föregick mordet på hans far, Henry Stuart, lord Darnley, den 10 februari 1567. På lördagen den 2 november bestämde sig riksrådet för att parlamentet skulle genomsökas. På måndagen den 4 november genomfördes den första genomsökningen, ledd av Thomas Howard, 1:e earl av Suffolk, och då fann de en stor hög med kvistar som låg i ett hörn i källarvalvet under det engelska överhuset. Jakob beordrade att ännu en genomsökning skulle genomföras, vilket skedde runt midnatt natten till den 5 november. Denna genomsökning leddes av Thomas Knyvet, 1:e baron Knyvet och de fann då Fawkes i källarvalvet under det engelska överhuset, där han vaktade kruttunnorna. Fawkes greps på plats. När nyheten spreds om att Fawkes hade misslyckats med sitt uppdrag och blivit gripen tog sig Christopher till värdshuset Duck and Drake där han berättade för Thomas Wintour att planerna var avslöjade. Wintour bad Christopher bekräfta att dessa uppgifter var sanna. Christopher tog reda på att så var fallet och även att myndigheterna nu letade efter Percy, som Fawkes (under sitt alias John Johnson) hade sagt sig arbeta för. När Wintour blev informerad om detta beordrade han Christopher att varna Percy. Christopher och Percy lämnade sedan London tillsammans och de flydde mot Dunstable.
Flera av konspiratörerna möttes upp och i samlad trupp flydde de genom Warwickshire och Worcestershire under de två dagarna som följde Fawkes gripande. De försökte under denna tid värva fler medlemmar för ett uppror, men allt eftersom tiden gick blev detta uppror mer och mer osannolikt. Den 6 november, samma dag som konspiratörerna samlade på sig vapen och stal hästar från Warwick Castle, utpekades bröderna Wright som misstänkta medhjälpare till konspirationen av Lord Chief Justice John Popham. Dagen efter offentliggjordes en förteckning över efterlysta konspiratörer, där bland andra bröderna Wright nämndes. Konspiratörerna försökte utan framgång att värva fler rebeller vid Hewell Grange i Tardebigge, Worcestershire och den 7 november tog de sig till Holbeche House, nära gränsen till Staffordshire, där de bestämde sig för att förbereda sig för att strida. På morgonen den 8 november anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House. En eldstrid bröt ut och Catesby, Percy och bröderna Wright blev träffade. Hade de fått omedelbar läkarvård kunde de ha överlevt, men några av Walshs mannar tog av dem deras kläder (till exempel togs Christophers stövlar av så att han enbart hade sina silkesstrumpor på fötterna) och de lämnades i detta skick för att dö. Det är möjligt att bröderna Wrights kroppar senare exhumerades och halshöggs, vilket skedde med Catesbys och Percys kroppar efter de hade jordfästs.
Den här artikeln är helt eller delvis baserad på material från engelskspråkiga Wikipedia, John and Christopher Wright, 10 november 2012.
Bengtsen, Fiona (2005) (på engelska). Sir William Waad, Lieutenant of the Tower, and the Gunpowder Plot. Trafford Publishing. ISBN 1412055415 
Dixon, William Hepworth (2009) (på engelska). Her Majesty's Tower. Charleston, South Carolina: BiblioBazaar, LLC. ISBN 1103086391 
Fraser, Antonia (2005) (på engelska). The Gunpowder Plot. London: Phoenix. ISBN 0753814013 
Gerard, John; Morris, John (1871) (på engelska). The condition of Catholics under James I: Father Gerard's narrative of the Gunpowder Plot. "1". London: Longmans. ISBN 1178011380 
Haynes, Alan (2005) (på engelska). The Gunpowder Plot: Faith in Rebellion. Sparkford: Hayes and Sutton. ISBN 0750942150 
Nicholls, Mark (1991) (på engelska). Investigating Gunpowder plot. Manchester: Manchester University Press. ISBN 0719032253 
Northcote Parkinson, Cyril (1976) (på engelska). Gunpowder Treason and Plot. Weidenfeld and Nicolson. ISBN 0297772244 
Tesimond, Oswald; Edwards, Francis (1973) (på engelska). The Gunpowder Plot: The narrative of Oswald Tesimond alias Greenway. London: Folio Society. ISBN 9780850670684

Joshua Abraham Norton, född troligen 4 februari 1818 eller 1819, död 8 januari 1880, även känd som hans kejserliga majestät Kejsar Norton I, var en firad medborgare i San Francisco som utropade sig själv till "Kejsare av dessa Förenta stater" och senare "Beskyddare av Mexiko" 1859. Norton föddes i  London i England och tillbringade större delen av sin uppväxt i Sydafrika. Han emigrerade till San Francisco 1849 efter att han mottagit en testamentsgåva på $40 000 från sin fars kvarlåtenskap. Norton försörjde sig till en början som affärsman, men förlorade sin förmögenhet genom att investera i peruanskt ris.Efter att han hade förlorat i en rättsprocess där han försökte få sitt riskontrakt upphävt, lämnade Norton San Francisco. Han återvände några år senare som en excentrisk och synbarligen psykiskt obalanserad man, som hävdade att han var kejsare av USA. Fastän han inte hade någon politisk makt, och hans inflytande bara räckte så långt som han gjordes till viljes av personer omkring honom, behandlades han vördnadsfullt i San Francisco, och valuta som trycktes i hans namn accepterades i de butiker som han besökte. 
Fastän han ansågs vara galen, eller åtminstone synnerligen excentrisk med megalomaniska drag, firade San Franciscos invånare hans majestätiska yttre och hans kungörelser, av vilka den mest kända var hans "order" att USA:s kongress skulle upplösas med våld (vilket kongressen och armén ignorerade) och hans många förordningar om att en bro och en tunnel skulle byggas över San Francisco Bay. Den 8 januari 1880 föll Norton ihop vid ett gathörn, och dog innan han kunde få läkarvård. Dagen därpå fylldes San Franciscos gator av nästan 30 000 människor som visade sin vördnad för Norton. Norton har gjorts odödlig i litteraturen av författare som Mark Twain och Robert Louis Stevenson, som baserade fiktiva personer på honom, liksom senare av Morris och Goscinny i Lucky Luke-seriealbumet Kejsaren av Amerika. I december 2004 lades ett förslag fram om att uppkalla San Francisco–Oakland Bay Bridge till Nortons ära, men idén genomfördes inte.
Norton föddes i England, men olika verk ger olika uppgifter om födelsedatum och födelseort. Hans dödsruna i San Francisco Chronicle, "enligt den bästa tillgängliga informationen," citerade silverplattan på hans kista, där det stod att han var "ungefär 65 år gammal", vilket antydde att hans födelseår kunde vara 1814. Andra källor hävdar att han föddes 4 februari 1819 i London. Immigrationsdokument tyder på att han var två år gammal 1820 när hans föräldrar flyttade till Sydafrika. Enligt sydafrikanska genealogier var hans far John Norton (död i augusti 1848) och hans mor Sarah Norden. Sarah var dotter till Abraham Norden och syster till Benjamin Norden, en framgångsrik judisk köpman.Norton emigrerade från Sydafrika till San Francisco 1849 sedan han ärvt $40 000 efter sin far. Han nådde ganska stor framgång på fastighetsmarknaden och hade samlat på sig en förmögenhet på $250 000 år 1852. Norton trodde sig se en affärsmöjlighet när Kina, som stod inför en svår svält, införde förbud mot export av ris, vilket gjorde att rispriset i San Francisco steg skyhögt från fyra cent till trettiosex cent per pund (9 cent/kg till 79 cent/kg). När han hörde att ett fartyg Glyde, som var på väg tillbaka från Peru, fraktade 200 000 pund (100 ton) ris, köpte han allt ris för $25 000, och hoppades få kontroll över rismarknaden. Den 22 december 1852 betalade han en handpenning på två tusen dollar och skrev under ett kontrakt om att betala återstoden av de $25 000 inom trettio dagar.En dag senare kom flera skeppslaster ris från Peru till San Franciscos hamn. Som en följd av detta sjönk rispriset till tre cent per pund. Norton försökte upphäva kontraktet, och hävdade att handlaren hade vilsefört honom i frågan om mängden ris som var att vänta. Från 1853 till 1857 var Norton och rishandlarna inblandade i en omfattande rättstvist. Norton hade framgång i de lägre domstolarna, men målet nådde Kaliforniens högsta domstol, som dömde till Nortons nackdel. Senare utmätte Lucas Turner and Company Bank Nortons fastighetsinnehav i North Beach för att betala hans skuld. Nortons mentala tillstånd påverkades svårt av dessa finansiella bakslag. Han gick i konkurs 1858 och lämnade staden en tid. Det finns inga kända källor som säger att Norton hade en excentrisk personlighet innan han förlorade sin förmögenhet, så det är inte känt huruvida hans utpräglade excentricitet var ett permanent karaktärsdrag eller uppkom som ett resultat av den besvärliga finansiella situation han befann sig i under 1850-talet. Efter att plötsligt ha förlorat sin finansiella stabilitet blev Norton hur som helst (i brist på riktig diagnos) något "udda", och uppvisade symptom som ofta beskrivs som "storhetsvansinne".
När Norton återvände till San Francisco från sin självvalda exil, hade han blivit mycket missnöjd med vad han ansåg var växlingar och ofullkomligheter i USA:s juridiska och politiska strukturer. Den 17 september 1859 tog han saken i egna händer och skickade brev till de olika tidningarna i staden, där han utropade sig till "Kejsare av dessa Förenta Stater":
På den förekomna fordran och önskan av en stor majoritet av medborgarna i dessa Förenta Stater, utropar och förklarar jag, Joshua Norton, tidigare i Algoa Bay, Godahoppsudden, och nu under de senaste gångna 9 åren och 10 månaderna i S. F., Cal., mig själv Kejsare av dessa F.S., och i kraft av den myndighet som därigenom tillfallit mig, beordrar och befaller representanterna för de olika staterna i Unionen att samlas i Musical Hall, i denna stad, på den första dagen i nästa februari, för att där och då göra sådana ändringar i Unionens befintliga lagar som kan förbättra de plågor som landet lider av, och därmed förmå tilltro att finnas, både hemma och utomlands, till vår stabilitet och integritet.
NORTON I, Kejsare av Förenta staterna. Norton tillade senare "Beskyddare av Mexiko" till denna titel. Så började hans makalösa och bisarra tjugoettåriga ”herravälde” över USA. 
I enlighet med sin självutnämnda roll som kejsare utfärdade Norton många kungörelser i statens ärenden. Efter att han övertagit fullständig kontroll över landet ansåg han att det inte längre fanns behov av en lagstiftande församling, och den 12 oktober 1859 utfärdade han en förordning som formellt ”upplöste” USA:s kongress. I sin kungörelse observerade Norton: 
…bedrägeri och korruption förhindrar ett rättvist och tillbörligt uttryck av folkets röst, att öppna överträdelser mot lagarna sker ständigt, orsakade av mobbar, partier, grupperingar och otillbörligt inflytande från politiska sekter, att medborgaren inte har det beskydd av person och egendom som han är berättigad till.
Som en följd av detta befallde Norton att alla berörda parter skulle samlas i Platt's Music Hall i San Francisco i februari 1860 för att "råda bot på det onda som påtalats".I en annan kejserlig kungöreles en månad tidigare kallade Norton armén att avsätta de valda ledamöterna av USA:s kongress:
EFTERSOM en grupp män som kallar sig själva den nationella kongressen nu är i session i Washington City, i brott mot vår kejserliga förordning av senaste 12 oktober, som förklarade sagda kongress avskaffad,  
EFTERSOM det är nödvändigt för vårt Imperiums lugn att sagda kungörelse skall bli strikt efterlevd, 
NU, DÄRFÖR, beordrar och befaller vi härmed generalmajor Scott, överbefälhavaren för våra arméer, att omedelbart efter kännedom om denna, vår Kungörelse, fortskrida med en lämplig styrka och utrymma kongressalarna.
Nortons order hade uppenbart ingen effekt på armén, och Kongressen fortsatte likaså sina aktiviteter oberört. Norton utfärdade fler kungörelser 1860 som avsåg att upplösa republiken och förbjuda kongressledamöter att samlas. Nortons strid mot USA:s valda ledare kom att pågå under hela vad han ansåg var hans regeringstid, men det förefaller som Norton slutligen, något motvilligt, accepterade att Kongressen skulle fortsätta att existera utan hans tillåtelse, även om detta inte ändrade hans åsikt i frågan. I hoppet om att lösa de många konflikterna mellan USA:s medborgare under amerikanska inbördeskriget utfärdade Norton ett mandat 1862 där han beordrade både de protestantiska och katolska kyrkorna att offentligt viga honom som kejsare.Då hans försök att störta USA:s valda regering med våld hade blivit helt och hållet ignorerade, vände Norton sin uppmärksamhet och sina kungörelser till andra ärenden, både politiska och sociala. Den 12 augusti 1869, "i önskan om att lugna de partipolitiska stridigheternas missämja som nu existerar i vårt rike", avskaffade han både Demokratiska partiet och Republikanska partiet. När Nortons självvalda hemstad inte nämndes med tillbörlig respekt utfärdade han ett särskilt strängt påbud 1872:
Var och en som efter vederbörlig varning skall höras yttra det avskyvärda ordet "Frisco", vilket inte har något språkligt eller annat berättigande, skall anses skyldig till en stor förseelse, och skall betala till den kejserliga statskassan som straff summan tjugofem dollar.
Trots alla hans påhitt och oavsett vilket hans exakta psykiska hälsotillstånd var, kan det inte förnekas att Norton vid vissa tillfällen var en visionär, och ett antal av hans ”kejserliga påbud” uppvisade ett stort förutseende. Bland hans många påbud fanns instruktioner om att bilda ett Nationernas förbund, och han förbjöd uttryckligen varje form av oenighet eller konflikt mellan religioner eller deras riktningar. Kejsaren fann det också lämpligt vid ett antal tillfällen att förordna uppförandet av en hängbro eller tunnel för att förbinda Oakland med San Francisco, och hans senare kungörelser blev mer och mer irriterade över den brist på snabb åtlydnad som visades av myndigheterna:  
EFTERSOM vi utfärdade vår kungörelse som befallde medborgarna i San Francisco och Oakland att anslå medel för undersökning av en hängbro från Oakland Point via Goat Island, även för en tunnel, och att avgöra vilket som är det bästa projektet, och eftersom sagda medborgare hittills har underlåtit att uppmärksamma vår sagda kungörelse, och eftersom vi är besluten om att vår myndighet skall vara fullt respekterad, nu därför beordrar vi arméns arrestering av båda stadsstyrelser om de framhärdar i att negligera våra kungörelser.
Givet under vår kungliga hand och sigill i San Francisco, denna 17:e dag i september, 1872.
Detta förslag, till skillnad från Nortons övriga, blev faktiskt förverkligat, men inte på grund av honom. Bron mellan San Francisco och Oakland Bay, San Francisco-Oakland Bay Bridge, började byggas 9 juli 1933 och invigdes 12 november 1936.
Norton tillbringade sina dagar som kejsare med att inspektera gatorna i San Francisco i en utsirad blå uniform med slitna guldpläterade epåletter, som han hade fått av officerare vid United States Armys postering i Presidio of San Francisco. Han bar också en kastorhatt utsmyckad med en påfågelsfjäder och en rosett. Ofta förhöjde han denna majestätiska uppsyn med en käpp eller ett paraply. Under sina inspektioner undersökte Norton trottoarernas och spårvagnarnas tillstånd, offentliga platsers tillstånd samt polisernas utseende. Norton kunde också ofta ge utdragna filosofiska utläggningar om diverse ämnen till vem som helst som var inom hörhåll för tillfället. 
Det var under en av sina inspektioner som Norton sägs ha utfört en av sina mest kända ”diplomatiska” åtgärder. Under 1860- och 1870-talen förekom ett antal antikinesiska demonstrationer i de fattigare områdena i San Francisco. Vid flera tillfällen bröt det ut upplopp, vilka ibland orsakade dödsfall. Under en sådan incident ska Norton ha ställt sig mellan upprorsmakarna och deras kinesiska måltavlor och med huvudet böjt ha reciterat Herrens bön upprepade gånger tills upprorsmakarna skingrades utan våldsamheter.Norton var mycket älskad och vördad av San Franciscos invånare. Fastän han saknade pengar åt han regelbundet vid San Franciscos finaste restauranger. Restaurangägarna tog sedan på sig att sätta mässingsplaketter vid sina ingångar med texten "[b]y Appointment to his Imperial Majesty, Emperor Norton I of the United States." Enligt vad som hävdats var sådana ”kejserliga godkännanden” mycket uppskattade och gynnade handeln. Det hävdas också att ingen pjäs eller musikföreställning i San Francisco vågade hålla premiär utan att reservera balkongplatser åt Norton.Ett rykte som startades av den hängivne Norton-karikatyrtecknaren Ed Jump säger att Norton hade två hundar, Bummer och Lazarus, som själva var kända i San Francisco vid denna tid. Norton ägde inte hundarna, men han åt vid gratis lunchställen där han gav några bitar mat åt dem.
1867 arresterade en polis, vid namn Armand Barbier, Norton för att ta honom till tvångsvård för en psykisk störning. Arresteringen upprörde San Franciscos invånare och ledde till ett antal kritiska ledarsidor i tidningarna. Polischefen Patrick Crowley rättade snabbt till det hela genom att begära Norton frisläppt och ge en formell ursäkt på polisens vägnar. Polischefen Crowley anmärkte om den självutnämnde monarken "att han inte hade utgjutit något blod, inte rånat någon, och inte plundrat något land, vilket är mer än man kan säga om hans kollegor i den branschen." Norton var storsint nog att ge den unge polismannen en ”kejserlig benådan”. Möjligen på grund av denna skandal gjorde alla poliser i San Francisco därefter honnör för Norton när han gick förbi på gatan.Norton fick motta några små bevis på formellt erkännande av sin självutnämnda ställning. USA:s folkräkning från 1870 anger en Joshua Norton som boende på 624 Commercial Street och anger hans sysselsättning som "kejsare." Norton lät också utfärda sina egna pengar emellanåt för att betala vissa skulder, och dessa blev accepterade som lokal valuta i San Francisco. Dessa sedlar brukade tryckas i valörer från femtio cent till fem dollar. De fåtaliga sedlar som fortfarande existerar är samlarobjekt. Staden San Francisco hedrade också Norton. När hans uniform började se skamfilad ut köpte stadens fullmäktige ("San Francisco Board of Supervisors"), med mycket pompa och ståt, en lämpligt majestätisk ersättning. Norton svarade med att sända dem ett artigt tackmeddelande och utfärdade adelsprivilegier åt varje ledamot.
Under de senare åren av Nortons ”regeringstid” var han ämne för många rykten och spekulationer. Enligt en populär historia var han son till kejsaren Napoleon III av Frankrike och hävdade att han kom från Sydafrika för att undvika förföljelse. En annan populär historia hävdade att Norton planerade att gifta sig med drottning Viktoria. Detta påstående har inget stöd, men Norton skrev brev till drottningen vid flera tillfällen och sägs ha mött den verklige kejsaren Pedro II av Brasilien. Det ryktades också att Norton var extremt rik och endast låtsades vara fattig eftersom han var snål. 
Ett antal kungörelser som troligen var falska skickades in och trycktes i lokala tidningar, och det anses att i åtminstone några fall tidningsredaktörer själva skrev fiktiva påbud som var anpassade till deras egna intressen. San Franciscos stadsmuseum har en lista över de kungörelser som anses vara äkta.På kvällen den 8 januari 1880 föll Norton ihop i hörnet mellan California Street och Dupont Street (nu Grant Avenue) på väg till en föreläsning vid California Academy of Sciences. Hans kollaps upptäcktes omedelbart och ”poliskonstapeln i tjänst vid tillfället skyndade efter en vagn för att föra honom till sjukhuset.” Norton dog innan någon vagn hann fram. Följande dag publicerade San Francisco Chronicle hans dödsruna på sin förstasida under rubriken "Le Roi est Mort" ("Kungen är död"). Morning Call, en annan ledande tidning i San Francisco, hade en förstasidesartikel med rubriken: "Norton den förste, av Guds nåde Kejsare av dessa Förenta stater och Beskyddare av Mexiko, har lämnat detta liv."Det blev snart uppenbart att Norton, trots ryktena om motsatsen, hade dött i fullständig fattigdom. Fem eller sex dollar i småmynt hittades på honom, och när hans rum i pensionatet på Commercial Street genomsöktes hittades en enda sovereign, värd ungefär $2.50, hans samling promenadkäppar, hans ganska skamfilade sabel, en uppsättning hattar, en fransk franc från 1828 och en handfull av de kejserliga obligationer han sålde till turister till en fiktiv ränta på 7%. Det fanns förfalskade telegram som uppgavs vara från tsar Alexander II av Ryssland med gratulationer till Norton med anledning av hans stundande giftermål med drottning Victoria, och från Frankrikes president, som förutsade att en sådan förening skulle vara katastrofal för världsfreden. Även hans brev till drottning Victoria återfanns, samt 98 aktier i en nedlagd guldgruva.När begravningen förbereddes planerades först att använda en likkista av enkelt amerikansk sekvoja-trä. Medlemmar av Pacific Club (en företagarförening i San Francisco) upprättade dock en begravningsfond som betalade för en vacker kista i rosenträ och arrangerade ett värdigt avsked.Nortons begravning var högtidlig, sorglig och stor. Den besöktes "…av alla klasser från kapitalister till fattig, kyrkoman till ficktjuv, välklädda damer och de vars dräkt och hållning antydde en socialt utstött." Enligt vissa beskrivningar stod så många som 30 000 personer på gatorna för att hedra Norton, och begravningståget var två miles långt. Han begravdes på frimurarnas begravningsplats, på staden San Franciscos bekostnad.1934 flyttades Nortons kvarlevor, på stadens bekostnad, till en gravplats med måttfull prakt på Woodlawn Cemetery i Colma. Platsen markeras av en liten nött sten med texten "Norton I, Emperor of the United States and Protector of Mexico".
Fastän detaljerna i Nortons livshistoria må vara glömda har han blivit odödliggjord i litteraturen. Mark Twain, som var bosatt i San Francisco under en del av "kejsar Nortons regeringstid" utformade personen Kungen i Huckleberry Finns äventyr efter Norton.Robert Louis Stevenson gjorde Norton till en figur i sin roman från 1892, The Wrecker.Titelfiguren i Lucky Luke-seriealbumet Kejsaren av Amerika av René Goscinny (text) och Morris (bild) är baserad på Norton - huvudpersonen i seriealbumet är dock en förmögen ranchägare i Vilda Västern.
Musikaliskt har Norton odödliggjorts i dixielandjazzkompositionen Emperor Norton's Hunch, inspelad av bland annat Lu Watters. 
Under årens lopp har Nortons excentricitet varit en källa till inspiration. Han förekommer som ett skyddshelgon i parodireligionen discordianism, och ofta i populärkultur.
I januari 1980 hölls ett antal ceremonier i San Francisco med anledning av 100-årsjubileet av Nortons bortgång. Nortons proklamationer som förespråkade en bro mellan San Francisco och Oakland högtidlighölls den 14 december 2004, då San Franciscos kommunfullmäktige antog en resolution som förespråkade att det nya brospannet på San Francisco-Oakland Bay Bridge skulle namnges efter Norton. Förslaget behövde dock bli godkänt av City of Oakland och sedan av delstatsmyndigheterna innan det kunde antas. Medlemmarna av Oaklands stadsfullmäktige uttryckte missnöje, och inga framsteg gjordes om förslaget senare.I Neil Gaimans serie "Sandman" förekommer ett avsnitt där seriens protagonist, tillika titelfigur, möter Norton i San Francisco. Nortons levnadshistoria är förlaga till avsnittets berättelse.
Den svenska tonsättaren Stefan Klaverdal skrev 2009 ett verk för manskör och tonband baserat på Nortons öde och delvis på Nortons texter.
Den här artikeln är helt eller delvis baserad på material från engelskspråkiga WikipediaDär anges följande som referenser:
Malcom, E. Barker; Jump, Edward (januari 2001). Bummer & Lazarus: San Francisco's Famous Dogs : Revised With New Stories, New Photographs, and New Introduction. Londonborn Publications. ISBN 0-930235-07-X 
John Cech (1997). A rush of dreamers : being the remarkable story of Norton I, Emperor of the United States and Protector of Mexico. Marlowe. ISBN 1-56924-775-7 
Cowan, Robert Ernest. "Norton I, Emperor of the United States and Protector of Mexico (Joshua A. Norton, 1819-1880)" in Quarterly of the California Historical Society. San Francisco: California Historical Society, October 1923.
Cowan, Robert E. et al. The Forgotten Characters of Old San Francisco. Los Angeles: The Ward Ritchie Press, 1964.
Albert Dressler (1927). Emperor Norton, life and experiences of a notable character in San Francisco, 1849-1880. A. Dressler. LC CT275.N75 D7 
William Drury (1986). Norton I, Emperor of the United States. Dodd, Mead & Company, Inc. ISBN 0-396-08509-1 
William M. Kramer (1974). Emperor Norton of San Francisco : a look at the life and death and strange burials of the most famous eccentric of gold rush California. Norton B. Stern. ASIN B0006CF3KO 
Allen Stanley Lane (1939). Emperor Norton, Mad Monarch of America. The Caxton printers, Ltd. ASIN B00086ATPC 
David Warren Ryder (1939). San Francisco's Emperor Norton. Alex. Dulfer Printing and Lithographing Co. LC CT275.N75 R9

Judasbrevet (grekiska: Ιούδα επιστολή) är en skrift som ingår i Nya testamentets brevlitteratur. Brevet består av endast 25 verser och är en av Nya testamentets och Bibelns kortaste böcker. Det är det sista av Nya testamentets så kallade katolska brev; katolsk i betydelsen allmän i och med att det i likhet med de övriga sex katolska breven, då Jakobsbrevet, Första Petrusbrevet, Andra Petrusbrevet och de tre Johannesbreven, inte anses vara riktat till en bestämd person eller församling. Majoriteten av dagens forskare menar dock att brevet är riktat till just en specifik församling.Författaren av Judasbrevet verkar känna till Jakobsbrevet, och Judasbrevet används i sin tur av författaren av Andra Petrusbrevet. Brevet uppges vara skrivet av Judas, Jakobs bror, och den tidiga kyrkan ansåg denne Judas vara den Judas som uppges vara bror till såväl Jesus som Jakob. Även dagens forskare anser att det är Jesu bror Judas som avses, men är däremot delade vad gäller synen på huruvida brevet verkligen har skrivits av denne eller inte. 
Vem författaren var är svårt att avgöra och brevet tillhör de mer ifrågasatta skrifterna i Nya testamentet. Forskarna är delade i två läger vad gäller synen på vem som skrev brevet, med en viss övervikt för dem som anser att det är ett pseudonymt verk, eller en pseudepigrafi. Det dateras inom ett vitt tidsspann, där det oftast förläggs inom perioden cirka år 50 till en bit in på 100-talet. De som menar att Judas är författaren föredrar den tidigare perioden, oftast 50–70. Som regel dateras dock brevet till omkring sekelskiftet år 100, med vissa som föredrar en något senare tid, medan måhända fler förordar perioden 80–100.Judasbrevet är att betrakta som ett kortare förmaningstal som varnar för de irrlärare som verkar inom församlingen. Det har en starkt judisk karaktär och en apokalyptisk framtoning. Det har under 1900-talet kallats för den mest försummade boken i Nya testamentet, och har ofta åsidosatts på grund av att det är så kort, men också för att det framstår som så besynnerligt eftersom det åberopar icke-kanoniska skrifter som Första Henoksboken och Moses himmelsfärd som auktoritativa skrifter.
Författaren uppges i inledningen vara ”Judas, Jesu Kristi tjänare, Jakobs bror”. Detta utgör emellertid ingen fullständig identifiering av författaren, eftersom det aldrig sägs vilken Jakob som avses. Sedan åtminstone år 200 har denne Judas dock uppfattats som varande Jesu broder Judas som omnämns i Markusevangeliet tillsammans med bland andra Jakob. Nutida forskare anser också att författaren av brevet har velat identifiera sig som denne Judas oavsett vem författaren egentligen var. Däremot är man delad i synen på författarskapet, om brevet har skrivits av Jesu broder Judas eller inte. Det finns en stor samstämmighet om att författaren har judisk bakgrund, talar ett semitiskt språk och känner de hebreiska skrifterna på hebreiska och Första Henoksboken på arameiska.Fem personer i Nya testamentet bär namnet Judas (grekiska: Ιούδας): lärjungen och förrädaren Judas Iskariot (omnämns totalt 22 gånger), en annan av de tolv lärjungarna, Judas, Jakobs son, Judas från Galileen, Judas som äger ett hus och Judas som kallades Barsabbas.Brevets Judas kan inte gärna avse någon av de två bland de tolv lärjungarna som bar detta namn. Den ene var förrädaren Judas Iskariot, och han kan rimligen inte avses. Den andre var son, och inte bror till Jakob. Eftersom ingen känner till något om den Judas, Jakobs son, som nämns i listan över de tolv, menar forskare som regel att det saknas goda skäl att anta att denne har skrivit detta brev. Några få forskare har argumenterat för att Judas Barsabbas är författaren och att då broder ska ses som trosbroder och medarbetare till Jakob. Men detta är en ovanlig uppfattning eftersom den Judas Barsabbas som omtalas i Apostlagärningarna inte uppges ha en bror som hette Jakob, och definitivt inte en bror som var så berömd att denne inte behövde någon ytterligare identifiering utöver namnet Jakob.Det anses osannolikt att detta korta brev som i stor utsträckning består av angrepp på irrlärare och är fyllt av invektiv, skulle ha ansetts ha en sådan teologisk relevans att det upptagits i den kristna kanon, såvida man inte ansett att det har skrivits av en person med stor auktoritet, som Jesu broder Judas. Grunden till att identifiera sig som en broder till Jesus var att erhålla den nödvändiga auktoriteten för att få genomslag för sin uppfattning. Eftersom författaren redan i första versen identifierar sig som Jakobs bror Judas, och de enda Judas och Jakob som uppges vara bröder i Nya testamentet är Jesu bröder i Mark 6:3, menar forskarna som regel att det är denne Judas som åsyftas. Dessutom var det normala sättet för identifikation att hänvisa till sin far, inte sin bror, såvida nu inte brodern var exceptionellt välkänd. Och den överlägset mest kände Jakob var Jesu broder Jakob, ledare för kyrkan i Jerusalem.
Av denna anledning menar sig författaren med största säkerhet vara bror till både Jesus och Jakob. Det finns därmed goda skäl att anta att författaren av detta brev påstår sig vara den mest kände Judas, då Jesu broder Judas som nämns i Mark 6:3 tillsammans med Jakob, Joses och Simon.
Det är svårt att ange en tillkomsttid för brevet, och endast kvalificerade gissningar anses vara möjliga. En avgörande fråga för dateringen är om författaren verkligen är Jesu broder Judas eller någon annan okänd person. Forskarna är oeniga om vem som skrev brevet och när det skrevs. De oftast förekommande förslagen till datering ligger mellan åren 50 och 110. De som anser att Judas skrev brevet kan förlägga det till perioden ungefär 50–60, medan de som betvivlar detta kan datera det till 100-talet. Under det senaste århundradet har brevet daterats inom ett mycket vitt tidsspann, från 50-talet ända till sent 100-tal, eftersom man ansåg att författaren vände sig mot gnostiker. Detta är dock en uppfattning som dagens forskare i stor omfattning har övergett, men oenigheten kvarstår om än brevet numera sällan dateras till speciellt långt in på 100-talet.Ett mindre antal forskare daterar skriften till 50-talet, många daterar den till 90–100. Lars Hartman skriver att det stora flertalet forskare daterar brevet till cirka år 100. Bart D. Ehrman daterar brevet till relativt sent under nollhundratalet. Udo Schnelle skriver att brevet vanligtvis dateras till någon gång i perioden 80–120 och att han föredrar den tidigare delen av denna period, cirka 80–100. Helmut Koester menar också han att brevet troligen är skrivet mot slutet av nollhundratalet. Richard Bauckham argumenterar för en tillkomst under perioden cirka 75–100 medan Peter Davids inte specificerar tiden mer noggrant än slutet av nollhundratalet.Judasbrevets författare förefaller också känna till Jakobsbrevet, vilket brukar dateras till perioden cirka 70–100, och Judasbrevet måste i så fall vara senare än detta. Författaren identifierar sig inte bara som bror till Jesus och Jakob, utan röjer också att han är nära förbunden med Jakobsbrevet genom att imitera dess stil och bland annat använda exakt samma identifikationsfras i ”Jesu Kristi tjänare” (grekiska: Ἰησοῦ Χριστοῦ δοῦλος). Eftersom Andra Petrusbrevet i sin tur synes bygga på Judasbrevet, måste Judasbrevet ha skrivits före Andra Petrusbrevet, vilket oftast förläggs till någon gång i perioden 125–150. De som antar att Judas har skrivit brevet brukar ofta förlägga dess tillkomst till 70-talet. Även om man daterar brevet till cirka år 80 är det fortfarande möjligt att hävda att Judas, som en yngre bror till Jesus, skulle ha kunnat vara i livet och därmed också ha kunnat skriva brevet.
Merparten av Judasbrevet ingår också i Andra Petrusbrevet. I dess andra kapitel återges nästan hela Judasbrevet, om än med många ändringar. Författaren av Andra Petrusbrevet har i 2:1–3:3 infogat material från Judasbrevet 4–18, men det rör sig sällan om exakta citat utan kan snarare betraktas som fria parafraser, där cirka 28 % av Judasbrevets ord i detta avsnitt återfinns i motsvarande avsnitt i Andra Petrusbrevet. För de flesta forskare är det uppenbart att författaren använt Judasbrevet på ungefär samma sätt som författarna av Matteusevangeliet och Lukasevangeliet använt Markusevangeliet. Eftersom den dominerande och överlägset vanligaste uppfattningen i dag är att författaren av Andra Petrusbrevet bygger på Judasbrevet, och inte tvärtom, måste Judasbrevet ha skrivits före Andra Petrusbrevet, vilket i sin tur brukar dateras till någon gång perioden cirka 125–150.
Judasbrevet är möjligen bevittnat under 100-talet av Polykarpos (ca 120–140), i Barnabasbrevet (ca 100–130), av Athenagoras (ca 180) och av Theofilos av Antiochia (ca 180), även om sambanden är vaga och likheterna mellan vissa uttryck i Judasbrevet och formuleringar hos dessa författare kan bero på att man inom kyrkan hade ett gemensamt liturgiskt språk. Brevet är betydligt säkrare bevittnat av Klemens av Alexandria (ca 200). Kyrkofader Eusebios av Caesarea skriver i början av 300-talet att Klemens accepterade Judasbrevet i sin samling av auktoritativa skrifter. Tertullianus antyder att brevet på hans tid (ca 200) förelåg i översättning till latin. Brevet accepterades fullt ut i kanon av Athanasios år 367. Judasbrevet omnämns också i Muratoriekanon (ca 170–ca 400).Judasbrevet var dock också ifrågasatt i den tidiga kyrkan. Kyrkofader Eusebios av Caesarea skriver i början av 300-talet att vissa menade att brevet var förfalskat och att inte många i den äldre tiden använt det, fastän det nu var i allmänt bruk i många församlingar. Kyrkofader Hieronymus skriver tidigt på 400-talet att många avvisade brevet eftersom det citerar ur en icke-kanonisk skrift som Första Henoksboken, men att brevet likväl genom dess ålder och bruk räknas till de heliga Skrifterna.I mitten av 200-talet kände Origenes till att brevet var ifrågasatt men visade själv inga tecken på att ifrågasätta det. Lee Martin McDonald menar emellertid att om man hävdar att Origenes ansåg att Judasbrevet räknades till kanon bara för att han citerade det, då måste rimligen också Barnabasbrevet, Hermas Herden och Didache räknas till kanon, eftersom han åberopade dem på samma sätt.Tertullianus undrar cirka år 200 hur Henoksboken kan ha överlevt syndafloden (profeten Henok skulle ha levt före denna) och till stöd för dess äkthet åberopar att Judasbrevet citerar den, vilket tyder på att Tertullianus förväntade sig att hans läsare skulle betrakta Judasbrevet som en auktoritativ skrift.
Den allmänt ansett äldsta bevarade handskriften av inte bara Judasbrevet utan också Första Petrusbrevet och Andra Petrusbrevet, är P72 från cirka år 300. Eftersom det i denna kodex, utöver dessa tre skrifter, också ingår apokryfiska skrifter som inte anses tillhöra den nytestamentliga kanon och eftersom skribenten dessutom behandlat Judasbrevets text utan större omsorg, förefaller det som åtminstone denne inte har betraktat brevet som om det tillhörde kanon. Det finns ytterligare en handskrift av Judasbrevet från ungefär samma tid. P78 dateras också till cirka år 300 men innehåller endast ett fragment av Judasbrevet. På några ställen skiljer sig våra bästa handskrifter åt, och det finns därför en viss osäkerhet om vad brevet ursprungligen sade.
Således förefaller de äldsta vittnena som också nämner brevet omkring år 200, Klemens, Tertullianus och möjligen också Muratoriekanon, betrakta Judasbrevet som en skrift tillhörande den kristna kanon – så också Origenes i mitten av 200-talet. Eusebios bevittnar att brevet betraktades som apostoliskt inom de flesta församlingar och Athanasios listar det år 367 som en av skrifterna i kanon. Men andra, och då främst Hieronymus (347–419), ifrågasätter brevets auktoritet.Judasbrevet förefaller därför rätt tidigt ha betraktats som en auktoritativ kristen skrift av åtminstone vissa, men likväl ha varit ifrågasatt av andra under lång tid, till och med efter Athanasios’. Huvudorsaken till varför brevet inte ansågs tillhöra de skrifter som skulle utgöra kanon, verkar dock ha varit att det förlitade sig på icke-kanoniska skrifter som Första Henoksboken som auktoritativa skrifter. Denna omständighet förefaller emellertid inte ha utgjort något problem för de tidiga kristna, utan problemen bland kristna uppkom på 200-talet.
Till stöd för att Judas, brodern till Jesus och Jakob, har skrivit detta brev brukar åberopas författarens förtrogenhet med den hebreiska Bibeln, det som kristna senare skulle benämna Gamla testamentet, och med andra traditioner och judiska skrifter som förekom bland palestinska judar, då Första Henoksboken och Moses himmelsfärd. Vidare anses också författarens identifiering av sig själv som Judas, brodern till Jesus, och därmed hans auktoritet som medlem av Jesu familj, tala för att det verkligen är denne Judas som har skrivit brevet. Andra typiskt judiska uttryck som brevets apokalyptiska ton, dess etiska inriktning och intresset för änglar, dess eskatologiska förväntningar och klara fokus på Jesu parousia (grekiska: παρουσία), hans snara ankomst, talar för att författaren är judisk och kanske från Palestina, vilket skulle stämma med Judas som författare. Brevet finns dessutom rätt tidigt bevittnat och traditionen tillskriver brevet Judas, medan invändningarna mot dess ställning i kanon huvudsakligen synes ha berört dess innehåll och inte frågan om vem författaren var.Frånsett de skäl som anförts för att brevet har skrivits sent, är den enda större invändningen mot Judas som författare av brevet dess goda grekiska, som ansetts vara för bra för att ha kunnat skrivas av en galileisk jude uppvuxen i en småbrukarfamilj. Den omständigheten att grekiskan, som skulle vara ett andraspråk för en judisk bondson från Galileen som Judas, är så pass bra och med ett så stort ordförråd, förklaras ofta av dem som menar att Judas är brevets författare, med att någon annan som behärskade grekiska har hållit i pennan och utformat brevet på grekiska. Richard Bauckham, som anser att Judas sannolikt är författaren, menar likväl att argumentet att han använt sig av en grekiskspråkig sekreterare i möjligaste mån bör undvikas, eftersom författarens tankar och avsikter är oskiljbara från textens noggrant utformade formuleringar. Flera menar dessutom att om apostlarna missionerat i romarriket där det gemensamma språket var grekiska, skulle de också ha haft möjlighet att tillägna sig språket. Bauckham menar att brevets ordförråd är mer imponerande än dess litterära stil och att detta skulle kunna tyda på att det har skrivits av en person som tillägnat sig språket senare i livet.
De orsaker som brukar åberopas till stöd för att brevet bör ha tillkommit relativt sent under nollhundratalet eller tidigt under 100-talet innefattar: 1) Apostlarna sägs ha verkat i det förgångna och då ha förutspått ”den sista tiden”, vilken antas vara den tid då författaren lever (Jud 17–18). 2) Författaren talar om den kristna ”tron” på ett sätt som i övrigt bara förekommer i de sena pseudo-paulinska pastoralbreven. 3) Liksom är fallet med Jakobsbrevet, Första Petrusbrevet och Andra Petrusbrevet skriver författaren mycket bra grekiska, något exempelvis Bart D. Ehrman anser att man inte kan tillägna sig bara genom missionsarbete, utan att det kräver år av grundliga studier. Språket är rikt och effektivt och där förekommer såväl speciella uttryck som ovanliga ord. Därutöver har författaren kännedom om grekiska idiom och äger en retorisk skicklighet med förmåga att utnyttja språkets finare nyanser.Utöver att fullständigt behärska grekiska, verkar författaren också ha kunnat hebreiska (genom att tillsynes använda den hebreiska Bibeln) och arameiska (genom att antagligen använda Första Henoksboken på det språket). Richard Bauckham menar att författaren verkligen var bekant med den hebreiska Bibeln, mer så än med Septuaginta. Det förefaller också som om författaren känner Första Henoksboken på såväl grekiska som arameiska.   
Ehrman menar att det är mycket osannolikt att Judas, en bror till Jesus och son till en vanlig arameisktalande bonde och arbetare från en liten by i Galileen, skulle behärska tre språk och tillsynes utan ansträngning skriva flytande på ett främmande språk. Han menar att brevet nästan helt säkert inte skrevs av Jesu broder Judas, utan av en välutbildad grekisktalande och -skrivande kristen som kunde förmedla mångfalden både i den hebreiska Bibeln och i arameisk litteratur. (Vad gäller svårigheten för en outbildad arbetare, som en jordbrukare eller fiskare från den galileiska landsbygden som Judas antas ha varit, att kunna författa ett brev på grekiska, se Andra Petrusbrevet, läs- och skrivkunnigheten i Galileen.)
Lars Hartman menar att det som talar emot att Judas har skrivit brevet, utöver att det är skrivet på en så god grekiska, är 1) att det riktar sig till hednakristna och det är svårt att föreställa sig att Judas skulle ha vänt sig till dem, 2) att apostlatiden verkar ha passerat (Jud 17), och 3) att trosbegreppet synes höra till en senare tid.Ytterligare orsaker som anses tala emot att Judas skrivit brevet är att om han vore den Judas som var bror till Jesus, borde han ha identifierat sig som sådan, och inte bara som bror till Jakob; att beteckningen broder (grekiska: ἀδελφός) är ett tvetydigt uttryck som i Nya testamentet ofta används i betydelsen medarbetare, exempelvis om Timotheos,  och därför inte behöver avse en biologisk broder; att föreställningen om en tradition (Jud 3, 20), tvisten mellan ortodoxi och kätteri, 
och hanteringen av förekomsten av irrlärare som tecken på att man lever i de sista dagarna pekar på en senare tid (som den som är synlig i Timotheosbreven, Johannesevangeliet och Didache), och att Judasbrevet 17–18 tyder på att författaren lever i en tid då han från en framtid ser tillbaka på apostlarnas tid som den tid då tron grundlades. Udo Schnelle menar att det är mycket sannolikt att Judasbrevet är en pseudepigrafi i vilken en okänd judekristen åberopar Jesu broder som stöd i en vid den tiden aktuell kontrovers.
Judasbrevet inleds med en välsignelse och en hälsningsfras som identifierar författaren som en viss Judas, broder till Jakob. Brevet består huvudsakligen av kritik av den omoraliska hållningen hos dem som församlingsmedlemmarna bör undvika. Brevet vänder sig mot irrlärare inom den kristna gemenskapen, gudlösa människor som har nästlat sig in i kyrkan och förnekar Gud och herren Jesus Kristus (Jud 3–4). De hotas med samma straff som de straff som drabbade Israel i öknen, de fallna änglarna och Sodom och Gomorra (Jud 5–7). Författaren argumenterar emot (gnostiska) kättare som menar sig vara de verkligt andliga människorna, (Jud 19) och vilka därför av författaren betraktas som en fara för de församlingar där de verkar och deltager och festar vid agaperna, kärleksmåltiderna (Jud 12). Irrlärarna sägs skända kroppen, förneka högre makter och smäda himmelska väsen; likt Kain, Bileam och Korach (som satte sig upp emot Mose i 4 Mos 16) ägnar de sig åt att förstöra församlingslivet, men som Henok hade förutspått kommer de själva att straffas å det förfärligaste (Jud 8–16). Läsaren av brevet ska minnas apostlarnas lära och att de förutsåg att hädare skulle uppträda i den sista tiden (Jud 17–19). De uppmanas att hålla fast vid tro, bön, kärlek och hopp om den slutliga frälsningen (Jud 20–21), samt att kombinera fruktan för synden med medkänsla och förbarmande (Jud 22–23). Brevet avslutas med en doxologi, en lovprisning (Jud 24–25).
De flesta finner detta mycket korta verk för negativt, för föråldrat och för apokalyptiskt för att vara av speciellt stort värde. Brevet tar mycket liten plats inom den nytestamentliga forskningen och för en än mer undanskymd tillvaro i dagens kristna liv och gudstjänstordning.
Judasbrevets få beundrare kan bero på dess korthet, dess uppenbara avsaknad av uppbyggelseteologi och dess skarpa polemik mot dem som författaren upplever som kyrkans fiender. Andra, som Richard Bauckham, menar dock att polemiken i första hand utgör ett stöd för brevets centrala tema, som enligt honom är en maning till att kämpa för tron (Jud 3–4, 20–23). Han menar att den polemiska sektionen i brevet inte enbart är ett fördömande, utan också en noggrant sammansatt uttolkning där författaren hävdar att hans motståndares lössläppthet identifierar dem som syndare i de sista dagarna, och om vilkas straffdom det profeterades i Skriften och i den apostoliska förkunnelsen.
Brevet varnar för farliga inkräktare som enligt författaren förefaller vara kristna, men inte är det (Jud 4). Ingenstans framgår dock tydligt vad dessa inkräktare lärde och trodde. Det är endast deras sätt att uppträda som avslöjar dem. Det är svårt att identifiera dessa inkräktare, och de brukar uppfattas som gnostiker rent generellt eller som antinomiska gnostiker, förgnostiker eller personer med gnostiska tendenser. Det går inte att avgöra om de tillhörde församlingen, alternativt församlingarna, eller om de var kringvandrande missionärer. 
Brevet är ställt till en judisk församling i syfte att förmå Kristustroende att förskjuta de irrlärare som verkar där och hålla fast vid apostlarnas lära. Fastän brevet betecknas som katolskt i betydelsen allmän (grekiska: καθολική, katholikē), och alltså skulle vända sig till kristna i allmänhet, är den dominerande uppfattningen bland dagens forskare att brevet är ställt till en bestämd församling. Det rör sig i så fall sannolikt om en judekristen församling med apokalyptiska föreställningar och där Henokstraditionen var levande.
Bauckham, Richard (2004) (på engelska). Jude and the Relatives of Jesus in the Early Church (T & T Clark Academic Paperbacks). T & T Clark Limited. Libris 14099284 
Brown, Raymond E. (2016) (på engelska). An Introduction to the New Testament: The Abridged Edition. The Anchor Yale Bible Reference Library (1. ed. 1997). New Haven & London: Yale University Press. ISBN 9780300173123 
Callan, Terrance (2004), ”The Use of the Letter of Jude by the Second Letter of Peter”, Biblica 85:  42–64. 
Davids, Peter H. (2014). ”Are the Others Too Other? The Issue of “Others” in Jude and 2 Peter”. i Eric F. Mason & Troy W. Martin (på engelska). Reading 1-2 Peter and Jude: A Resource for Students (Society of Biblical Literature. Resources for Biblical Study). Atlanta: Continuum International Publishing Group Ltd. sid. 201–214. Libris 12198868. ISBN 9781589837379 
Donelson, Lewis R. (2014). ”Gathering Apostolic Voices: Who Wrote 1 and 2 Peter and Jude?”. i Eric F. Mason & Troy W. Martin (på engelska). Reading 1-2 Peter and Jude: A Resource for Students (Society of Biblical Literature. Resources for Biblical Study). Atlanta: Continuum International Publishing Group Ltd. sid. 11–26. Libris 12198868. ISBN 9781589837379 
Ehrman, Bart D. (2011) (på engelska). Forged: Writing in the Name of God – Why the Bible’s Authors Are Not Who We Think They Are. New York: HarperCollins. ISBN 9780062012616 
Ehrman, Bart D. titel=Forgery and counterforgery: the use of literary deceit in early Christian polemics (2013) (på engelska). New York: Oxford University Press. Libris 13926777. ISBN 9780199928033 
Green, Gene L. (2008) (på engelska). Jude and 2 Peter (Baker Exegetical Commentary on the NT). Grand Rapids, MI: Baker Academic. ISBN 9780801026720 
Grünstäudl, Wolfgang; Nicklas, Tobias (2014). ”Searching for Evidence: The History of Reception of the Epistles of Jude and 2 Peter”. i Eric F. Mason & Troy W. Martin (på engelska). Reading 1-2 Peter and Jude: A Resource for Students (Society of Biblical Literature. Resources for Biblical Study). Atlanta: Continuum International Publishing Group Ltd. sid. 215–228. Libris 12198868. ISBN 9781589837379 
Harrington, Daniel J. (2003). ”Jude and 2 Peter”. i Daniel J. Harrington (på engelska). 1 Peter. Jude and 2 Peter (Sacra Pagina, 15). Collegeville/Minnesota: The Liturgical Press. sid. 226–299. ISBN 9780814659762 
Hartman, Lars (1989). ”Nytestamentlig isagogik”. i Birger Gerhardsson. En bok om Nya testamentet (5., [rev. och utök.]   uppl.). Malmö: Liber. sid. 11–132. Libris 7272298. ISBN 91-40-61019-5 
Hultin, Jeremy F. (2014). ”The Literary Relationships among 1 Peter, 2 Peter, and Jude”. i Eric F. Mason & Troy W. Martin (på engelska). Reading 1-2 Peter and Jude: A Resource for Students (Society of Biblical Literature. Resources for Biblical Study). Atlanta: Continuum International Publishing Group Ltd. sid. 27–45. Libris 12198868. ISBN 9781589837379 
Johnson, Luke Timothy (2010) (på engelska). The writings of the New Testament: an interpretation (3rd ed.). Minneapolis, MN: Fortress Press. Libris 11885256. ISBN 978-0-8006-6361-2 
Koester, Helmut (2000) (på engelska). Introduction to the New Testament. Vol. 2, History and literature of Early Christianity. New York: De Gruyter. Libris 2326821. ISBN 3-11-014971-0 
Kümmel, Werner Georg (1975) (på engelska). Introduction to the New Testament (Rev. ed.). London: SCM Press. Libris 4839475. ISBN 0-334-00705-4 
Lockett, Darian R. (2008). ”Purity and Polemic: A Reassessment of Jude’s Theological World”. i Robert L. Webb & Peter H. Davids (på engelska). Reading Jude With New Eyes: Methodological Reassessments of the Letter of Jude (Library of New Testament studies ; T & T Clark library of biblical studies 383). London: Continuum International Publishing Group Ltd. sid. 5–31. Libris 12198868 
Lockett, Darian R. (2016) (på engelska). Letters from the Pillar Apostles: The Formation of the Catholic Epistles as a Canonical Collection. Eugene, Or.: Pickwick Publications. ISBN 978-1620327562 
Mack, Burton L. (1995) (på engelska). Who wrote the New Testament?: the making of the Christian myth. San Francisco, Ca.: HarperSan Francisco. Libris 4490331. ISBN 0-06-065517-8 
McDonald, Lee Martin (2007) (på engelska). The Biblical Canon: Its Origin, Transmission, and Authority ([Updated & rev. 3rd ed.]). Peabody, Mass.: Hendrickson Publishers. Libris 10426315. ISBN 9781565639256 
McDonald, Lee Martin (2017) (på engelska). The Formation of the Biblical Canon: Volume 2: The New Testament: Its Authority and Canonicity ([1st ed.]). London, UK; New York, USA: Bloomsbury T&T Clark. ISBN 9780567668844 
Perry, Peter S. (2011). ”Jude”. i Coogan Michael David (på engelska). The Oxford Encyclopedia of the Books of the Bible. New York: Oxford University Press. sid. 513–516. Libris 14795941. ISBN 9780195377378 
Powell, Mark Allan (2009) (på engelska). Introducing the New Testament: a historical, literary, and theological survey. Grand Rapids, Mich.: Baker Academic. Libris 11832198. ISBN 9780801028687 
Rowston, D. J. (1975), ”The Most Neglected Book in the New Testament”, New Testament Studies 21:  554–563. 
Schnelle, Udo (1998) (på engelska). The History and Theology of the New Testament Writings. Minneapolis, MN: Fortress Press. Libris 5666575. ISBN 0-8006-2952-3 
Schreiner, Thomas R. (2003) (på engelska). The new American commentary. 37, 1, 2 Peter, Jude. Nashville, Tenn.: Broadman & Holman. Libris 9562668. ISBN 0-8054-0137-7

Junee Railway Station (tidigare Junee Junction Railway Station) är en järnvägsstation belägen i byn Junee i New South Wales i Australien. Stationen ligger vid banan mellan delstatshuvudstäderna Sydney och Melbourne, och har sedan 1881 varit knutpunkt för banan mot Hay. Persontågstrafiken vid stationen körs av NSW Trainlink. Stationen invigdes den 6 juli 1878, och efter en allvarlig brand i januari 1882 beslutades det att uppföra en ny stationsbyggnad. Den nya byggnaden, ritad av John Whitton, har varit med på delstatens kulturskyddsregister sedan 1999. Från stationens invigning 1878 fram till juli 1888 tjänade järnvägsstationen även som ortens postkontor.
Under 1800-talet och 1900-talets första hälft växte järnvägsanläggningen i Junee. Restaurang- och hotellokalerna vid stationen, som kallades Junee Railway Refreshment Rooms, utökades 1892 och nya byggnader uppfördes fram till 1960-talet. På 1940-talet uppfördes lokstallet Junee Roundhouse med 42 spår för ånglok. Som dieseldrift i området blev mer omfattande efter 1950-talets början anpassades lokstallet efter dessa behov. Från och med 1980-talet började Junee att tappa sin järnvägsmässiga betydelse, hotellavdelningen vid stationen stängdes och på 1990-talet lades såväl restaurangavdelningen som lokstallet ned.
Efter lokstallets nedläggning etablerade en museiförening ett järnvägsmuseum i en hälft av lokstallet medan en mindre tågoperatör brukade lokstallets andra hälft som verkstad. Själva stationen, och det intilliggande torgområdet, har blivit en sevärdhet och bangården används av flera järnvägsoperatörer.
New South Wales första järnväg för passagerare invigdes i Sydney i september 1855 och 14 år senare hade järnvägen nått till Goulburn, 214 kilometer från Sydney. Ett förslag för banans förlängning mot Albury kom redan i juli 1869 från New South Wales chefsjärnvägsingenjör John Whitton då han konstaterade att det skulle ta uppemot fem år att bygga en bana mellan Goulburn och Albury. 1873 hade regeringen i New South Wales uppskattat kostnaden av banan mellan Goulburn och Wagga Wagga till 1 131 000 australiska pund. Ett avtal om att bygga en järnväg mellan Cootamundra och Wagga Wagga, ett avstånd på 83 kilometer, skrevs med  Messrs. A. and R. Amos and Co. i september 1874, med färdigställandedatumet bestämt till i december 1876. Banan mellan Bethungra och Junee, som då låg 467 kilometer från Sydneys centralstation, invigdes den 6 juni 1878.
Tidigt på morgonen den 6 juni 1878 avgick ett specialtåg från Sydneys centralstation med bland andra New South Wales infrastrukturminister John Sutherland ombord. Tåget stannade vid Binalong, där frukost lagades åt passagerarna, och i Cootamundra, där justitieministern Joseph Leary steg på, innan tåget ankom till Junee klockan ett på eftermiddagen. På stationen hölls en ceremoni och stationen invigdes tillsammans med banan mellan Bethungra och Junee. Efter ceremonin fortsatte tåget, som efter Junee drogs av banbyggarens ånglok Gang Forward, mot North Wagga Wagga där gästerna bytte till diligenser för att fortsätta resan till Wagga Wagga. I Wagga Wagga var gästerna inbjudna till en fest anordnad av en präst i byn för att fira järnvägsinvigningen.När stationen öppnades var den försedd med en stationsbyggnad av furu som hade uppförts av William Sharp 1878. Stationsbyggnaden innehöll dam- och herrtoaletter, en damväntsal, en allmän väntsal, ett biljettkontor och ett paketkontor. Junee Railway Station försågs med två plattformar och en bangård anpassad efter behovet att lasta nötkreatur, får och ull. Nära stationen fanns det även ett hus för stinsen. Den 3 september 1878, knappt två månader efter att stationen invigts, invigdes banan från Junee till North Wagga Wagga.I juni 1880 ändrades ett avtal mellan järnvägsmyndigheten och John Castner, så att han fick tillstånd att bygga en restaurang vid stationen i Junee. En tillfällig byggnad med 16 lokaler uppfördes på tre veckor i augusti samma år, och invigdes den 1 september. Den 28 februari 1881 blev Junee Railway Station en järnvägsknut när den första delen av banan Hay Branch, sträckan mellan Junee och Narrandera, invigdes. Samma dag som Hay Branchs första sträcka invigdes bytte Junee Railway Station namn till Junee Junction Railway Station; ett namn som inte byttes igen förrän 1940. För att underhålla lok hade det uppförts ett lokstall med mått på 156 × 54 fot (cirka 47,5 × 16,5 meter) rymmande nio tenderlok, och en vändskiva på 50 fot (15,24 meter) var också i bruk.
Den 26 januari 1882 härjades stationens träbyggnad av en brand. Bara några dagar efter branden hade stinsen fått ett nytt kontor och kort därefter uppfördes även fyra kontor för andra järnvägsanställda. Efter branden skrevs ett avtal med Justin McSweeney att bygga en ny stationsbyggnad ritad av järnvägsingenjören John Whitton. Den stil Whitton ritade stationshuset i har kallats för såväl fransk renässansstil som friklassisk stil. Ungefär samtidigt som avtalet skrevs att bygga en ny stationsbyggnad skrevs ett annat avtal med Messrs L. Le Breton and T. Donohue att bygga Junee Railway Refreshment Rooms (Junee RRR), även denna ritad av John Whitton i samma stil som stationsbyggnaden. Junee RRR är en tvåvånings byggnad som ursprungligen använts som restaurang och järnvägshotell, kort efter invigning uppgavs den offentliga matsalens storlek som 70 × 40 fot (cirka 21,3 × 12,2 meter) medan barlokalen var 30 × 24 fot (cirka 9,1 × 7,3 meter). Anläggningen var ett av delstatens två första järnvägshotell.Den 5 mars 1885 kördes ett specialtåg från Sydney till Junee i syfte att inviga Junees nya station. Tåget hade flera gäster ombord, bland dem J. P. Abbott, som var New South Wales gruvminister, och J. Norton, som var postmästare i New South Wales. Tåget ankom till Junee klockan halv elva på morgonen efter att ha försenats en timme i Mittagong, då tågets lok gick sönder och behövde bytas. På stationen i Junee väntade ytterligare invigningsgäster, bland dem Wagga Waggas borgmästare (vid tiden var Junee inte en kommun och hade således inte en borgmästare). Efter en besiktningstur i orten hölls en fest i Junee Railway Refreshment Rooms för att fira invigningen av såväl den nya stationsbyggnaden som Junee RRR.Såväl stationsbyggnaden som Junee Railway Refreshment Rooms uppfördes i murtegel, på en perrong som också uppfördes i murtegel. Den nya stationsbyggnaden innehöll en damväntsal, damtoaletter, en allmän väntsal och ett flertal kontor för stinsen och andra järnvägsanställda medan herrtoaletterna, tillsammans med ett telegraf- och postkontor, var i en enskild byggnad. På Junee Railway Refreshment Rooms lägre plan fanns en stor matsal och en barlokal, tillsammans med andra rum som används vid matlagning. På det övre planet fanns det en privat matsal, 17 hotellrum och även ett antal bostäder.I och med att Junee blev järnvägsknut ökade Junees betydelse för järnvägstrafiken och samtidigt som den nya stationsbyggnaden uppfördes kom även bangården att utbyggas. 1883–1885 försågs bangården med en godsbyggnad, en lyftkran och en vändskiva och det tillkom även fyra nya hus för järnvägsanställda att bo i. Den 2 juni 1882 skrev John Louis Castner ett avtal med New South Wales Government Railways att producera gas åt järnvägsbolaget. Under 1800-talet användes gas för belysning i personvagnar och på järnvägsstationer och även i andra järnvägsbyggnader. I syftet att producera gas åt New South Wales Government Railways uppförde Castner cirka 1883 ett gasverk i Junee direkt intill järnvägsstationen. Gasverket i Junee producerade gas för stations- och personvagnsbelysning och byggdes ut när järnvägstrafiken i Junee ökade. Vid 1887 hade det byggts en mittperrong i Junee och antalet plattformspår hade ökats till fyra. I november 1887 uppgraderades järnvägsknuten och två signalställverk togs i bruk för att reglera tågrörelser vid Junee.
I juli 1890 meddelades det att en gångbro mellan huvudperrongen och mittperrongen skulle byggas. Samtidigt meddelades det även att en annan gångbro skulle byggas vid en av ortens plankorsningar; en ny lokstalliknande byggnad där personvagnar kunde ställas upp skulle uppföras och även ytterligare sidospår skulle byggas. Det nya personvagnsstallet togs i bruk 1891.I juli 1888 flyttades stationens postkontor till det nybyggda posthuset Junee Post Office, ägt av Postmaster General's Department. Posthuset ligger bakom järnvägsstationen. Allteftersom Junee växte blev Junee Railway Refreshment Rooms otillräckligt. I augusti 1891 begärdes därför anbud in för uppförande av en ny tvåvånings flygel som skulle byggas bakom den befintliga byggnaden. Den nya byggnaden, som invigdes 1892, hade 19 hotellrum på det övre planet medan det nedre planet hade gemensamhetsutrymmen. 1897 sammanlänkades huvudbyggnaden och telegraf- och postkontorsbyggnaden, nya kontor byggdes mellan de två husen och stationsverandan förlängdes. Stationen fortsatte att anpassas efter den ökande trafiken och 1906–1908 uppfördes en godsbyggnad vid plattformen och ett nytt telegrafkontor byggdes. Vid ett okänt datum mellan 1908 och 1920 lades det första järnvägsgasverket ned, och butiker uppfördes på platsen under 1920-talet.I augusti 1914 slutfördes planeringen för ett nytt järnvägsgasverk i Junee. Det nya gasverket skulle byggas intill banan mot Hay och utanför det bebyggda området i Junee, på mark som hade köpts av New South Wales Government Railways, med en gasledning mellan det nya gasverket och stationsområdet. Två nya sidospår som betjänade gasverket togs i bruk juni 1915 och gasverket uppfördes året därpå.I april 1900 inleddes arbetet att bygga ut verkstaden. Lokstallet förlängdes med 50 fot (15,24 meter) och byggdes ut för att täcka ytterligare två inspektionsgravar. Detta möjliggjorde att ytterligare elva lok kunde underhållas i verkstaden. Utrustningen för att vattna loken rustades upp, nya kontor uppfördes och även säkerheten höjdes då siktförhållandet för växlande lok förbättrades. Under tidiga 1900-talet ökade antalet anställda som arbetade vid stationen och 1917 byggdes nya rum ovanför Junee RRR:s diskrum där järnvägsanställda kunde bo.
Under 1920-talet fanns det planer på att bygga ut och bygga om järnvägsinfrastrukturen i Junee. Den första delen av projektet som kom att verkställas var en ombyggnad av bangården 1922. Efter bangårdsombyggnaden lades projektet ned eftersom det inte fanns tillräckligt med pengar för att fortsätta och 1923 meddelade New South Wales chefsjärnvägskommissarie James Fraser att han inte trodde regeringen skulle bevilja New South Wales Government Railway tillräckligt med pengar för att fortsätta med projektet, som var uppskattat att kosta 150 000 australiska pund. I maj 1926 inleddes planerna för att förse hela järnvägsanläggningen i Junee med elektrisk belysning. Gasverket i Junee lades ned cirka 1935 och vid denna tid hade de allra flesta personvagnar i New South Wales utrustats med elljus.
På 1940-talet blev Junee delstatens viktigaste järnvägsdepå söder om Goulburn. I april 1940 döptes stationen om till sitt ursprungliga namn, Junee Railway Station, och i november samma år beslutades det att bygga ut banan mellan Cootamundra och Junee till dubbelspår. I samband med utbyggnadprojektet togs beslutet även att bygga ett nytt lokstall, Junee Roundhouse, cirka 1,5 kilometer söder om järnvägsstationen i Junee. Vid invigning påstods det av järnvägsmyndigheten att lokstallet var det största på södra halvklotet. Mellan 1945 och 1947 uppfördes det två nya signalställverk för att reglera tågrörelser vid Junee.Junee Roundhouse är ett cirkulärt lokstall som har 42 spår, där lok kunde ställas upp och underhållas, och ytterligare två spår för ankommande och avgående lok. Mitt i Junee Roundhouse finns det en vändskiva på 30,48 meter som körs med el, vilket gör det till den enda i delstaten. Runt vändskivan finns det två lokstallbyggnader: på vändskivans östra sida finns det en byggnad med en längd på 25 meter som rymmer 21 spår och på vändskivans västra sida ryms de andra 21 spåren i en byggnad med en längd på 20,4 meter. Ankomst- och avgångsspåren är belägna mellan de två byggnaderna. Bygget påbörjades 1943 och det nya lokstallet invigdes den 29 september 1947. Junee Roundhouse blev det sista lokstallet i New South Wales att designas efter ångloks behov.
Under 1950-talet förbättrades verkstaden och kolningsanläggningen vid Junee Roundhouse. 1952 kom lokstallet även att anpassas efter behoven av diesellok som började att köras i området runt om Junee och 1972, då alla ånglok i området hade tagits ur drift, modifierades lokstallet ännu mer för att uteslutande passa dieseldrift.Sedan 1926 hade järnvägsmyndigheten erbjudit matservering ombord på tåg på ett regelbundet sätt. Under de följande decennierna växte verksamheten, och detta ledde till att Railway Refreshment Rooms började att spela en mindre roll för järnvägen. På 1960-talet märktes detta i Junee då tvättstugan, tjänstebostäderna och några andra mindre anläggningar togs ur bruk. Detta skedde trots att en ny toalettbyggnad invigdes 1964.
Under 1980-talet minskade Junees järnvägsmässiga betydelse. Efter 1980 slutade järnvägshotellet att marknadsföras till allmänheten och 1983 stängdes hotellavdelningen för allmänheten. Hotellet fortsatte att användas av järnvägsanställda fram till 1984 när hotellet lades helt ned och ett år senare byggdes hotellet om till kontor för järnvägsanställda. 1985–1986 revs personvagnsstallet och ett flertal järnvägshus; dock bevarades stinshuset.
Den 30 april 1993 stängdes Junee Railway Refreshment Rooms. Samma år stängdes även Junee Roundhouse, men lokstallet kom snart att återanvändas av museiföreningen Regional Heritage Transport Association - Junee Inc. som driver järnvägsmuseet Junee Roundhouse Museum, och Austrac som använde lokstallet som järnvägsverkstad. Sedan Austrac lades ned kom företaget Junee Railway Workshop att använda Junee Roundhouse som verkstad. Cirka 1997 öppnades ett nytt kafé i Junee RRR som bedrivs av ett privat företag.Järnvägsstationen, tillsammans med Junee Roundhouse och annan järnvägsinfrastruktur i Junee, togs med på delstatens kulturskyddsregister i april 1999.
Orten Junee lyfter fram dess järnvägshistoria i turismmarknadsföring. I torget vid stationen, Railway Square, anordnas det en marknad en gång om månaden, medan själva stationshuset och dess arkitektur poängteras som särskiljande i Junee. Sedan 2011 har stationen även blivit intresseföremål under det årliga återkommande festivalen Junee Rhythm 'n' Rail Festival, då veterantåg avgår från stationen.Fram till 2007 var signalerna och växlarna i Junee mekaniskt styrda från signalställverk på platsen. Under året installerades ett nytt signalsystem som fjärrstyrs från Australian Rail Track Corporations trafikledningscentral Network Control Centre South, och de två signalställverken togs därmed ur bruk.
Junee Railway Station ligger på New South Wales södra stambana Main Southern Railway, som sträcker sig från delstatens huvudstad Sydney till gränsstaden Albury, som ligger nära gränsen till delstaten Victoria. Vid Albury ansluter banan till Victorias North East railway line som löper mellan Albury och Victorias huvudstad Melbourne. Junee är även järnvägsknut för banan Hay Branch som sträcker sig från Junee till Hay. Anslutande till Hay Branch är järnvägsbanor mot Tocumwal och Griffith.
Järnvägsstationen betjänas av tågbolaget NSW Trainlink som kör två tåg per dag i båda riktningar mellan Sydney och Melbourne. På lördagar körs det även ett tåg mot Griffith och på söndagar körs tåget tillbaka från Griffith till Sydney. Ett flertal godståg trafikerar också banan förbi Junee och vid Junee byter många tåg förare.
Bangården i Junee är en bevakad driftplats som sköts av Australian Rail Track Corporation och kan trafikeras av flera tågoperatörer. Bortsett från huvudspåren finns det nio sidospår med längd på mellan 310 och 388 meter. Ett antal spår i närheten av Junee Roundhouse också ingår i driftplatsen.
Banger, Chris (juli 2003). ”The Railway Refreshment Rooms of New South Wales 1855–1995 (Part 1)” (på engelska). Bulletin (Australian Railway Historical Society, New South Wales Division) 54 (789):  sid. 255–265. ISSN 0005-0105. 
Banger, Chris (augusti 2003). ”The Railway Refreshment Rooms of New South Wales 1855–1995 (Part 2)” (på engelska). Bulletin (Australian Railway Historical Society, New South Wales Division) 54 (790):  sid. 290–304. ISSN 0005-0105. 
Gunn, John (1989) (på engelska). Along Parallel Lines: A history of the railways of New South Wales. Carlton, Victoria: Melbourne University Press. ISBN 0-522-84387-5 
Longworth, Jim (juni 2003). ”A Brief History of NSW Railway Gasworks” (på engelska). Bulletin (Australian Railway Historical Society, New South Wales Division) 54 (788):  sid. 203–213. ISSN 0005-0105.
