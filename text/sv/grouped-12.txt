
Europaparlamentsvalet 2009 (EP-valet 2009) ägde rum den 4–7 juni 2009 i Europeiska unionens medlemsstater och var det sjunde allmänna och direkta valet till Europaparlamentet med syfte att välja ledamöterna av Europaparlamentet för valperioden 2009–2014. Valdeltagandet sjönk till 42,98 procent, det lägsta valdeltagandet sedan det första direkta valet 1979. Därmed fortsatte den obrutna trenden med ett avtagande valdeltagande.
Inget europeiskt parti erhöll egen majoritet i valet, men med mer än 32 procent av rösterna stärkte Europeiska folkpartiet (EPP) sin position som det största europeiska partiet. Samtidigt lyckades Europeiska socialdemokratiska partiet (PES) inte att vända trenden med ett allt lägre väljarstöd sedan valet 1994 och hamnade under 18 procent. Europeiska liberala, demokratiska och reformistiska partiet (ELDR) och Europeiska gröna partiet (EGP) gick däremot framåt i valet.
Efter valet valdes Jerzy Buzek (EPP) till ny talman och José Manuel Barroso (EPP) omvaldes som Europeiska kommissionens ordförande för en andra mandatperiod. Efter ett utdraget utnämningsförfarande kunde kommissionen Barroso II tillträda den 10 februari 2010.
Valet 2009 var det sjunde allmänna och direkta valet till Europaparlamentet sedan 1979. Det var det första valet som Bulgarien och Rumänien deltog i tillsammans med övriga medlemsstater. I likhet med tidigare val reglerades valet av både europeisk och nationell rätt, vilket innebar att valsystemet i viss mån skiljde sig från medlemsstat till medlemsstat, men att vissa principer var gemensamma överallt i unionen.
Europeiska rådet hade ursprungligen som plan att Lissabonfördraget skulle träda i kraft den 1 januari 2009, i god tid innan valet i juni månad. Planen sprack emellertid på grund av en irländsk folkomröstning under 2008 som gav ett negativt utslag till fördraget och försenade ratificeringsförfarandet. Fördraget trädde därför i kraft den 1 december 2009 och valet ägde istället rum i enlighet med Nicefördragets bestämmelser. Detta innebar att antalet mandat som tillsattes genom valet var 736 istället för 751. Om Lissabonfördraget hade trätt i kraft innan valet hade ett nytt utnämningsförfarande tillämpats efter valet vid utnämningen av Europeiska kommissionens ordförande vilket skulle ha gett Europaparlamentsvalet större betydelse. Istället sköts användandet av dessa nya bestämmelser upp till valet 2014.
Valet var utformat i enlighet med de bestämmelser som fanns fastställda i unionens fördrag, akten om val till Europaparlamentet samt ett direktiv från 1993. Utöver de bestämmelser som fanns på europeisk nivå kunde varje medlemsstat själv anta bestämmelser för att reglera övriga delar av valets utformning. Detta innebar att valsystemet i viss mån skiljde sig åt mellan medlemsstaterna och fick, i kombination med den icke-samordnade valrörelsen som till stor del fokuserade på nationell politik istället för europeisk politik, konsekvensen att valet antog formen som 27 parallella nationella val.I korthet innebar de gemensamma bestämmelserna att valet skulle vara proportionellt på nationell nivå, att varje unionsmedborgare som var bosatt i en medlemsstat där han eller hon inte var medborgare skulle ha rösträtt på samma villkor som de egna medborgarna i medlemsstaten och att valet skulle äga rum i respektive medlemsstat under en eller flera av de fyra valdagar som var fastställda på unionsnivå. Valresultatet från medlemsstaterna fick inte offentliggöras förrän valet hade avslutats i hela unionen. Det var inte tillåtet för en väljare att rösta i flera av medlemsstaterna, men på grund av dålig samordning mellan de nationella valmyndigheterna kunde vissa unionsmedborgare med dubbelt medborgarskap ändå rösta i mer än en medlemsstat.I valet röstade väljarna på sina respektive nationella partier. Vissa av dessa nationella partier tillhörde europeiska partier och kunde på så sätt samordna sina valrörelser över statsgränserna. Konsolideringen av de europeiska partierna hade ytterligare stärkts genom en förordning under 2007, men fungerade trots det fortfarande mer som paraplyorganisationer än riktiga partier. De valda ledamöterna av Europaparlamentet bildade efter valet olika politiska grupper.
I enlighet med akten om val till Europaparlamentet ägde valet rum med början på den första torsdagen i juni månad. Detta innebar att valet hölls den 4–7 juni 2009. Varje medlemsstat hade möjlighet att förlägga sin del av valet under en eller flera av dessa valdagar. De flesta medlemsstater valde att hålla sin del av valet under söndagen den 7 juni, men några medlemsstater valde att hålla valet under de övriga veckodagarna på grund av andra traditioner. Valet hölls under torsdagen i Nederländerna och Storbritannien, under fredagen i Irland och under lördagen i Cypern, Lettland, Malta och Slovakien. Italien och Tjeckien höll valet under två på varandra följande dagar; i Italien under lördagen och söndagen och i Tjeckien under fredagen och lördagen. Frankrikes utomeuropeiska områden röstade den 6 juni på grund av skillnaden i tidszonerna. I övriga 18 medlemsstater hölls valet under söndagen.
Inför valet 2004 stärktes den rättsliga statusen för de europeiska partierna och Europeiska gröna partiet (EGP) försökte som första europeiska parti bedriva en sammanhållen europeisk valrörelse. I valet 2009 följde de andra etablerade europeiska partierna, Europeiska folkpartiet (EPP), Europeiska socialdemokratiska partiet (PES), Europeiska liberala, demokratiska och reformistiska partiet (ELDR) och Europeiska vänsterpartiet (EV), efter i olika hög grad. Dessa europeiska partier antog politiska manifest med syfte att skapa tydligare politiska alternativ på europeisk nivå, men också för att samordna valrörelsen i de olika medlemsstaterna på ett bättre sätt för att skapa en mer sammanhållen europeisk debatt.De politiska manifesten antogs under slutet av 2008 och början av 2009. De fokuserade främst på hur den finansiella krisen skulle lösas och hur liknande framtida kriser skulle kunna förhindras. Även miljö, säkerhetspolitik, en gemensam migrationspolitik, demokrati, en fördjupad gemensam utrikes- och säkerhetspolitik och reformeringen av unionens jordbrukspolitik stod på agendan.ELDR antog sitt manifest den 31 oktober 2008. Den 29 november 2008 antog EV sitt manifest. PES antog sitt manifest den 1 december 2008 och EGP antog sitt manifest i början av 2009. EPP antog sitt valmanifest den 30 april 2009 under sin kongress i Warszawa, Polen.
För att höja valdeltagandet genomförde Europaparlamentet i samarbete med några av unionens övriga institutioner en gemensam offentlig informationskampanj med slogan Du väljer! inför valet. Med start den 17 mars 2009 påbörjades denna kampanj i form av reklam på internet, affischer och skyltar. Tio olika teman utarbetades med fokus på bland annat konsument-, energi-, och säkerhetspolitik på samtliga unionens officiella språk samt eventuella regionala språk. I varje medlemsstat användes de fyra teman som ansågs mest lämpade just där. Veckorna innan valet avtog Europaparlamentets kampanj för att inte påverka den partipolitiska debatten. Huvudsyftet med kampanjen var att informera väljarna om parlamentets ökade befogenheter och betydelse sedan valet 2004, men målet att öka valdeltagandet misslyckades. Engagemanget hos de nationella regeringarna för att höja valdeltagandet varierade kraftigt mellan medlemsstaterna.Europaparlamentet startade i september 2008 en egen webbaserad tevekanal EuroparlTV med syfte att nå ut med information och nyheter direkt från parlamentet. Kanalen var en del av parlamentets ambition att stärka sin öppenhet och tillgänglighet för allmänheten innan valet.
Inget europeiskt parti kampanjade öppet för en specifik kandidat till befattningen som kommissionsordförande. Europeiska folkpartiet (EPP) stödde förvisso ett återval av José Manuel Barroso (EPP), men bedrev ingen öppen valrörelse för detta. Europeiska socialdemokratiska partiet (PES) misslyckades med att enas om en kandidat, vilket gjorde att många väljare uppfattade att valet av den nya ordföranden för kommissionen var bestämt på förhand.De partipolitiska kampanjerna och debatterna präglades, i likhet med tidigare val till Europaparlamentet, av nationella frågor snarare än europeiska frågor. I praktiken bedrevs 27 parallella och olika valrörelser; en i varje medlemsstat. Särskilt i de medlemsstater där även nationella, regionala eller lokala val ägde rum låg fokus främst på nationella frågor. Den europeiska dimensionen stärktes dock genom ett ökat engagemang i valet från europeiska politiker och genom de europeiska partiernas ökade synlighet, vilken förstärktes genom genomslaget av internet och paneuropeiska massmedier.De nationella valrörelserna styrdes i första hand av dynamiken mellan den nationella regeringen och oppositionen. I vissa fall överskuggades valet av korruptionsskandaler eller motsvarande kontroverser; i Storbritannien uppdagades en ”utgiftsskandal” som fick flera Labour-politiker att lämna regeringen, i Italien uppmärksammades premiärministerns privatliv och påstådda missbruk av offentliga medel och i bland annat Rumänien, Tjeckien och Österrike spelade högerextrema eller populistiska partier en viktig roll. I vissa medlemsstater återupplivades också diskussionen om det nationella medlemskapet i unionen, trots att detta inte var någon fråga för Europaparlamentet. I andra medlemsstater, såsom Danmark, stod frågan om det nationella medlemskapet mindre i fokus än i tidigare val. Även frågan om unionens utvidgning, i synnerhet Turkiets eventuella framtida anslutning, väckte debatt.I de fall gränsöverskridande kampanjer genomfördes var det sällan av ideologiska skäl, utan snarare för att nå ut till egna medborgare i en annan medlemsstat eller andra unionsmedborgare som talade samma språk. Då europeiska frågor diskuterades låg fokus ofta på hur mycket unionen skulle få bestämma i förhållande till medlemsstaten själv. Debatterna tog oftare sin utgångspunkt i ett nationellt än ett ideologiskt tänkande. Organisationen för säkerhet och samarbete i Europa (OSSE) pekade i sin valobservation ut Sverige som ett exempel på en medlemsstat där de europeiska frågorna dominerade över de nationella frågorna.
Precis som den politiska valrörelsen varierade mediebevakningen från medlemsstat till medlemsstat. Endast ett fåtal mediebolag existerade på europeisk nivå medan de flesta var nationellt baserade. I allmänhet bevakades valet i betydligt mindre utsträckning än ett nationellt parlamentsval. Särskilt i de medlemsstater som samtidigt höll nationella, regionala eller lokala val hamnade valet till Europaparlamentet i skymundan. Detta ledde till att väljarna blev mindre informerade om valet.Avsaknaden av mediebolag på europeisk nivå berodde främst på de språkliga och kulturella barriärerna mellan medlemsstaterna. Det fanns dock ett fåtal europeiska nyhetskanaler och -tidningar som bevakade valet intensivt, däribland den åttaspråkiga nyhetskanalen Euronews och den engelskspråkiga tidningen European Voice. Google tillhandahöll en tjänst för valbevakning enligt en modell som hade använts vid presidentvalet i USA 2008.
Folkomröstningar eller nationella, regionala och lokala val ägde rum parallellt med Europaparlamentsvalet i nio medlemsstater. Valdeltagandet i dessa medlemsstater var i genomsnitt högre än i övriga unionen. Luxemburg höll nationella parlamentsval medan regionala eller lokala val hölls i Belgien, Irland, Italien, Lettland och Malta samt i vissa delar av Storbritannien och Tyskland. Dessutom höll Danmark en folkomröstning om sin tronföljd.
På grund av avsaknaden av en europeisk valmyndighet genomfördes valet av de nationella myndigheterna. Hur genomförandet av valet såg ut varierade från medlemsstat till medlemsstat. I vissa medlemsstater sköttes rösträkningen av en särskild valmyndighet, medan det i andra medlemsstater var inrikesdepartementet, regionala eller lokala myndigheter, högsta domstolen eller någon annan rättsinstans som hade ansvaret. Genomförandet och rösträkningen vid valet var mer eller mindre identiska med utformningen vid de nationella valen.I enlighet med akten om val till Europaparlamentet fick valresultatet från en medlemsstat inte offentliggöras förrän valet hade avslutats i hela unionen. Detta innebar att valresultaten inte fick offentliggöras innan kl. 22.00 söndagen den 7 juni. Nederländerna, där valet genomfördes under torsdagen, bröt mot denna bestämmelse genom att massmedier och andra observatörer kunde följa rösträkningen och därmed presentera valresultatet redan innan söndagen, även om valresultatet offentliggjordes officiellt först efter den tillåtna tidpunkten. Europeiska kommissionen kritiserade Nederländerna för detta agerande och krävde en förklaring. Samma sak skedde redan i valet 2004. I andra medlemsstater som röstade innan söndagen förekom liknande problem, inte minst eftersom vallokalsundersökningar inte kunde förhindras från att offentliggöras. Som en följd av dessa problem uppkom en diskussion kring vad som egentligen menas med att ett valresultat offentliggörs.
Valdeltagandet i valet stod i fokus eftersom valdeltagandet hade sjunkit i varje tidigare val till Europaparlamentet sedan det första valet 1979. Valet 2009 var en chans för de som ville stärka Europaparlamentets demokratiska legitimitet att öka andelen väljare som faktiskt röstade i valet. Trots insatser från bland annat parlamentet självt lyckades trenden med allt lägre valdeltagande inte att brytas. Däremot dämpades nedgången något och nådde i snitt upp till 42,98 procent i hela unionen. Både valdeltagandet i sig och förändringen jämfört med valet 2004 varierade dock kraftigt mellan medlemsstaterna. I tio medlemsstater ökade valdeltagandet, medan det minskade i tolv medlemsstater och förblev på ungefär samma nivå i de övriga fem medlemsstaterna.De största förändringarna återfanns i Estland, där valdeltagandet ökade från 26,83 procent till 43,88 procent, och i Litauen, där valdeltagandet sjönk från 48,38 procent till 20,98 procent. I tolv medlemsstater var valdeltagandet under 40 procent. I de medlemsstater som tillämpade obligatoriskt valdeltagande var valdeltagandet som väntat högre, även om det dock varierade kraftigt även bland dessa medlemsstater: Belgien med 90,39 procent, Luxemburg med 90,76 procent, Cypern med 59,40 procent och Grekland med 52,54 procent.Det låga valdeltagandet tolkades av vissa som ett tecken på ett motstånd eller en likgiltighet till Europeiska unionen i allmänhet och dess institutioner i synnerhet. Eftersom det fanns ett antal euroskeptiska partier som ställde upp i valet kunde inte ett allmänt motstånd till unionen vara den enda orsaken. Dessutom visade opinionsmätningar utförda i unionen att majoriteten av medborgarna i de flesta av medlemsstaterna ansåg att medlemskapet i unionen var något önskvärt. Organisationen för säkerhet och samarbete i Europa (OSSE) menade att huvudorsaken till det låga valdeltagandet istället var unionens komplexitet, som gjorde medborgarna ointresserade och oengagerade. Trots att betydande resurser hade avsatts för att informera allmänheten om unionens funktionssätt kunde detta inte vända det avtagande valdeltagandet. Utöver rena informationskampanjer användes fler och mer tillgängliga val- och förtidsröstningslokaler för att höja valdeltagandet.
Innan valet pekade opinionsmätningar på att Europeiska folkpartiet skulle bibehålla sin position som största politiska parti i Europaparlamentet. Valresultatet bekräftade denna bild och innebar samtidigt att Europeiska socialdemokratiska partiet med sina knappt 18 procent av rösterna misslyckades att vända trenden med ett allt lägre väljarstöd. Även Europeiska vänsterpartiet (EV) och Alliansen för nationernas Europa (AEN) tappade väljarstöd, medan Europeiska liberala, demokratiska och reformistiska partiet (ELDR) kom på tredje plats, följt av Europeiska gröna partiet (EGP). Europeiska demokratiska partiet (EDP) och Europeiska fria alliansen (EFA) lyckades att säkra mandat, men inte tillräckligt många för att bilda egna politiska grupper. Istället valde de att ingå i politiska grupper med andra partier. EUDemokraterna (EUD) misslyckades med att erhålla mandat.
Det nyvalda Europaparlamentet sammanträde den 14 juli 2009 för första gången efter valet. Då fastställdes parlamentets mandatfördelning. Till följd av valresultatet hade flera omgrupperingar skett bland de politiska grupperna. Den 23 juni 2009 ombildades Socialdemokratiska gruppen i Europaparlamentet (PES-gruppen) till Gruppen Progressiva förbundet av socialdemokrater i Europaparlamentet (S&D-gruppen) för att uppta alla ledamöter tillhörande italienska Demokratiska partiet, som tidigare hade varit splittrat mellan PES-gruppen och ALDE-gruppen. De högerextrema och euroskeptiska ledamöterna, som fick färre mandat i valet men från fler medlemsstater, bildade den 1 juli 2009 Gruppen Frihet och demokrati i Europa (EFD-gruppen), som ersatte Gruppen Oberoende/Demokrati (IND/DEM-gruppen). Den 22 juni 2009 bildades den nya konservativa och anti-federalistiska Gruppen Europeiska konservativa och reformister (ECR-gruppen) av bland annat brittiska Konservativa partiet och tjeckiska Medborgardemokraterna. Båda dessa partier hade innan valet ingått i EPP-ED-gruppen genom undergruppen Europademokrater (ED-gruppen). Till ECR-gruppen anslöt sig även ledamöter från flera andra konservativa partier, däribland polska Lag och rättvisa. Som ett resultat av detta ombildades EPP-ED-gruppen till EPP-gruppen den 17 juni 2009. En annan stor förändring var att irländska Fianna Fáil lämnade Gruppen Unionen för nationernas Europa (UEN-gruppen) till förmån för Gruppen Alliansen liberaler och demokrater för Europa (ALDE-gruppen). Detta ledde till att UEN-gruppen upplöstes.
Det nyvalda parlamentets första uppgift var att välja en talman och fjorton vice talmän. Det fanns rykten redan innan valet om att de två största politiska grupperna, kristdemokratiska EPP-gruppen och socialdemokratiska S&D-gruppen, hade kommit överens om att dela på talmansposten under den kommande valperioden. Denna uppgörelse bekräftades den 7 juli 2009. Uppgörelsen innebar att Jerzy Buzek (EPP) valdes till talman, i utbyte mot att EPP-gruppen senare skulle ge sitt stöd till en kandidat från S&D-gruppen. Den 7 januari 2009 meddelade Graham Watson, dåvarande gruppledare för liberala ALDE-gruppen, att han avsåg att kampanja under valet för att bli nästa talman. Det var första gången som någon öppet bedrev en kampanj för att bli parlamentets talman. Watson drog sig dock ur talmansvalet när uppgörelsen mellan kristdemokraterna och socialdemokraterna stod klar.Italiens premiärminister Silvio Berlusconi och hans parti Frihetens folk (PdL) föreslog först en egen kandidat, italienaren Mario Mauro. Den 5 juli 2009 drog dock även Mauro tillbaka sin kandidatur till förmån för Buzek. Kvar var då endast GUE/NGL-gruppens kandidat, Eva-Britt Svensson, förutom Buzek själv. Under parlamentets första sammanträde den 14 juli 2009 valdes Buzek till ny talman i en sluten omröstning med röstsiffrorna 555 för Buzek och 89 för Svensson. Han blev därmed den första talmannen från någon av de medlemsstater som hade anslutit sig till unionen den 1 maj 2004. Efter valet av talman valdes även fjorton vice talmän. Valet skedde i tre valomgångar. I de två första omröstningarna krävdes en absolut majoritet för att bli vald, medan den tredje omröstningen endast krävde en relativ majoritet. I första omröstningen valdes tre kandidater, medan resterande elva valdes i den tredje och sista omröstningen. Ingen lyckades att uppnå en absolut majoritet i den andra valomgången.Vid omröstningen misslyckades ECR-gruppen med att få sin kandidat, Michał Kamiński från polska Lag och rättvisa, vald. Istället valdes en annan ledamot från gruppen, Edward McMillan-Scott, som hade varit vice talman mellan 2004 och 2009. Han ställde upp som oberoende kandidat mot sin grupps vilja och fick stöd från ledamöter i de andra politiska grupperna. Detta var första gången som en ledamot blev vald till vice talman över gruppgränserna. McMillan-Scott uteslöts dock omedelbart från sitt politiska parti eftersom hans kandidatur hade hindrat den officiella kandidaten från att bli vald. McMillan-Scott anslöt sig senare till ALDE-gruppen.
En av de första stora politiska frågorna för det nyvalda parlamentet var valet av en ny ordförande för kommissionen. Den 9 juni 2009, två dagar efter att valet hade avslutats, meddelade den sittande ordföranden José Manuel Barroso (EPP) officiellt att han kandiderade för ytterligare en mandatperiod. Flera av medlemsstaternas stats- eller regeringschefer uttalade sitt stöd för Barrosos kandidatur. Den 18 juni 2009 ställde sig Europeiska rådet med enhällighet bakom kandidaturen. Europeiska rådet ville att parlamentet skulle godkänna den redan i juli månad, men omröstningen sköts upp på grund av oenighet mellan gruppledarna. Den 18 september 2009 godkände Europaparlamentet till slut Barrosos kandidatur i en sluten omröstning med röstsiffrorna 382 för och 219 emot.Efter att Barrosos kandidatur hade blivit godkänd av parlamentet kunde han i samförstånd med medlemsstaternas företrädare utarbeta ett förslag till ny kommission. Enligt den ursprungliga planen skulle den nya kommissionen tillträda den 1 november 2009, men denna plan sprack eftersom både godkännandet av Barrosos kandidatur och ratificeringen av Lissabonfördraget hade fördröjts. Barrosos första förslag till ny kommission presenterades den 27 november 2009 och antogs av Europeiska unionens råd den 4 december 2009. I januari 2010 utfrågades de föreslagna kandidaterna av parlamentets utskott. Framför allt den bulgariska kandidaten Rumjana Zjeleva väckte motstånd i parlamentet, som i likhet med utnämningen av kommissionen Barroso I krävde att ett nytt förslag skulle läggas fram. Barroso tvingades därför att dra tillbaka sitt första förslag och presenterade ett andra förslag som antogs av rådet den 22 januari 2010. I det nya förslaget var Zjeleva ersatt av Kristalina Georgieva.EPP-gruppen och ALDE-gruppen ställde sig positiva till Barrosos förslag till ny kommission och fick, efter interna diskussioner, även stöd av S&D-gruppen. G/EFA-gruppen och GUE/NGL-gruppen motsatte sig dock förslaget, medan ECR-gruppen beslutade att lägga ned sina röster vid omröstningen eftersom gruppen ansåg att förslaget saknade demokratisk legitimitet. Den 9 februari 2010 godkändes förslaget av Europaparlamentet i en sluten omröstning med röstsiffrorna 488 för och 137 emot. Kommissionen Barroso II utsågs av Europeiska rådet samma dag och tillträdde dagen därpå.

Europeiska unionen (EU) är en fördragsbunden union mellan 28 europeiska demokratier och det mest långtgående överstatliga samarbetet i världen. Unionen upprättades den 1 november 1993 och ersatte då Europeiska gemenskaperna. Den bär huvudansvaret för fullföljandet av den europeiska integrationsprocess som påbörjades 1952 genom upprättandet av Europeiska kol- och stålgemenskapen och som syftade till att få slut på krigen i Europa.
Unionen omfattar 28 medlemsstater: Belgien, Bulgarien, Cypern, Danmark, Estland, Finland, Frankrike, Grekland, Irland, Italien, Kroatien, Lettland, Litauen, Luxemburg, Malta, Nederländerna, Polen, Portugal, Rumänien, Slovakien, Slovenien, Spanien, Storbritannien, Sverige, Tjeckien, Tyskland, Ungern och Österrike. Med syfte att nå sina gemensamma mål har dessa stater frivilligt överfört en del av sin egen suveränitet till unionens sju institutioner: Europaparlamentet, Europeiska rådet, Europeiska unionens råd, Europeiska kommissionen, Europeiska unionens domstol, Europeiska centralbanken och Europeiska revisionsrätten.Unionens övergripande mål är enligt fördraget om Europeiska unionen att främja freden, unionens värden (såsom frihet, demokrati och jämlikhet) och folkens välfärd. Unionen har som ambition att upprätta ett område med frihet, säkerhet och rättvisa utan inre gränser, en inre marknad med fri rörlighet för varor, tjänster, personer och kapital, en ekonomisk och monetär union med en gemensam valuta, och att verka för sina värden runt om i världen, bland annat genom en gemensam utrikes- och säkerhetspolitik.EU-samarbetet har varit föremål för omfattande diskussioner och utgör en kontroversiell fråga i stora delar av unionen. Kritiker hävdar bland annat att unionen är odemokratisk, byråkratisk och för centraliserad och komplex, medan förespråkarna hävdar att unionen utgör ett viktigt samarbete för att utveckla det ekonomiska och sociala välståndet i Europa samt för att bevara freden sedan andra världskriget.
Europeiska unionen tilldelades 2012 Nobels fredspris med motiveringen ”för att i över 60 år ha bidragit till fred, försoning, demokrati och mänskliga rättigheter i Europa”.
Europeiska unionen har sina rötter i upprättandet av Europeiska kol- och stålgemenskapen (EKSG) efter andra världskrigets slut. Efter ett misslyckat försök med att bilda en försvarsgemenskap, fokuserades samarbetet istället på ekonomiska och energipolitiska frågor. En ekonomisk gemenskap med en gemensam marknad bildades 1958 och tio år senare fulländades inrättadet av en tullunion. Det var dock först 1993 som en fullständig inre marknad med fri rörlighet för varor, tjänster, personer och kapital förverkligades, med en gemensam valuta och en monetär politik från och med 1999.
Utvecklandet av det europeiska samarbetet har skett successivt genom antagandet av nya fördrag. Denna process har till stor del varit beroende av de nära relationerna mellan Frankrike och Tyskland, som formaliserades under Charles de Gaulles och Konrad Adenauers tid genom undertecknandet av Élysée-fördraget den 22 januari 1963.
Europeiska kol- och stålgemenskapen bildades på initiativ av den franske tjänstemannen Jean Monnet och Frankrikes utrikesminister Robert Schuman. Den 9 maj 1950, numera känt som Europadagen, lade Schuman fram ett förslag, Schumandeklarationen, där han bland annat hävdade att ”världsfreden inte kan upprätthållas utan konstruktiva insatser mot hotande faror” och att ett enat Europa var en nödvändighet för att undvika nya krig.
Schumandeklarationen innebar att en överstatlig organisation skulle inrättas och att den franska och tyska kol- och stålproduktionen, som var en förutsättning för att producera krigsmateriel, skulle underställas denna organisation. Organisationen skulle innefatta en hög myndighet, som skulle vara oberoende av medlemsstaterna och vars beslut skulle vara rättsligt bindande för dem. Förutom att bevara freden i Europa, syftade organisationen även till att skapa ekonomiskt och socialt välstånd. Detta välstånd skulle senare användas för att utveckla Afrika. Samarbetet skulle vara fördragsbundet och stå öppet för andra europeiska stater att ansluta.Den 18 april 1951 undertecknades fördraget om upprättandet av Europeiska kol- och stålgemenskapen (EKSG-fördraget), som förverkligade Schumans tankar och idéer, i Paris. Förutom Frankrike och Västtyskland, ingick även Italien och Benelux-staterna Belgien, Nederländerna och Luxemburg i samarbetet. Fördraget trädde i kraft den 23 juli 1952 för en period av 50 år. Genom fördraget upprättades världens första överstatliga organisation. Den oberoende Höga myndigheten, som utgjorde organisationens verkställande institution och som bestod av nio ledamöter, kunde utfärda beslut som var direkt bindande för medlemsstaterna i syfte att uppnå målen i fördraget. Jean Monnet utsågs till Höga myndighetens första ordförande. Förutom en hög myndighet, inrättades också en rådgivande parlamentarisk församling, ett ministerråd och en gemensam domstol.
Efter undertecknandet av EKSG-fördraget påbörjades arbetet med att inrätta ett försvarspolitiskt samarbete. Den 27 maj 1952 undertecknades fördraget om upprättandet av Europeiska försvarsgemenskapen, som innebar inrättandet av ett gemensamt försvar. Den 30 augusti 1954 avslogs fördraget dock av den franska nationalförsamlingen med röstsiffrorna 264–319. Fördraget kunde därför inte träda i kraft, och utvecklingen av det europeiska försvarssamarbetet kom därför att istället ske inom ramen för Nato och Västeuropeiska unionen.
Efter detta bakslag fokuserades det europeiska samarbetet på ekonomiska och energipolitiska frågor. Framför allt Benelux-staterna förespråkade inrättandet av en gemensam tullunion, vilket redan sedan tidigare existerade inom Benelux. Samtidigt hade kärnkraften utvecklats till att bli en minst lika viktig resurs som kol och stål. Benelux-staterna lyckades tillsammans med Italien få igenom en resolution om att samarbetet borde utvecklas ytterligare. En kommitté, ledd av Belgiens utrikesminister Paul-Henri Spaak, fick i uppdrag att utarbeta ett förslag om hur samarbetet skulle kunna utvecklas. Kommittén föreslog bildandet av två nya organisationer: Europeiska ekonomiska gemenskapen (EEG), som skulle bestå av en tullunion med en gemensam handelspolitik och en gemensam marknad, samt Europeiska atomenergigemenskapen (Euratom), som skulle innefatta samarbete kring kärnkraft och forskning.
Den 25 mars 1957 undertecknades fördraget om upprättandet av Europeiska ekonomiska gemenskapen (EEG-fördraget) och fördraget om upprättandet av Europeiska atomenergigemenskapen (Euratom-fördraget), även kända som Romfördragen, i Rom, vilket ledde till upprättandet av EEG och Euratom den 1 januari 1958 med EKSG som föregångsmodell. Till skillnad från EKSG-fördraget, ingicks EEG- och Euratom-fördragen på obestämd tid. Parallella institutioner inrättades för EEG och Euratom; en kommission istället för en hög myndighet samt ett ministerråd för varje organisation. Endast den parlamentariska församlingen och domstolen var gemensamma för de tre organisationerna. Till skillnad från EKSG, präglades EEG och Euratom inte av lika långtgående överstatlighet, vilket främst var ett krav från Frankrike. Den lagstiftande makten behölls av medlemsstaterna genom ministerråden, medan de nya kommissionerna endast hade till uppgift att föreslå och verkställa beslut. Beslut kunde dock fortfarande fattas genom kvalificerad majoritet, för att förhindra blockeringar från enskilda medlemsstater.
Den 1 juli 1965 drabbades gemenskaperna av en kris när Frankrike lämnade rådet för EEG i protest mot kommissionens förslag om hur jordbrukspolitiken skulle finansieras. Frankrike återkallade sin representant vid organisationen, vilket gav upphov till ”den tomma stolens kris” som benämning på konflikten. Krisen var främst en konsekvens av Frankrikes motstånd till kommissionens försök att utöka sina och den parlamentariska församlingens maktbefogenheter på rådens bekostnad. I september 1965 fördjupades krisen ytterligare av Frankrikes president Charles de Gaulle. Krisen löstes slutligen under januari 1966 i Luxemburg. Luxemburgkompromissen innebar att medlemsstaterna kom överens om att fatta beslut med enhällighet i frågor som ansågs vara av vitalt intresse för någon av medlemsstaterna, även om fördragen föreskrev att endast kvalificerad majoritet var nödvändigt.
Året därpå, den 1 juli 1967, trädde fusionsfördraget i kraft. Fördraget innebar att de tre gemenskaperna förenades under Europeiska gemenskaperna (EG). De parallella institutionerna slogs samman till en gemensam kommission och ett gemensamt ministerråd. Samtidigt ombildades den parlamentariska församlingen till Europaparlamentet. De tre gemenskaperna bestod dock som skilda juridiska personer och de institutionella befogenheterna förändrades inte jämfört med tidigare bestämmelser.
Den 1 januari 1973 ägde gemenskapernas första utvidgning rum då Danmark, Irland och Storbritannien anslöt sig till gemenskaperna. Deras anslutning hade försenats på grund av blockering från Frankrike, eftersom den franske presidenten Charles de Gaulle motsatte sig ett brittiskt medlemskap. Även Norge hade förhandlat om medlemskap, men anslutningen avslogs av de norska väljarna i en folkomröstning den 25 september 1972. Under 1980-talet utvidgades gemenskaperna till att även omfatta Grekland (1981) och Portugal och Spanien (1986), efter att dessa stater hade demokratiserats.
I juni 1979 hölls det första direkta valet till Europaparlamentet, efter att rådet hade enats om hur valsystemet skulle utformas. Under 1980-talet ökade entusiasmen för det europeiska samarbetet på nytt. Europeiska rådet uttryckte vid sitt sammanträde under juni 1983 i Stuttgart sin vilja för att upprätta en politisk union, med en gemensam utrikes- och säkerhetspolitik, viss harmonisering av lagar och ett samarbete i rättsliga och inrikes frågor. 1985 tillträdde Jacques Delors som ny ordförande för kommissionen. Den nya kommissionen påbörjade ett omfattande arbete med att förbättra den fria rörligheten med 310 åtgärder för fri rörlighet för varor, tjänster, personer och kapital.
Den 1 juli 1987 trädde europeiska enhetsakten i kraft, vilket ledde till att en fullständig inre marknad upprättades den 1 januari 1993. 1985 slöt också flera av gemenskapernas medlemsstater ett avtal, Schengenavtalet, om att avskaffa sina gränskontroller vid de gemensamma gränserna. Enhetsakten följdes av fördraget om Europeiska unionen, som undertecknades den 7 februari 1992 i Maastricht, Nederländerna, och trädde i kraft den 1 november 1993 efter en utdragen ratificeringsprocess. Fördraget innebar upprättandet av Europeiska unionen, vilken innefattade bland annat en gemensam utrikes- och säkerhetspolitik och rättsliga och inrikes frågor. Europeiska ekonomiska gemenskapen ersattes av Europeiska gemenskapen, som utgjorde en del av unionen.
Den nya unionen hade även som mål att införa en gemensam valuta före 1990-talets slut. Under 1997 antog Europeiska rådet två viktiga beslut i Amsterdam. Det första gällde stabilitets- och tillväxtpakten, som innebar att medlemsstaterna åtog sig att hålla goda offentliga finanser. Det var en förutsättning för bildandet av en valutaunion, som skulle verkställas under de kommande åren. Det andra beslutet gällde Amsterdamfördraget, som trädde i kraft den 1 maj 1999. Fördraget införlivade Schengensamarbetet inom unionens ramar och överförde en del uppgifter och funktioner från Västeuropeiska unionen till Europeiska unionen.
Den 1 juni 1998 inrättades Europeiska centralbanken med uppgift att föra den gemensamma monetära politiken inom euroområdet. Den 1 januari 1999 infördes euron som den gemensamma valutan i elva av medlemsstaterna; alla utom Danmark, Grekland, Storbritannien och Sverige. Grekland anslöt sig dock den 1 januari 2001. Euromynt och eurosedlar infördes den 1 januari 2002 och ersatte då de nationella valutorna i Belgien, Finland, Frankrike, Grekland, Irland, Italien, Luxemburg, Nederländerna, Portugal, Spanien, Tyskland och Österrike.
Järnridåns och Berlinmurens fall under 1989 var en förutsättning för unionens utvidgning österut. Året därpå återförenades Östtyskland med Västtyskland. Kalla krigets slut innebar att de neutrala staterna Finland, Sverige och Österrike ansökte om medlemskap och den 1 januari 1995 anslöt de sig till unionen. Även Norge hade ansökt om medlemskap, men anslutningen avslogs för en andra gång av de norska väljarna i en folkomröstning den 28 november 1994.
Den 23 juli 2002 upplöstes EKSG till följd av att EKSG-fördraget upphörde att gälla. EKSG:s resurser överfördes då till Europeiska gemenskapen. För att anpassa unionen inför den kommande utvidgningen antogs Nicefördraget, som trädde i kraft den 1 februari 2003. Den 1 maj 2004 ägde slutligen unionens dittills största utvidgning rum då åtta central- och östeuropeiska stater samt Cypern och Malta anslöt sig till unionen. Parallellt med utvidgningen utarbetades också en europeisk konstitution, men denna avslogs 2005 i folkomröstningar i Frankrike och Nederländerna. Istället utarbetades ett annat fördrag, Lissabonfördraget, som efter en utdragen ratificeringsprocess trädde i kraft den 1 december 2009. Fördraget innebar att Europeiska unionen slutligen ersatte Europeiska gemenskapen och blev en egen juridisk person. Den 1 januari 2007 blev Bulgarien och Rumänien medlemmar i unionen, trots omfattande kritik mot korruptionen och den organiserade brottsligheten i de båda staterna. Under 2010 och 2011 avvecklades Västeuropeiska unionen och dess kvarstående uppgifter och funktioner övertogs av Europeiska unionen. Mot slutet av 2009 drabbade den djupa och långvariga eurokrisen medlemsstaterna. Den 1 juli 2013 blev Kroatien medlem i unionen.
Den 23 juni 2016 röstade en majoritet av britterna för att lämna unionen i en folkomröstning. Den brittiska regeringen begärde utträde den 29 mars 2017, vilket väntas ske två år senare efter förhandlingar om ett utträdesavtal.
Europeiska unionens territorium upptar större delen av norra, västra, södra och centrala Europa. Den totala ytan av unionens 28 medlemsstater är 4 479 968 km², vilket kan jämföras med Europas totala yta på ungefär 10 180 000 km². Tillsammans har medlemsstaterna en 13 271 kilometer lång gräns till 17 andra europeiska stater, däribland Norge, Ryssland, Turkiet, Ukraina, Vitryssland och västra Balkan. Unionen har också världens största exklusiva ekonomiska zon med 25 miljoner km².
Europeiska unionen består av 28 demokratiska och suveräna medlemsstater: Belgien, Bulgarien, Cypern, Danmark, Estland, Finland, Frankrike, Grekland, Irland, Italien, Kroatien, Lettland, Litauen, Luxemburg, Malta, Nederländerna, Polen, Portugal, Rumänien, Slovakien, Slovenien, Spanien, Storbritannien, Sverige, Tjeckien, Tyskland, Ungern och Österrike. Vid upprättandet av Europeiska kol- och stålgemenskapen 1952 ingick endast Belgien, Frankrike, Italien, Luxemburg, Nederländerna och Västtyskland i samarbetet. Sedan dess har det successivt utvidgats till att omfatta fler europeiska stater. Till en början blockerades utvidgningen av Frankrikes president Charles de Gaulle, eftersom han motsatte sig ett brittiskt medlemskap i samarbetet. Efter att de Gaulle hade ersatts av Georges Pompidou, kunde den första utvidgningen med Danmark, Irland och Storbritannien äga rum 1973. Den följdes 1981 av Grekland och 1986 av Portugal och Spanien. I och med Berlinmurens fall 1989, kunde Östtyskland återförenas med Västtyskland 1990 och bli en del av gemenskaperna. 1995 anslöt sig även Finland, Sverige och Österrike, som alla hade varit neutrala stater under kalla kriget. Den 1 maj 2004 skedde den dittills största utvidgningen; då anslöt sig Cypern, Estland, Lettland, Litauen, Malta, Polen, Slovakien, Slovenien, Tjeckien och Ungern. Dessa tio stater följdes av Bulgarien och Rumänien den 1 januari 2007 och Kroatien den 1 juli 2013.
Flera europeiska stater väntar på att få ansluta sig till unionen. Det finns fem officiella kandidatländer: Albanien, Montenegro, Nordmakedonien, Serbien och Turkiet. Av dessa har Montenegro, Serbien och Turkiet påbörjat medlemskapsförhandlingar, men förhandlingarna med framför allt Turkiet har gått långsamt. Även Bosnien och Hercegovina och Kosovo är så kallade potentiella kandidatländer, varav Bosnien och Hercegovina har ansökt om medlemskap.För att kunna ansluta sig till unionen krävs det att ansökarlandet uppfyller Köpenhamnskriterierna, som består av politiska, ekonomiska och administrativa kriterier. Det politiska kriteriet innefattar att ansökarlandet har stabila institutioner, som garanterar demokrati, rättsstatens principer, mänskliga rättigheter samt respekt för och skydd av minoriteter. Det ekonomiska kriteriet innefattar att ansökarlandet har en fungerande marknadsekonomi som klarar av konkurrenstrycket och marknadskrafterna inom unionen. Det administrativa kriteriet innefattar att ansökarlandet har kapacitet att åta sig de skyldigheter som följer av medlemskapet, framför allt att kunna genomföra hela unionens regelverk. Medlemskapsvillkoren fastställs i ett anslutningsfördrag, som måste ratificeras av ansökarlandet och alla medlemsstater i enlighet med deras respektive konstitutionella bestämmelser innan det kan träda i kraft och ansökarlandet blir en medlemsstat.
Island, Liechtenstein, Norge och Schweiz har alla någon gång ansökt om medlemskap i unionen, men har på grund av inrikespolitiska skäl, till exempel folkomröstningar, dragit tillbaka sina ansökningar. Island, Liechtenstein och Norge har dock ett mycket nära samarbete med unionen genom EES-avtalet och andra avtal, som tillåter dem att ingå i den inre marknaden, Schengensamarbetet och andra delar av det europeiska samarbetet utan att vara en del av unionen. Även Schweiz har ett nära samarbete med unionen genom bilaterala avtal. De europeiska mikrostaterna Andorra, Monaco, San Marino och Vatikanstaten har ett särskilt nära samarbete med unionen i bland annat tull-, handels- och valutapolitik.
De östeuropeiska staterna Moldavien, Ukraina och Vitryssland samt de kaukasiska staterna Armenien, Azerbajdzjan och Georgien samarbetar med unionen inom ramen för det östliga partnerskapet. De har inte erhållit några officiella löften om medlemskap på längre sikt, men flera av dessa stater, framför allt Georgien och Ukraina, har som långsiktig ambition att ansluta sig till unionen.
Varje medlemsstat inom unionen har möjlighet att utträda. En medlemsstat ska då anmäla sin avsikt till Europeiska rådet, som består av medlemsstaternas stats- eller regeringschefer. Ett utträdesavtal, som fastslår villkoren och tidpunkten för utträdet, ska därefter upprättas mellan unionen och den utträdande medlemsstaten. Om så dock inte sker, utträder medlemsstaten efter två år från dess utträdesanmälan.Hittills har ingen stat lämnat unionen, men däremot territorierna Algeriet, Grönland och Saint-Barthélemy. Storbritannien anmälde dock sin avsikt om utträde till Europeiska rådet den 29 mars 2017 efter att de brittiska väljarna hade röstat för utträde i en folkomröstning den 23 juni 2016.
Det finns ingen möjlighet till att utesluta en medlemsstat som missköter sig, men om en medlemsstat bryter mot unionens grundläggande värden kan ett så kallat artikel 7-förfarande inledas, vilket kan leda till att vissa av medlemsstatens rättigheter som följer av medlemskapet fråntas, däribland rösträtten i Europeiska unionens råd.
Europeiska unionens institutionella struktur bygger på representativ demokrati och maktdelningsprincipen. Det innebär att unionen styrs av demokratiskt utsedda institutioner, vars funktioner och befogenheter är väl avgränsade genom unionens fördrag. Europeiska rådet, bestående av medlemsstaternas stats- eller regeringschefer, ansvarar för att ge unionen de impulser som behövs för dess utveckling och bestämma dess allmänna politiska riktlinjer och prioriteringar.
De lagstiftande institutionerna utgörs av Europaparlamentet, bestående av 751 ledamöter som väljs genom direkta val vart femte år, och Europeiska unionens råd, bestående av en företrädare på ministernivå för varje medlemsstat. De antar gemensamt europeiska lagar – huvudsakligen förordningar och direktiv – i enlighet med unionens lagstiftningsförfarande.
Lagförslag utarbetas av Europeiska kommissionen, som fungerar som en europeisk regering och som även genomför de antagna lagarna på unionsnivå, förvaltar unionens budget och representerar unionen vid internationella förhandlingar. I enlighet med principen om parlamentarism är kommissionen kollektivt ansvarig inför Europaparlamentet, som årligen beviljar kommissionen ansvarsfrihet mot bakgrund av rapporter från Europeiska revisionsrätten och som kan avsätta den genom en misstroendeförklaring.Kommissionen har också till uppgift att övervaka medlemsstaternas tillämpning av unionslagstiftningen. Om en medlemsstat agerar i strid med unionens fördrag kan kommissionen inleda ett överträdelseförfarande, vilket i förlängningen kan leda till att talan om fördragsbrott väcks vid Europeiska unionens domstol och att vite utdöms. Europeiska centralbanken ansvarar för den monetära politiken inom euroområdet och utgivandet av euro.
Varje institution leds av en ordförande. Vilka uppgifter som åligger ordföranden skiljer sig dock från institution till institution. Den politiskt viktigaste är kommissionens ordförande, som kan liknas vid en premiärminister för unionen. Kommissionsordföranden fyller en central funktion i utarbetandet av kommissionens politiska program. Han eller hon utses av Europeiska rådet för en period av fem år i taget efter att ha blivit vald av Europaparlamentet med absolut majoritet på förslag av Europeiska rådet med hänsyn till utgången i det senaste Europaparlamentsvalet. Varje år håller kommissionsordföranden ett tal om tillståndet i unionen inför Europaparlamentet där han eller hon utvärderar det gångna året och redogör för övergripande politiska riktlinjer inför nästkommande år. Nuvarande ordförande är Jean-Claude Juncker (EPP), som tillträdde den 1 november 2014.
Övriga ordförande, inklusive Europaparlamentets talman, Europeiska rådets ordförande och Europeiska centralbankens ordförande, fyller mer administrativa än politiska roller, även om de också till viss del har möjlighet att styra den politiska inriktningen i sina respektive institutioner. Deras huvuduppgifter är att leda institutionernas arbete framåt och att representera dem utåt. Europaparlamentets talman är David Sassoli (PES) sedan juli 2019, Europeiska rådets ordförande är Donald Tusk (EPP) sedan december 2014 och Europeiska centralbankens ordförande är Mario Draghi sedan november 2011.
Ordförandeskapet i Europeiska unionens råd roterar mellan medlemsstaterna  var sjätte månad. I alla konstellationer utom rådet för utrikes frågor leds rådet av den rådsmedlem som företräder den medlemsstat som utövar det halvårsvisa roterande ordförandeskapet. Rådet för utrikes frågor leds istället av den höga representanten för utrikes frågor och säkerhetspolitik. Under andra halvåret 2019 innehas ordförandeskapet av Finland.
Europeiska lagar – huvudsakligen förordningar och direktiv – antas av Europaparlamentet och Europeiska unionens råd i enlighet med unionens lagstiftningsförfarande inom de befogenhetsområden som medlemsstaterna har gett unionen behörighet att lagstifta. Lagstiftningsförfarandet kan i regel inledas endast på initiativ av Europeiska kommissionen. Olika lagstiftningsförfaranden tillämpas beroende på lagförslagets rättsliga grund i fördragen.
Det ordinarie lagstiftningsförfarandet, som tillämpas på de flesta lagförslag, består i att Europaparlamentet och rådet lagstiftar gemensamt. Detta förfarande kräver att både parlamentet och rådet godkänner lagförslaget för att det ska antas. Båda institutionerna har också möjlighet att ändra i lagförslaget under lagstiftningsprocessen. I regel fattar Europaparlamentet beslut med enkel majoritet, medan rådet fattar beslut med kvalificerad majoritet. Detta innebär att ett lagförslag, i enlighet med den så kallade unionsmetoden, kan antas även om inte alla medlemsstaters regeringar stöder det.
Inom vissa specifika politikområden, i synnerhet de där medlemsstaterna fortfarande vill ha full kontroll över de antagna lagarna, tillämpas särskilda lagstiftningsförfaranden. I dessa fall lagstiftar rådet i regel ensamt och beslut fattas med enhällighet. Detta innebär att ett lagförslag inte kan antas utan att alla medlemsstaters regeringar stöder det. Samrådsförfarande är ett särskilt lagstiftningsförfarande där Europaparlamentet först måste få yttra sig om lagförslaget, men dess yttrande är inte bindande för rådet. Godkännandeförfarande är ett särskilt lagstiftningsförfarande där Europaparlamentet först måste ge sitt godkännande, innan rådet kan anta lagförslaget, men där parlamentet inte har någon möjlighet att göra några ändringar i lagförslaget.
Utöver institutionerna finns det ett flertal organ och byråer med uppgifter som antingen specificeras i fördragen eller i de unionsakter som institutionerna har antagit med fördragen som rättslig grund. Europeiska ekonomiska och sociala kommittén (EESK) och Europeiska regionkommittén (ReK) är två rådgivande organ till institutionerna. EESK består av arbetsgivare, fackföreningar, företagare och andra representanter från det civila samhället och syftar till att förankra vissa av unionens beslut. ReK består av nationella politiker som är engagerade på regional och kommunal nivå. Dess uppgift är att ge synpunkter i frågor som rör regionalpolitiken. Förutom EESK och ReK, återfinns även bestämmelser om Europeiska investeringsbanken, Europeiska ombudsmannen, Eurojust och Europol i fördragen. Även en europeisk datatillsynsman har inrättats inom unionen. Därutöver finns det byråer, som var och en utgör en juridisk person med ansvar för vissa tekniska, vetenskapliga eller administrativa uppgifter. Byråernas verksamheter är decentraliserade i unionen.
De europeiska lagar och andra bestämmelser som unionens institutioner antar utgör, tillsammans med unionens fördrag, unionsrätten. Unionsrätten utgör en unik rättsordning i internationell rätt eftersom inte enbart medlemsstaterna, utan även deras medborgare, lyder under den. Den har under vissa omständigheter direkt effekt, det vill säga den kan åberopas inför en nationell domstol likt en nationell lag, och den äger, i enlighet med företrädesprincipen, företräde framför nationell rätt om de nationella lagarna är oförenliga med unionsrätten. Europeiska unionens domstol ansvarar för att avgöra lagenligheten för unionsakterna och tolkar unionsrätten på begäran av de nationella domstolarna genom att meddela förhandsavgöranden.
Unionens fördrag – den så kallade primärrätten – utgör en sorts konstitution för unionen. De reglerar institutionernas sammansättning, funktioner och befogenheter. Unionens institutioner kan anta bindande unionsakter – förordningar, direktiv och beslut – endast i de fall medlemsstaterna har tilldelat dem befogenhet genom fördragen att göra så.
Unionsrätten bygger på ett antal viktiga rättsprinciper, varav proportionalitets- och subsidiaritetsprincipen är två av de viktigaste. Subisidiaritetsprincipen innebär att unionen, inom de befogenhetsområden där den inte har exklusiv befogenhet, får vidta en åtgärd endast om den planerade åtgärden inte i tillräcklig utsträckning kan uppnås av medlemsstaterna, vare sig på central nivå eller på regional och lokal nivå, och därför bättre kan uppnås på unionsnivå. Genom en så kallad subsidiaritetsprövning har varje nationellt parlament möjlighet att pröva om ett lagförslag, inom ett befogenhetsområde där unionen inte har exklusiv befogenhet, är förenligt med subsidiaritetsprincipen. Om minst en tredjedel av de nationella parlamenten invänder, måste Europeiska kommissionen ompröva skälen till att ett lagförslag har föreslagits.
Proportionalitetsprincipen innebär att unionens institutioner inte får vidta åtgärder som går utöver vad som är nödvändigt för att nå målen i fördragen. De lagstiftande institutionerna kan välja mellan att anta en förordning, som är direkt tillämplig inom hela unionen, eller ett direktiv, som medlemsstaterna måste genomföra i sin nationella lagstiftning, när de lagstiftar. I enlighet med proportionalitetsprincipen får institutionerna anta förordningar endast om åtgärden kräver fullständigt gemensamma bestämmelser inom hela unionen.
I enlighet med principen om tilldelade befogenheter kan unionens institutioner anta unionsakter endast i de fall medlemsstaterna har tilldelat dem befogenhet genom fördragen att göra så. Det finns tre huvudtyper av befogenhetsområden. Den mest långtgående befogenheten, ”exklusiv befogenhet”, innebär att endast unionen får lagstifta och anta bindande unionsakter. Medlemsstaterna får lagstifta inom sådana områden enbart för att tillämpa unionens beslut eller efter unionens medgivande. Unionen har exklusiv befogenhet inom fem områden.Den andra befogenheten, ”delad befogenhet”, innebär att både unionen och medlemsstaterna får lagstifta. Medlemsstaterna får dock göra det endast så länge unionen inte redan har antagit lagstiftning inom området. Unionen kan välja att inte längre utöva sin befogenhet, vilket möjliggör för medlemsstaterna att på nytt utöva sina befogenheter.Den tredje befogenheten, ”stödjande befogenhet”, innebär att unionen får vidta åtgärder enbart för att stödja, samordna eller komplettera medlemsstaternas politik. Därutöver har unionen även befogenhet att bedriva en gemensam utrikes- och säkerhetspolitik samt att samordna medlemsstaternas ekonomiska politik och sysselsättningspolitik. Unionen kan också inleda samordning inom frågor som rör socialpolitik.
Europeiska unionen utgör med sin bruttonationalprodukt (BNP) på 14 905 miljarder euro en av världens största ekonomier. Mellan medlemsstaterna har handelshinder, såsom tullavgifter och kapitalrestriktioner, gradvis avskaffats med syfte att tillåta fri rörlighet för varor, tjänster, personer och kapital. En gemensam valuta – euron – har införts för att ytterligare fördjupa den ekonomiska och politiska integrationen inom euroområdet.
Levnadsstandarden i unionen är mycket hög. HDI uppgår till 0,874, varav alla medlemsstater utom Bulgarien har ett HDI över 0,800, vilket svarar mot att de är mycket högt utvecklade stater. Inkomstfördelningen i unionen är också relativt jämn; unionen i sin helhet har en ginikoefficient på 30,7. Dock finns det stora variationer mellan medlemsstaterna, framför allt mellan Väst- och Östeuropa.
Finanskrisen 2007–2008 slog hårt mot unionens ekonomi och gav upphov till en skuldkris under de efterföljande åren. Mellan 2010 och 2013 beviljade euroområdets medlemsstater nödlån till Grekland, Irland, Portugal, Spanien och Cypern, då dessa medlemsstater inte längre klarade av att låna från marknaden till rimliga räntor eller för att stabilisera deras banksystem. Det långsiktiga ekonomiska problemet för unionen är dock den åldrande befolkningen.
Unionens egen verksamhet finansieras genom dess allmänna budget. Budgeten omfattar cirka 130 miljarder euro, vilket motsvarar ungefär en procent av medlemsstaternas bruttonationalinkomst (BNI) eller en femtiondedel av medlemsstaternas samlade nationella budgetar.
Största delen av budgeten flödar tillbaka till medlemsstaterna i form av omfördelande bidrag och åtgärder för att skapa tillväxt och jobb i syfte att utjämna de ekonomiska skillnaderna inom unionen. Runt sex procent av budgeten går till unionens administration, inbegripet en procent för kostnaden för översättning och tolkning. Mer ekonomiskt utvecklade medlemsstater bidrar med en större andel till budgetens finansiering, medan mindre ekonomiskt utvecklade medlemsstater erhåller en större andel av investeringarna.
Unionens årliga budget bestäms av Europaparlamentet och Europeiska unionens råd på förslag av Europeiska kommissionen. Den årliga budgeten måste vara förenlig med den fleråriga budgetramen, som rådet antar vart sjunde år och som fastställer ett utgiftstak för de årliga budgetarna.
Budgeten finansieras genom ett system med egna medel. Mer än 70 procent av budgeten finansieras genom avgifter som medlemsstaterna betalar baserat på sin egen bruttonationalinkomst (BNI). Cirka 13 procent av budgeten finansieras genom momsbaserade avgifter, och en ungefär lika stor andel finansieras genom tull- och sockeravgifter på handel med tredjeländer.
Den inre marknaden utgör den gemensamma marknaden mellan unionens medlemsstater. Handelshinder, såsom tullavgifter och kapitalrestriktioner, mellan medlemsstaterna har gradvis avskaffats med syfte att tillåta de fyra friheterna: fri rörlighet för varor, fri rörlighet för tjänster, fri rörlighet för personer (inklusive fri rörlighet för arbetstagare) och fri rörlighet för kapital. Genom den gemensamma tullunionen bedriver medlemsstaterna en gemensam tullpolitik gentemot tredjeländer. Den gemensamma konkurrenspolitiken syftar till att motverka snedvridningar i konkurrensvillkoren mellan medlemsstaterna genom bland annat strikta villkor för när och hur de nationella myndigheterna får ge statsstöd eller ha monopol. En gemensam produktlagstiftning har införts med syfte att underlätta gränsöverskridande handel med varor genom att harmonisera produktbestämmelserna inom unionen. Unionsmedborgare har rätt att röra sig fritt inom unionen och uppehålla sig i en annan medlemsstat, till exempel för att ta anställning, driva företag eller bedriva studier, på samma villkor som de egna medborgarna i den medlemsstaten.
Genom EES-avtalet ingår också Island, Liechtenstein och Norge till stor del i den inre marknaden. De måste i utbyte tillämpa en stor del av unionsrätten, vad gäller fri rörlighet och den gemensamma produktlagstiftningen. Även Schweiz har viss tillgång till den inre marknaden genom bilaterala avtal med unionen.
Alla unionens medlemsstater ingår i en ekonomisk och monetär union med syfte att ytterligare fördjupa den ekonomiska och politiska integrationen. Det ekonomiska samarbetet bygger på samordning av medlemsstaternas finanspolitik, medan det monetära samarbetet bygger på en gemensam monetära politik med en gemensam valuta.
Stabilitets- och tillväxtpakten är ett gemensamt regelverk för de offentliga finanserna, till exempel får en medlemsstat inte gå med underskott med mer än tre procent av sin BNP. Genom den europeiska planeringsterminen granskar medlemsstaterna och unionens institutioner de nationella budgeterna varje år och lämnar rekommendationer till hur de kan förbättras utifrån ett ekonomiskt perspektiv. Unionen antar vart tionde år en strategi för unionens ekonomiska utveckling; den senaste strategin som antogs var Europa 2020.
För att ytterligare fördjupa integrationen inom unionen infördes en gemensam valuta – euron – den 1 januari 1999. Eurosedlar och euromynt infördes den 1 januari 2002 inom euroområdet. Alla medlemsstater, utom Bulgarien, Danmark, Kroatien, Polen, Rumänien, Storbritannien, Sverige, Tjeckien och Ungern, har euron som valuta. De medlemsstater som inte har euron som valuta, utom Danmark och Storbritannien, har förbundig sig att införa den gemensamma valutan när de väl uppfyller konvergenskriterierna.
Europeiska unionen bygger på ett antal grundläggande värden, som innefattar respekt för människans värdighet, frihet, demokrati, jämlikhet, rättsstaten och respekt för de mänskliga rättigheterna, inklusive rättigheter för personer som tillhör minoriteter. Om en medlemsstat bryter mot unionens grundläggande värden kan ett så kallat artikel 7-förfarande inledas, vilket kan leda till att vissa av medlemsstatens rättigheter som följer av medlemskapet fråntas, däribland rösträtten i Europeiska unionens råd.
Grundläggande rättigheter inom unionen finns fastställda i dess stadga om de grundläggande rättigheterna, som har samma rättsliga värde som fördragen. Stadgan slår fast rättigheter, friheter och principer som gäller inom unionen, däribland att människans värdighet är okränkbar, att ingen får dömas till döden eller avrättas, att alla människor har rätt till integritet samt att tortyr och slaveri är förbjudet. Bland de friheter som fastslås återfinns religions-, yttrande-, mötes- och näringsfrihet. Likhet inför lagen, icke-diskriminering, mångfald och barns och äldres rättigheter inkluderas också, tillsammans med arbetares rättigheter, hälso- och konsumentskydd, rösträtt och rättsstatens principer. Unionen har även möjlighet att ansluta sig till Europakonventionen, men en sådan anslutning har blockerats av Frankrike och Storbritannien.Alla medborgare i unionens medlemsstater åtnjuter ett unionsmedborgarskap. Medborgarskapet kompletterar, och ersätter inte, de nationella medborgarskapen. Unionsmedborgare har rätt att röra sig fritt inom unionen, uppehålla sig i en annan medlemsstats territorium samt rösta och kandidera vid val till Europaparlamentet och kommunala val i den medlemsstat som unionsmedborgaren är bosatt i, på samma villkor som de egna medborgarna i den medlemsstaten. Unionsmedborgare har också rätt till skydd i tredjeländer av en annan medlemsstats diplomatiska eller konsulära myndigheter, om den egna medlemsstaten inte är representerad där. Unionsmedborgare har också rätt att göra framställningar till Europaparlamentet och Europeiska ombudsmannen, samt rätt att vända sig till någon av unionens institutioner, organ eller byråer på ett av unionens officiella språk och få svar på samma språk. Genom ett europeiskt medborgarinitiativ kan en miljon unionsmedborgare gå samman och kräva att Europeiska kommissionen lägger fram ett lagförslag i en fråga där unionen har befogenhet att lagstifta.
Europeiska unionen har som ambition att utgöra ett område med frihet, säkerhet och rättvisa, med gemensam europeisk lagstiftning vad gäller gränskontroller, asyl, invandring samt förebyggande och bekämpande av brottslighet. Genom Schengensamarbetet har gränskontrollerna vid de inre gränserna inom Schengenområdet avskaffats, samtidigt som gränskontrollerna vid de yttre gränserna har förstärkts för att förhindra obehöriga gränspassager och det gemensamma polissamarbetet har fördjupats för att bekämpa gränsöverskridande brottslighet. Den gemensamma viseringspolitiken fastställer under vilka villkor tredjelandsmedborgare kan erhålla visum till Schengenområdet.
Den gemensamma asylpolitiken fastställer gemensamma normer för mottagande av asylsökande, gemensamma förfaranden för att bevilja och återkalla asyl och gemensamma normer för när tredjelandsmedborgare anses vara berättigade till asyl. Dublinförordningen fastställer vilken medlemsstat som ansvarar för att hantera en asylansökan. Den gemensamma invandringspolitiken fastställer gemensamma bestämmelser om uppehållstillstånd och arbetstillstånd.
Inom polissamarbete och straffrättsligt samarbete samt civilrättsligt samarbete har medlemsstaterna samarbete inom ramen för Europol och Eurojust. En viktig del av samarbetet är medlemsstaternas ömsesidiga erkännande av varandras domar. Genom en europeisk arresteringsorder kan en medlemsstats myndigheter begära en misstänkt eller dömd person utlämnad från en annan medlemsstat. Förföljda och utsatta brottsoffer kan skyddas genom en europeisk skyddsorder.
Av unionens totala landyta utgörs 47 procent av jordbruksmark och 30 procent av skog. Jordbruks- och livsmedelsindustrin står för sex procent av unionens BNP, 15 miljoner företag och 46 miljoner arbetstillfällen. Jordbruket är den enda sektorn som helt och hållet finansieras genom unionens budget; andra sektorer, till exempel utbildning, forskning, transport, försvar och hälso- och sjukvård, mottar endast delvis eller inte alls finansiering på unionsnivå. Jordbrukspolitiken utgör följaktligen en stor andel av unionens budget; 2011 stod den för 43 procent av unionens budget. Andelen har dock minskat sedan 1984, då den låg på 72 procent.Den gemensamma jordbrukspolitiken syftar till att säkerställa en hållbar livsmedelsproduktion, en hållbar förvaltning av naturresurserna och en balanserad utveckling av landsbygdsområdena. Unionen har ett regelverk för hur import och export av jordbruksprodukter får ske och hur dessa produkter ska säljas. Unionen garanterar jordbrukare ett lägsta pris på deras produkter. Om marknadspriset understiger det pris som garanteras, köper kommissionen upp varor av den aktuella produkten och höjer därmed efterfrågan till dess att priset motsvarar den nivå som är garanterad. Vidare har unionen importtullar på och exportsubventioner för jordbruksprodukter för att gynna det inhemska jordbruket.Jordbrukspolitiken innefattar också stöd till landsbygden för utveckling och bevarande. Unionen har även en gemensam politik för fiskeri, vilket innefattar begränsningar för hur mycket fisk som får fångas, minimipriser för fisk, märkning av fisk samt stöd till fiskerinäringen. Unionens politik syftar bland annat till att garantera en fungerande fiskerinäring och att förhindra utfiske.
Transeuropeiska nät är de gränsöverskridande infrastrukturnätverk som kopplar ihop medlemsstaternas transport-, energi- och telenät. Unionens politik inom detta område innefattar satsningar på att göra de nationella infrastruktursystemen kompatibla med varandra och att förbättra tillträdet till dessa system.
Projekt som ingår i de transeuropeiska näten kan erhålla ekonomiskt stöd från unionen genom till exempel sammanhållningsfonden och Europeiska regionala utvecklingsfonden. Lån och särskilda garantiinstrument kan även beviljas av Europeiska investeringsbanken. De transeuropeiska transportnäten innefattar vägtrafik, järnvägstrafik och trafik till sjöss. Unionen har till exempel utvecklat ett gemensamt signalsystem för järnvägarna för att underlätta järnvägstrafik mellan olika medlemsstater. Även det europeiska systemet för satellitbaserad navigering, Galileo, ingår i denna kategori.
De transeuropeiska energinäten syftar till att trygga energiförsörjningen och att inrätta en inre marknad för energi. Inom transeuropeiska telenät är investeringarna fokuserade kring modernisering av de redan befintliga näten. Europeisk lagstiftning har gradvis tvingat teleoperatörer till att minska sina roamingavgifter, vilka avskaffades helt för konsumenterna den 15 juni 2017.
Energipolitiken har sitt ursprung i Europeiska kol- och stålgemenskapen, som redan från första början fokuserade på resurs- och energifrågor. Syftet med energipolitiken är att öka konkurrensen på den inre marknaden, uppmuntra investeringar och förbättra sammankopplandet av olika elnät, öka mängden energiresurser som kan motstå krissituationer och att använda redan existerande energitillgångar mer effektivt och samtidigt öka användandet av förnybara energikällor och ny energiteknologi.Unionen importerar 82 procent av all sin råolja och 57 procent av all sin naturgas, vilket gör den till världens ledande importör av dessa bränslen. Den totala energiförbrukningen i unionen utgjordes 2010 av olja (35 procent), gas (27 procent), kol (16 procent), kärnkraft (13 procent) och förnybara alternativ (10 procent). Elproduktionen varierar mellan medlemsstaterna, till exempel är elproduktionen i Sverige och Österrike till stor del baserad på vattenkraft medan elproduktionen i Frankrike är baserad på kärnkraft. Under 2007 enades medlemsstaterna om att övergå till minst 20 procent förnybara energikällor och att minska koldioxidutsläppen till 2020 med minst 20 procent jämfört med utsläppsnivån under 1990. 2016 utgjorde förnybara källor 17,0 procent av energikonsumtionen, en fördubbling av andelen sedan 2004.Den första miljöpolitiken inom Europeiska gemenskaperna påbörjades 1972. Sedan dess har den riktat sig mot surt regn, det uttunnade ozonlagret, luftkvalitet, för höga bullernivåer, resursslöseri och vattenföroreningar. Vattendirektivet är ett exempel på vattenpolitik, med mål att sjöar, floder, mark och kustvatten ska vara av ”god kvalité”. Vildliv är skyddat genom Natura 2000 och täcker mer än 30 000 platser genom hela Europa. REACH-förordningen är en del av unionens lagstiftning med syfte att säkerställa att de cirka 30 000 kemikalier som dagligen används är säkert testade. Vid Förenta nationernas klimatkonferens 2007 föreslog Europeiska unionen en minskning på 50 procent av alla växthusgaser fram till 2050.
Europeiska unionen har exklusiv befogenhet vad gäller den gemensamma handelspolitiken. Unionen har därför i regel ensamrätt till att ingå handelsavtal med tredjeländer. Unionen bedriver också ett omfattande bistånds- och utvecklingssamarbete med tredjeländer. Utrikespolitiken och förbindelserna med omvärlden leds av unionens höga representant för utrikes frågor och säkerhetspolitik, som fungerar som en utrikesminister för unionen.
Inom Världshandelsorganisationen (WTO) företräds unionen och dess medlemsstater av Europeiska kommissionen. Unionen har samarbete i olika former med bland annat Förenta nationernas organ och dess fackorgan, Europarådet, Organisationen för säkerhet och samarbete i Europa (OSSE) och Organisationen för ekonomiskt samarbete och utveckling (OECD). Unionen representeras i tredjeländer och vid internationella organisationer av sina delegationer, som leds av unionens ambassadörer.
Europeiska unionen bedriver en gemensam utrikes- och säkerhetspolitik, som även innefattar den gemensamma säkerhets- och försvarspolitiken. Detta sker under den höga representantens ledning. Beslutsfattandet inom detta befogenhetsområde skiljer sig från övriga eftersom det i regel sker på mellanstatlig basis, det vill säga alla medlemsstater måste vara överens för att ett beslut ska kunna fattas. Europaparlamentets inflytande är samtidigt mycket begränsat.
Den gemensamma försvarspolitiken innefattar det permanenta strukturerade samarbetet mellan medlemsstaternas försvarsmakter, och syftar till att öka försvarskapaciteten, minska kostnaderna och bidra till förbättrade villkor för försvarsindustrin.
Den gemensamma utrikes- och säkerhetspolitiken har gradvis förstärkts. Unionen har övertagit de uppgifter och funktioner som Västeuropeiska unionen hade innan Lissabonfördraget trädde i kraft den 1 december 2009. Unionen har befogenhet att ytterligare fördjupa försvarssamarbetet och inrätta ett gemensamt försvar om alla medlemsstater skulle gå med på det.
Unionen har ett nära samarbete med Nato, eftersom 22 av de 28 medlemsstaterna även ingår i försvarsalliansen. Cypern, Finland, Irland, Malta, Sverige och Österrike står utanför Nato, men ingår i den gemensamma utrikes- och säkerhetspolitiken liksom i Nato-samarbetet Partnerskap för fred.
Unionens folkmängd uppgick enligt officiell statistik till 513 481 700 den 1 januari 2019. En viss befolkningsökning är väntad framöver, främst på grund av invandring från tredjeländer. Trots ökad medellivslängd väntas befolkningen minska efter år 2050. Med en befolkningstäthet på 114,4 personer per km² utgör unionen en av världens befolkningstätaste regioner. 80 procent av medborgarna lever i storstadsområden och en tredjedel lever i städer med mer än en miljon invånare. Unionen omfattar även flera befolkningstäta regioner som inte har någon enskild stadskärna, utan består av flera städer som har vuxit samman. De största regionerna är Rhen-Ruhr-området (Köln, Dortmund och Düsseldorf i Tyskland) med runt 10,5 miljoner invånare, Randstad (Amsterdam, Rotterdam, Haag och Utrecht i Nederländerna) med runt 7,0 miljoner invånare, Frankfurt-Rhen-området (Frankfurt am Main och Wiesbaden i Tyskland) med runt 5,8 miljoner invånare och Schlesien-området (Katowice och Sosnowiec i Polen) med runt 3,5 miljoner invånare.
Inom kultur och utbildning har Europeiska unionen begränsade befogenheter och kan endast stödja medlemsstaternas politik. Europas kulturhuvudstäder är ett exempel på unionens kulturpolitik. Unionen stöder även flera kulturprojekt och har startat en webbportal ägnad åt Europa och kultur för att förbättra nätverket av kulturinformation så att alla medborgare ska ha tillgång till den europeiska kulturen.
I Europa finns det totalt 371 världsarv, varav mer än 300 inom unionen. Detta motsvarar ungefär 37 procent av världens alla världsarv. Inom det utbildningspolitiska området utgör utbytesprogrammet Erasmus en av de mest konkreta åtgärderna. Varje år deltar ungefär 200 000 högskolestudenter i Erasmus.
Vissa förespråkare av europeisk integration lyfter fram det gemensamma europeiska historie- och kulturarvet, som inkluderar bland annat antikens Grekland och Romerska riket, feodalismen under medeltiden, renässansen, upplysningen, 1800-talets liberalism och (ibland) negativa inslag, såsom världskrigen och förintelsen. De europeiska värdena antas vara grundade i denna gemensamma historia.
Europeiska unionen har 24 officiella språk: bulgariska, danska, engelska, estniska, finska, franska, grekiska, iriska, italienska, kroatiska, lettiska, litauiska, maltesiska, nederländska, polska, portugisiska, rumänska, slovakiska, slovenska, spanska, svenska, tjeckiska, tyska och ungerska. Alla lagstiftningsakter översätts till samtliga officiella språk. Europaparlamentet är dock den enda institution som har som regel att översätta alla sina handlingar, och inte enbart lagstiftningsakter. Övriga institutioner använder ett begränsat antal språk, främst engelska, franska och tyska, som interna arbetsspråk.
Nästan alla officiella språk är indoeuropeiska språk, utom estniska, finska och ungerska, som är uraliska språk, och maltesiska, som är ett semitiskt språk. De flesta använder sig av det latinska alfabetet, utom bulgariska, som använder det kyrilliska alfabetet, och grekiska, som använder det grekiska alfabetet.Utöver de officiella språken finns det över 60 regionala språk och minoritetsspråk som talas regelbundet av ungefär 40 miljoner människor inom unionen. Av dessa språk har de spanska regionala språken katalanska, baskiska och galiciska och de brittiska regionala språken skotsk gäliska och kymriska en särstatus eftersom de kan användas vid kontakt med vissa av unionens institutioner. Turkiska och luxemburgiska är de enda två språken som är officiella i en medlemsstat, men inte på unionsnivå. Dessutom finns det en stor minoritet som talar ryska, framför allt i Baltikum. Medlemsstaterna beslutar själva om sin språkpolitik, även om det finns vissa program på unionsnivå för att stödja och skydda de regionala språken.

Europeiska unionsrättens territoriella tillämpningsområde är det geografiska område inom vilket unionsrätten är tillämplig. Det territoriella tillämpningsområdet består huvudsakligen av unionens medlemsstater, men innefattar även i viss utsträckning andra stater och territorier, till exempel genom internationella avtal.
Vissa delar av unionsrätten är dock inte tillämpliga inom hela unionen. Eurosamarbetet omfattar bara euroområdet. Schengensamarbetet, de övriga fördjupade samarbetena samt det permanenta strukturerade samarbetet omfattar bara de deltagande medlemsstaterna. Därutöver omfattas nya medlemsstater av övergångsbestämmelser som gäller under en begränsad tid efter deras anslutning till unionen. Slutligen finns det undantagsklausuler i unionens fördrag som gör att delar av unionsrätten inte är tillämpliga i Danmark, Irland och Storbritannien.
Enligt Europeiska unionens fördrag är unionsrätten som huvudregel fullt tillämplig i alla medlemsstater. Det territoriella tillämpningsområdet innefattar således Belgien, Bulgarien, Cypern, Danmark, Estland, Finland, Frankrike, Grekland, Irland, Italien, Kroatien, Lettland, Litauen, Luxemburg, Malta, Nederländerna, Polen, Portugal, Rumänien, Slovakien, Slovenien, Spanien, Storbritannien, Sverige, Tjeckien, Tyskland, Ungern och Österrike. Inom detta område gäller unionens fördrag, förordningar, direktiv, beslut och all annan unionsrätt, och Europeiska unionens domstol ansvarar för tolkningen av denna rätt.
Vissa delar av unionsrätten är dock inte tillämpliga inom hela unionen. Eurosamarbetet omfattar bara euroområdet. Schengensamarbetet, de övriga fördjupade samarbetena samt det permanenta strukturerade samarbetet omfattar bara de deltagande medlemsstaterna. Slutligen omfattas nya medlemsstater av övergångsbestämmelser som gäller under en begränsad tid efter deras anslutning till unionen.
Därutöver finns det undantagsklausuler i unionens fördrag som gör att delar av unionsrätten inte är tillämpliga i Danmark, Irland och Storbritannien. Dessa undantagsklausuler återfinns i protokoll som är fogade till unionens fördrag och är ett resultat av förhandlingar mellan medlemsstaterna i samband med utarbetandet av unionens fördrag. Danmark, Irland och Storbritannien har i olika sammanhang och av olika anledningar inte velat ingå i vissa samarbetsformer. Eftersom nya fördrag måste ratificeras av alla medlemsstater har de erhållit undantagsklausuler i utbyte mot att de har tillåtit övriga medlemsstater att fördjupa sitt samarbete inom unionens ramar.
I enlighet med Edinburghbeslutet omfattas Danmark av tre undantagsklausuler, som alla är ett resultat av förhandlingarna i början av 1990-talet kring fördraget om Europeiska unionen. Klausulerna rör eurosamarbetet, den gemensamma försvarspolitiken och området med frihet, säkerhet och rättvisa. Storbritannien omfattas av undantagsklausuler gällande eurosamarbetet och, tillsammans med Irland, området med frihet, säkerhet och rättvisa, inklusive Schengensamarbetet.
Enligt artikel 139 i fördraget om Europeiska unionens funktionssätt omfattas endast de medlemsstater som har euron som valuta av eurosamarbetet. Det innebär att unionsakter som antas inom ramen för eurosamarbetet inte är tillämpliga i Bulgarien, Danmark, Kroatien, Polen, Rumänien, Storbritannien, Sverige, Tjeckien och Ungern. Av dessa medlemsstater har samtliga, utom Danmark och Storbritannien, förbundit sig att införa euron när de väl uppfyller de så kallade konvergenskriterierna. För dessa medlemsstater utvärderar Europeiska kommissionen och Europeiska centralbanken i var sin konvergensrapport fullgörandet av konvergenskriterierna minst en gång vartannat år eller på begäran av en medlemsstat utanför euroområdet. Mot bakgrund av dessa konvergensrapporter beslutar Europeiska unionens råd med kvalificerad majoritet, på förslag av kommissionen och efter samråd med Europaparlamentet och efter överläggningar i Europeiska rådet, om en medlemsstat ska införa euron som valuta.Konvergenskriterierna innefattar krav om prisstabilitet, sunda statsfinanser och en låg långfristig räntenivå. Dessutom måste den nationella valutan uppvisa en stabil växelkurs gentemot euron genom att vara ansluten till Europeiska växelkursmekanismen (ERM) i minst två år utan större påfrestningar. Eftersom varje nationell regering själv bestämmer om deltagande i växelkursmekanismen kan en medlemsstat avsiktligt avstå från att uppfylla konvergenskriterierna och därigenom även avstå från att införa euron som valuta. Till exempel har Sverige på detta sätt kunnat hålla sig utanför eurosamarbetet.
Danmark och Storbritannien omfattas av var sin undantagsklausul gällande eurosamarbetet. Dessa undantagsklausuler innebär att varken Danmark eller Storbritannien kan förpliktigas att införa euron som valuta utan att den nationella regeringen först har begärt det. En utvärdering av Danmarks eller Storbritanniens fullgörande av konvergenskriterierna kan endast inledas på begäran av respektive nationell regering.
Danmarks undantagsklausul tillkom genom fördraget om Europeiska unionen, som trädde i kraft den 1 november 1993, och som lade grunden för eurosamarbetet. Genom ett särskilt protokoll fick den danska regeringen möjlighet att anmäla till Europeiska unionens råd att Danmark inte skulle omfattas av eurosamarbetet. Efter en folkomröstning den 2 juni 1992 om fördraget, som innebar att fördraget avslogs, beslutade den danska regeringen att undantagsklausulen skulle aktiveras. Efter att även ha fått uttryckliga garantier om bland annat unionsmedborgarskapet genom Edinburghbeslutet hölls en andra folkomröstning den 18 maj 1993, som resulterade i att fördraget slutligen godkändes. Den danska regeringen anmälde sin avsikt att hålla Danmark utanför eurosamarbetet den 3 november 1993. Undantagsklausulen motsvarar det undantag som alla medlemsstater som ännu inte har uppfyllt konvergenskriterierna har, men med undantaget att fullgörandet av kriterierna inte regelbundet utvärderas av kommissionen. Protokollets bestämmelser upphävs den dag Danmark eventuellt inför euron som valuta. De danska väljarna avslog ett förslag om att införa euron i en folkomröstning den 28 september 2000.
Även Storbritannien erhöll sin undantagsklausul genom fördraget om Europeiska unionen. Genom ett särskilt protokoll fick den brittiska regeringen möjlighet att anmäla till Europeiska unionens råd att Storbritannien inte skulle omfattas av eurosamarbetet. Undantagsklausulen motsvarar det undantag som alla medlemsstater som ännu inte har uppfyllt konvergenskriterierna har, men med undantaget att fullgörandet av kriterierna inte regelbundet utvärderas av kommissionen och att Storbritannien inte är förpliktat att undvika alltför stora underskott. Den brittiska regeringen anmälde sin avsikt att hålla Storbritannien utanför eurosamarbetet den 16 oktober 1996 och den 30 oktober 1997. Protokollets bestämmelser upphävs den dag Storbritannien eventuellt inför euron som valuta. Efter Storbritanniens utträde ur Europeiska unionen kommer undantagsklausulen dock att ha spelat ut sin roll.
Den gemensamma försvarspolitiken innefattar i regel alla medlemsstater, utom Danmark, som omfattas av en undantagsklausul. Dock kan ett antal medlemsstater, som uppfyller högre krav på militär kapacitet, inrätta ett permanent strukturerat samarbete för att stärka sitt gemensamma försvarssamarbete. Det permanenta strukturerade samarbetet inrättas av Europeiska unionens råd med kvalificerad majoritet på begäran av de deltagande medlemsstaterna. Den 13 november 2017 anmälde 23 medlemsstater sitt intresse att inleda ett permanent strukturerat samarbete. Ytterligare två medlemsstater anmälde sitt intresse den 7 december 2017. Rådet beslutade den 11 december 2017 att inrätta det permanenta strukturerade samarbetet. Deltagande medlemsstater innefattar alla utom Danmark, Malta och Storbritannien. Danmark står på grund av sin undantagsklausul utanför allt försvarssamarbete, medan Malta har valt att stå utanför på grund av sin neutralitetspolitik. Storbritannien väntas lämna unionen under 2019 och har därför valt att stå utanför. Det innebär att unionsakter som antas inom ramen för det permanenta strukturerade samarbetet inte är tillämpliga i Danmark, Malta och Storbritannien.
Danmark omfattas av en undantagsklausul gällande den gemensamma försvarspolitiken. Undantagsklausulen innebär att Danmark står utanför all politik som rör försvarsfrågor. Den danska regeringen deltar inte i arbetet med att utarbeta och genomföra unionsakter som rör försvarspolitik. Dessa unionsakter är inte heller tillämpliga i Danmark. Undantagsklausulen förhindrar Danmark från att till exempel delta i försvarssamarbeten så som det permanenta strukturerade samarbetet. Den danska regeringen har dock möjlighet att, i enlighet med Danmarks egna konstitutionella bestämmelser, begära att undantagsklausulen upphävs.
Området med frihet, säkerhet och rättvisa, som ursprungligen utgjordes av rättsliga och inrikes frågor när fördraget om Europeiska unionen antogs i början av 1990-talet, omfattas av flera undantagsklausuler som gör att Danmark, Irland och Storbritannien står helt eller delvis utanför området. Övriga medlemsstater ingår fullt ut och omfattas av all tillämplig unionsrätt.
Danmark, Irland och Storbritannien omfattas av var sin undantagsklausul gällande området med frihet, säkerhet och rättvisa. Irlands och Storbritanniens undantagsklausul innebär att de kan välja från fall till fall om de vill tillämpa en unionsakt som har antagits inom detta befogenhetsområde och som då blir tillämplig som unionsrätt. Den irländska regeringen har möjlighet att, i enlighet med Irlands egna konstitutionella bestämmelser, begära att undantagsklausulen upphävs. Efter Storbritanniens utträde ur Europeiska unionen kommer undantagsklausulen att ha spelat ut sin roll för brittisk del.
Danmarks undantagsklausul är mer långtgående och undantar all unionsrätt på området, utom den gemensamma viseringspolitiken. Det innebär att unionsakter som antas inom befogenhetsområdet inte är tillämpliga i Danmark. I de fall Danmark vill delta i ett beslut måste ett mellanstatligt avtal slutas med unionen. Den danska regeringen har dock möjlighet att omvandla detta undantag till en tillvalsordning, som innebär att regeringen kan bestämma från fall till fall om den vill att ett visst beslut på unionsnivå ska vara tillämpligt i Danmark som unionsrätt. De danska väljarna avslog dock ett förslag om att aktivera en sådan tillvalsordning i en folkomröstning den 3 december 2015. Den danska regeringen har även möjlighet att, i enlighet med Danmarks egna konstitutionella bestämmelser, begära att undantagsklausulen helt upphävs.
Möjligheten att upprätta ett fördjupat samarbete infördes genom Amsterdamfördraget, som trädde i kraft den 1 maj 1999, i samband med införlivandet av Schengenregelverket inom Europeiska unionens ramar. Ett fördjupat samarbete tillåter en grupp av minst nio medlemsstater att integrera eller samarbeta inom ett politikområde, utan att övriga medlemsstater måste delta. Det är utformat för att övervinna förlamningar i unionens institutionella arbete när ett lagförslag blockeras av en enskild medlemsstat eller en mindre grupp medlemsstater som inte vill bli en del av samarbetet. Fördjupade samarbeten kan upprättas inom alla befogenhetsområden där unionen inte har exklusiv befogenhet. Enligt fördragen ska ett fördjupat samarbete vara den sista utvägen för att nå mål som inte hela unionen kan uppnå inom rimlig tid. Ett fördjupat samarbete utgör inte en integrerad del av unionsrätten och behöver således inte godtas fullt ut av nya medlemsstater. De unionsakter som antas inom ramen för ett fördjupat samarbete är tillämpliga endast i de deltagande medlemsstaterna. Samtliga medlemsstater ska dock när som helst kunna ansluta sig till ett fördjupat samarbete om de uppfyller de villkor som krävs för att få delta. Inget av de fördjupade samarbeten som hittills har bemyndigats av Europeiska unionens råd har ställt några villkor för deltagande.
Schengensamarbetet inrättades ursprungligen utanför Europeiska unionens ramar genom undertecknandet av Schengenavtalet 1985. Det var framför allt Danmark och Storbritannien som blockerade ett gemensamt gränskontrollsamarbete och därmed tvingade flera av de andra medlemsstaterna att inleda ett samarbete utanför unionens ramar. I samband med inrättandet av möjligheten att inleda fördjupade samarbeten genom Amsterdamfördraget införlivades Schengensamarbetet inom unionens ramar som ett fördjupat samarbete. Irland och Storbritannien valde att fortsätta att stå utanför, medan Danmark anslöt sig i samband med att övriga nordiska stater anslöt sig till samarbetet. Bestämmelserna om införlivandet av Schengenregelverket återfinns i ett särskilt protokoll, Schengenprotokollet, som är fogat till unionens grundfördrag genom Amsterdamfördraget. Protokollet fastställer särskilda bestämmelser om villkoren för det fördjupade samarbetet kring Schengensamarbetet. I de fall unionsakter antas för att vidareutveckla Schengenregelverket, och Irland och Storbritannien väljer att avstå från att delta, bemyndigas Schengenområdet direkt att inleda ett fördjupat samarbete.Schengensamarbetet utgör, i motsats till övriga fördjupade samarbeten, en integrerad del av unionsrätten och måste således godtas fullt ut av nya medlemsstater. Innan en medlemsstat kan delta fullt ut i Schengensamarbetet genom att avskaffa sina gränskontroller vid de inre gränserna krävs det dock att medlemsstaten uppfyller vissa tekniska kriterier. Europeiska kommissionen ansvarar för att utvärdera en medlemsstats fullgörande av dessa kriterier och Europeiska unionens råd beslutar därefter med enhällighet bland Schengenområdets företrädare om medlemsstaten ska få ansluta sig till Schengenområdet. Bulgarien, Cypern, Kroatien och Rumänien väntar fortfarande på att få ansluta sig till Schengenområdet.
Som en följd av sina undantagsklausuler på området med frihet, säkerhet och rättvisa omfattas Danmark, Irland och Storbritannien av särskilda bestämmelser gällande Schengensamarbetet. Irland och Storbritannien kan välja från fall till fall om de vill tillämpa en ny unionsakt som rör samarbetet. De står båda utanför Schengenområdet, men har valt att tillämpa vissa delar av polissamarbetet som utvecklats inom ramen för Schengensamarbetet. Eftersom de står utanför Schengenområdet har de rätt att utföra kontroller av alla personer, inklusive unionsmedborgare, som passerar deras gränser. De omfattas inte heller av den gemensamma viseringspolitiken, utan har egna viseringsbestämmelser. Dessa bestämmelser gäller Irland endast så länge den gemensamma resezonen mellan Irland och Storbritannien fortsätter att existera.Danmark omfattas av Schengensamarbetet, men inte som unionsrätt, utan genom mellanstatliga avtal. Detta är en följd av den danska undantagsklausulen på området med frihet, säkerhet och rättvisa. Danmark måste därför varje gång en ny unionsakt antas inom Schengensamarbetet meddela övriga medlemsstater inom sex månader om akten kommer att bli tillämplig i Danmark. I så fall blir den bindande som internationell rätt, och inte som unionsrätt. Om den danska regeringen inte skulle godta en ny akt, måste Danmark och övriga Schengenområdet överväga vilka åtgärder som måste vidtas.
Nya medlemsstater som ansluter sig till Europeiska unionen omfattas i regel av övergångsbestämmelser, som syftar till att underlätta övergången till att tillämpa all unionsrätt. Övergångsbestämmelserna gäller normalt i ett antal månader eller år, men sällan mer än sju år. Övergångsbestämmelser kan även i vissa fall återfinnas i specifika unionsakter för att ge flexibilitet åt medlemsstaterna i samband med införandet av nya bestämmelser.
Kroatien, som anslöt sig till unionen den 1 juli 2013, omfattas fortfarande av övergångsbestämmelser. Bland de viktigaste kvarstående bestämmelserna finns begränsningarna för kroatiska arbetstagare att inte kunna söka arbete i en annan medlemsstat på samma villkor som de egna medborgarna i den medlemsstaten. Sedan den 1 juli 2018 är sådana begränsningar dock endast i kraft i Österrike. Kroatien har vidtagit ömsesidiga åtgärder mot arbetstagare från Österrike. Senast den 1 juli 2020 måste alla begränsningar ha upphört enligt anslutningsfördraget 2011.
Det finns en rad andra undantag och garantier som har antagits i samband med utarbetandet av unionens fördrag. Dessa syftar till att antingen upprätthålla specifika bestämmelser för en eller ett par medlemsstater eller förtydliga tolkningen och tillämpningen av unionsrätten.
Genom var sitt protokoll har Danmark respektive Malta rätt att begränsa unionsmedborgares rätt att fritt förvärva fritidsbostäder. Anslutningsfördraget 1994 ger Sverige rätt att fortsätta tillåta försäljning av snus, samt Finland och Sverige rätt att skydda renskötande samers ensamrätt till renskötsel inom traditionella samiska områden.
En rad garantier och förklaringar har utfärdats i samband med ratificeringen av unionens fördrag med syfte att blidka tveksamma medlemsstater. I vissa fall har garantier eller förklaringar avgivits efter att en folkomröstning har hållits med negativt utslag. Det har då syftat till att öppna upp för en ny folkomröstning om ett visst fördrag. Garantierna är i allmänhet rättsligt bindande men har i praktiken begränsad betydelse då de i regel endast klargör, och inte ändrar, innebörden av unionens fördrag.
Irland och Malta har båda erhållit garantier om att unionsrätten inte under några omständigheter kan påverka deras abortpolitik. I samband med ratificeringen av Nicefördraget erhöll Irland garantier om att unionsrätten inte ska inkräkta på den irländska neutralitets- eller skattepolitiken. Även i samband med ratificeringen av Lissabonfördraget erhöll Irland en rad garantier som rör abort, skatter och försvar. Dessa blev rättsligt bindande genom ett separat protokoll, som ratificerades efter Lissabonfördragets ikraftträdande och som trädde i kraft den 1 december 2014.I samband med ratificeringen av fördraget om Europeiska unionen i början av 1990-talet erhöll Danmark, i enlighet med Edinburghbeslutet, garantier om att unionsmedborgarskapet inte på något sätt skulle ersätta de nationella medborgarskapen. Samma garanti fördes in i unionens fördrag genom Amsterdamfördraget, som trädde i kraft den 1 maj 1999.
I samband med ratificeringen av Lissabonfördraget erhöll även Polen och Storbritannien garantier om att stadgan om de grundläggande rättigheterna inte utökar befogenheterna för Europeiska unionens domstol.
Utöver medlemsstaterna är unionsrätten även tillämplig i vissa tillhörande territorier, som omfattas av en särskild associeringsordning inom unionen. Dessa territorier består av tre olika kategorier. Den första kategorin utgörs av de yttersta randområdena (YRO-områdena), som ingår i unionen men som åtnjuter vissa särskilda undantag från unionsrätten med hänsyn till deras geografiska avlägsenhet och ekonomiska beroende av ett fåtal produkter. Dessa territorier innefattar de portugisiska ögrupperna Azorerna och Madeira, den spanska ögruppen Kanarieöarna, de franska utomeuropeiska departementen Franska Guyana, Guadeloupe, Martinique, Mayotte och Réunion samt det franska förvaltningsområdet Saint-Martin.
Den andra kategorin utgörs av de utomeuropeiska länderna och territorierna (ULT-områdena), som står utanför unionen men som åtnjuter en särskild associeringsordning och därför tillämpar vissa delar av unionsrätten. Dessa territorier innefattar Storbritanniens utomeuropeiska territorier, Frankrikes utomeuropeiska förvaltningsområden, Nya Kaledonien, Franska sydterritorierna, Grönland samt de nederländska ögrupperna i Västindien.
Slutligen finns det en tredje kategori bestående av territorier som inte ingår i någon av de redan nämnda kategorierna. Dessa territorier innefattar bland annat Athos, Ceuta och Melilla, Färöarna, Helgoland, Nordcypern och Åland. Tillämpningen av unionsrätten i dessa territorier varierar stort, och vissa av dem ingår i unionen medan andra står helt utanför.
Genom EES-avtalet gäller betydande delar av unionsrätten även i EES-länderna utanför Europeiska unionen, alltså Island, Liechtenstein och Norge. Genom bilaterala avtal omfattas även Schweiz i viss utsträckning. Som en följd av EES-avtalet och de bilaterala avtalen ingår dessa stater helt eller delvis i den inre marknaden, men måste i gengäld anta stora delar av unionsrätten.
Rörlighetsdirektivet, som reglerar villkoren för fri rörlighet för personer, gäller även EES-länderna och, i viss utsträckning, Schweiz. EES-länderna och Schweiz ingår även i Schengenområdet genom särskilda associeringsavtal och har följaktligen avskaffat de inre gränskontrollerna. De omfattas också av Dublinförordningen genom mellanstatliga avtal. Övriga delar av unionsrätten står de i princip helt utanför.
Genom fördraget om Europeiska unionen stärktes det europeiska samarbetet kring socialpolitik genom att den sociala stadgan från 1989 införlivades i unionsrätten genom ett särskilt protokoll. Eftersom den brittiska regeringen motsatte sig stadgans innehåll framförhandlades en undantagsklausul som innebar att Storbritannien tilläts stå utanför detta befogenhetsområde. Denna undantagsklausul var ett krav från premiärminister John Major för att Storbritannien skulle godkänna fördraget. Protokollet innebar att Storbritannien inte behövde ta del i överläggningarna och tillämpandet av beslut som fattades på grundval av protokollet om socialpolitik eller överenskommelsen om socialpolitik. Storbritannien behövde inte heller finansiera de beslut som fattades inom detta område mer än eventuella förvaltningskostnader för unionens institutioner.När Tony Blair blev Storbritanniens premiärminister 1997 avskaffade han undantagsklausulen. Genom Amsterdamfördraget, som trädde i kraft den 1 maj 1999, upphävdes protokollet om socialpolitik samt överenskommelsen om socialpolitik och Storbritanniens undantagsklausul togs således formellt bort.

Fjäder (teknik) –  en anordning som är avsedd att deformeras elastiskt för dämpa stötar eller lagra energi
Fjäder (svetsning) – ett uttryck för förstärkningsvinkel i hörn vid exempelvis svetskonstruktioner
Folkhemsarkitektur och byggande var en byggnads- och stadsplaneringsstil som praktiserades i Sverige, huvudsakligen under den tidiga efterkrigstiden från 1945 till 1960. Uttrycket härrör från begreppet folkhemmet som myntades av Per Albin Hansson 1928. Folkhemsarkitekturen präglas av omsorgsfull och småskalig enkelhet i gestaltningen samt grannskapstanken i den övergripande stadsplaneringen, samtidigt som den hade sociala och politiska ambitioner.
Tidsintervallet mellan 1945 och 1960, då det byggdes knappt 900 000 bostäder i Sverige, kallas ofta ”folkhemsperioden”. Det svenska folkhemsbyggandet uppmärksammades även utomlands och det var första gången som utländska arkitekter inspirerades av svensk arkitektur i större omfattning. Fram till dess sökte svenska arkitekter under nästan alla tidsepoker inspiration utomlands.
Bostadsfrågan har ända sedan 1800-talets mitt varit i centrum för svensk politisk debatt. Industrialiseringen, med stor inflyttning till de större städerna, skapade trångboddhet och bostadsbrist. Försörjningen av bostäder för arbetarklassens sågs till en början som något som skulle lösas med hjälp av marknadskrafterna. Under många decennier gjordes därför i huvudsak enskilda filantropiska och kooperativa ansträngningar för att lösa bostadsfrågan, i första hand för de som hade det sämst ställt i samhället . Ännu under mellankrigstiden uppfördes de flesta bostadshusen i storstäderna av privata byggherrar.Trots att begreppet folkhem härrör från 1930-talet dröjde det till efter andra världskriget innan folkhemstanken kom att tillämpas i större skala inom arkitekturen och stadsplaneringen, och en målmedveten social bostadspolitik på statlig och kommunal nivå började ta form . 1930-talets funktionalism fortsatte att dominera in på 1940-talet, då arkitektur med mer folklig, mjukare inriktning, tog över som en sorts motreaktion. Under kriget arbetade Bostadssociala utredningen med nya riktlinjer som betonade att bostaden skulle vara en social rättighet: ”Hela svenska folket skulle förses med goda och hygieniska bostäder till rimliga hyror…”.
Folkhems- och välfärdstanken handlade i hög grad om att, bokstavligen, ”bygga” ett nytt samhälle. Genom folkhemmets byggande förverkligades Per Albin Hanssons vision om folkhemmet konkret som ett ”hem för hela svenska folket”. Byggandet av den ”goda bostaden” föregicks av en mängd undersökningar av befolkningens levnadsvanor – bland annat studerades husmoderns arbete i köket – vilket ledde fram till svensk köksstandard. Hemmens forskningsinstitut (HFI) grundades 1944 i syfte att rationalisera hem- och hushållsarbete. Enligt Per Kallstenius, tidigare stadsarkitekt i Stockholm, bidrog andra världskrigets hemska erfarenheter indirekt till den högt ställda ambitionen att skapa ”goda” samhällen, eftersom dessa även skulle  göra människorna ”goda” och därför omöjliggöra framtida krig. Som exempel på sådana goda samhällen som planerades under eller direkt efter andra världskriget nämner han stockholmsförorterna Årsta och Blackeberg.Den nyvunna kunskapen formulerades i normer som Bostadsstyrelsen publicerade i samlingen God bostad, vars första upplaga utkom 1954. En annan skrift var God bostad i småhus, som visade tekniskt och ekonomiskt genomarbetade typritningar, försedda med kompletta materialspecifikationer. Att bygga efter God bostads riktlinjer var samtidigt ett krav för att få förmånliga statliga bostadslån . Det innebar även att man tog avstånd från ”kategorihus” som exempelvis barnrikehus eller hus med en lägre bostadsstandard för låginkomsttagare.
Till skillnad från flera andra länder valde man i den svenska bostadspolitiken att inte skilja ut speciella låginkomstgrupper och producera ett särskilt subventionerat bostadsbestånd för dem. Istället ville man bygga med samma höga krav i samtliga bostäder. I andra länder satsade man på exempelvis ”social housing” och ”low-cost housing” (Storbritannien) eller ”sozialer Wohnungsbau” (Tyskland, Österrike) vilket ofta ledde till segregation och slumbildning. Efterkrigstidens svenska bostadspolitik blev en viktig del i den Svenska modellen, där kooperationen och fackföreningar spelade viktiga roller för svensk samhällsutveckling.
På 1940-talet var ambitionen att inte fler än två personer skulle behöva bo i varje rum (köket och badrummet oräknat). En familj med fyra personer skulle erbjudas en bostad om två rum och kök för att inte vara trångbodd. På 1960- och 1970-talen höjdes nivån och gränsen för trångboddhet. Planlösningen för den "goda bostaden" hade många kvaliteter, som att lägenheter försågs med fönster åt flera väderstreck, att husen placerades så att varje lägenhet och varje balkong fick del av sol och dagsljus. Det skulle finnas ett fönster vid köksbänken så att man kunde stå och titta ut och samtidigt få in dagsljus i köket – som fortfarande var kvinnans domän. De boende skulle känna grannskap med övriga boende i huset, men samtidigt ha sin privata sfär utan störande insyn i kök och sovrum. Exempel på detta är kvarteret Krumeluren i Västerås.En innovation var stjärnhus. De första byggdes mellan 1944 och 1946 i Gröndal, efter ritningar av Backström & Reinius och med den experimentelle Olle Engkvist som byggmästare. I stjärnhusen betjänar varje trapphus tre lägenheter (ofta två rum och kök) som alla har ljusinsläpp från tre olika väderstreck. Flera stjärnhus kunde kopplas samman till stora enheter som bildar ett slags sexkantigt bikakemönster. Strax efter stjärnhusen kom de för Sverige nya terrasshusen, även de i Gröndal och skapade av samma upphovsmän som stjärnhusen. Dessa två hustyper var innovativa, funktionella och arkitektoniskt högtstående och kom att bli stilbildande för folkhemsbygget.Även de boendes komfort skulle förbättras, dels genom större lägenheter och dels genom högre hygienisk och teknisk standard. 1945 var andelen lägenheter om 3 rum och kök i tätorter 26 procent, vilket 1960 hade ökat till 39 procent. Samtidigt sjönk andelen med 1 rum och kök från 44 procent till 30 procent. 1945 hade 59 procent av lägenheterna centralvärme, medan 82 procent hade det 1960. 1945 hade 52 procent tillgång till WC och 1960 var det 82 procent. Tillgång till eget badrum steg från 14 procent till 71 procent. Tydligast märks standardhöjningen på antal kylskåp per lägenhet, ett mått som gärna används för att beskriva "ökat välstånd". Denna siffra steg från 15 procent 1945 till 70 procent 1960.Den bästa boendeformen, speciellt för barnfamiljer, ansågs vara markbostäder (villor, småhus, rad- och kedjehus). Även stödet till egnahemsboende stärktes under efterkrigstiden. Men markbostäder krävde att kommunerna frigjorde och planerade större markområden och förbättrade infrastrukturen, inte minst för el, vatten och avlopp, vilket medförde att den boendeformen ansågs vara för dyr, åtminstone nära större städer. Flerbostadshus, vars lägenheter uppläts som hyresrätter, blev därför den dominerande lösningen för kommunerna. Bostadsrätter däremot producerades av HSB och Riksbyggen.Den person som mest förknippas med begreppet folkhem, Per Albin Hansson, fick aldrig uppleva efterkrigstidens folkhemsbyggen. Han bodde "folkligt" på Ålstensgatan i Stockholmsförorten Bromma i en typ av radhus som sedermera kom att kallas Per Albin-hus. De ritades av arkitekt Paul Hedqvist och byggdes 1929−1932, alltså före folkhemsperioden. Olof Palme däremot bosatte sig i ett av Atlantisområdets radhus på Lövångersgatan 31, som uppfördes 1952–1955 efter ritningar av arkitekterna Bertil Karlén, Jon Höjer och Sture Ljungqvist. Här bodde familjen Palme mellan 1968 och 1983. Sonen Joakim Palme med familj bor fortfarande (2018) kvar där.
Grannskapsenheten slog igenom och blev tillsammans med folkhemsarkitekturen den dominerande planeringsprincipen för de nya förorterna som kunde ligga långt utanför den historiska stadskärnan. Familjeorienterade grannskap skulle främja trivsel och samhörighet mellan de boende. Utanför centrala Göteborg finns flera folkhemsområden där Torpa, Kortedala och Kyrkbyn är några exempel från ungefär samma period. För Malmös del kan nämnas Augustenborg, Persborg och Mellanheden.I Stockholm spelade tunnelbanan en viktig roll i folkhemsbygget, för att knyta ihop de nya förorterna. Längs tunnelbanans gröna och röda linjer radades de nya förorterna upp som på ett pärlband, bland dem Västertorp, Fruängen, Björkhagen, Kärrtorp, Bagarmossen, Högdalen, Hökarängen, Farsta, Hagsätra och Rågsved i Söderort samt Blackeberg, Råcksta, Vällingby och Hässelby strand i Västerort. Alla anlades efter samma mönster, kring var sin tunnelbanestation, avgränsade från varandra genom grönområden, som öar omgivna av naturen. Alla fick en centrumanläggning av varierande storlek med butiker och samhällsservice, och ett högre punkthus sattes ofta som accent. 
Folkhemsförorternas småskaliga arkitektur omgärdades gärna med offentlig utsmyckning i form av skulpturer och vattenspel. Västertorp i södra Stockholm är ett bra exempel för detta. I denna förort från tidiga 1950-talet restes drygt 20 skulpturer, skapade av kända konstnärer som Eric Grate, Liss Eriksson, Allan Runefelt, Arne Jones och Henry Moore (se Västertorps skulpturpark).
Bostadsutställningar var ett medel för att presentera nya idéer om boendeformer. Under folkhemsperioden anordnades fyra boutställningar: Bo Bättre i Göteborg 1945, Bygge och bostad i Göteborg 1949, Bo54 i Lund 1954 och H55-utställningen 1955 i Helsingborg. Bo Bättre organiserades av Svenska Slöjdföreningen och presenterade bland annat den nya bostadspolitiken som Hemmens forskningsinstitut hade kommit fram till. 
Mest känd idag är H55 som också arrangerades av Svenska Slöjdföreningen. Här hade flera "folkhemsformgivare" sina genombrott, som Stig Lindberg, Yngve Ekström och Signe Persson-Melin. H55 visade, utöver konsthantverk och bruksföremål även bostadsplanering i Sverige, bland annat genom "Skal och kärna" som var en villa om cirka fem rum och kök med flexibel planlösning. I inredningsarkitekt Lena Larssons "allrum" sattes barnet i centrum med ett eget klätterträd i rummet. Mest påfallande var den standardhöjning som skett sedan 1945.Staten var angelägen att sprida kunskap kring folkhemsbyggandet. 1949 producerade Kommittén för social upplysning propagandafilmen "Väg ur en kris - 1949" (manus och regi Gunnar Skoglund) som bland annat visar svenska städers trångboddhet efter andra världskriget med Uppsala som exempel och lösning på problemet. Lösningen var i detta fall bostadsområdet Tuna backar som presenteras i filmen av Uppsalas stadsarkitekt Gunnar Leche. I filmen redogörs för statens bidrag och hyresrabatter, som skulle stimulera bostadsbyggen i allmännyttig regi. Band annat utgick en hyresrabatt om 130 kronor per år för varje barn under 16 år och ett bränslebidrag på 125 till 175 kronor per lägenhet och år.
Jämfört med 1930-talens funktionalism kännetecknades folkhemsperiodens byggnadsgestaltning av mjukare linjer och rikare material- och färgval. Terränganpassning och husgrupperingar kring grönskande innergårdar, där en del av den ursprungliga växtligheten bevarades är typiska för folkhemsarkitekturen. Funktionalismens kantighet och strama linjer fick ge vika för en viss tillbakagång till den traditionella arkitekturen med element från svenskt 1700-tal och bruksortsbebyggelse. Det fanns även inslag från nationalromantik och tjugotalsklassicism. Allt blandades med modernismen till ett nytt formspråk - "folkhemsarkitektur" - som bara förekom i Sverige.Fasaderna accentuerades av utanpåliggande balkonger och burspråk, liksom av hörnmarkeringar och slätputsade fönsteromfattningar som påminde om träarkitekturens knutar och fönsterfoder. 1930-talets fönsterband försvann. Fönstren blev mindre och fick lekfulla former som sex- eller åttkantiga, eller runda. Allt skulle ge husen en egen personlighet. Bostadshusens yttertak utformades som traditionella sadeltak, men även brutna eller valmade tak förekom täckta av taktegel. På 1950-talets rad- och kedjehus experimenterade man dock fortfarande med platta, plåttäckta tak.
För fasadernas ytbehandling valdes ofta grov spritputs som färgades i kraftiga jordiga kulörer som oxblodsrött, mörkgrönt, klargult eller ockra. Som alternativ valde folkhemsarkitekterna gärna obehandlat fasadtegel och man passade på att utföra enkel tegelornamentik som utsmyckning, speciellt kring husens entréer. Allt sammanlagt gav folkhemsarkitekturen ett kraftfullt och samtidigt sinnligare uttryck än 1930-talets ljusa, släta fasader.
Erik och Tore Ahlsén, ofta anlitade av byggmästaren Olle Engkvist och andra privata byggherrar.
Nils Sterner, känd för bland annat Skönstaholm där Stockholmshem var byggherre.
Kommunerna spelade en nyckelroll i folkhemsbyggandet. Genom den nya byggnadslagen och byggnadsstadgan från 1947 hade kommunerna större ansvar att styra bostadsbyggandet i den egna kommunen. Som praktiskt instrument för bostadsbyggandet fungerade de allmännyttiga bostadsföretagen som var stiftelser eller bolag med kommunalt inflytande. Allmännyttan växte snabb under folkhemsperioden, omkring 1940 fanns endast 15 bolag och 1960 hade antalet vuxit till cirka 900.Vid sidan om de allmännyttiga bostadsföretagen fanns även privata aktörer som fick statliga lånegarantier, dock mindre fördelaktiga än kommunerna. Bland de privata folkhemsbyggarna märks särskild byggmästaren Olle Engkvist. Han var en socialt engagerad person som inte bara byggde utan även förvaltade sina hus. En mellanställning mellan kommunalt och privat intog de kooperativa bostadsföretagen som HSB och Svenska Riksbyggen. I Lund var byggmästare Harry Karlsson verksam. År 1954 låg han bakom bomässan Bo54 i Lund för att förevisa de så kallade Selvaaghusen. Det var enkla, billiga radhus som byggdes efter den norske byggnadsentreprenören Olav Selvaags patent.
Bostadsproduktionen under tiden direkt efter andra världskriget präglades fortfarande av brist på vissa byggmaterial som murtegel, stål och koppar. Inte allt som producerades under dessa år håller hög byggteknisk standard. Men i takt med att byggandet satt fart igen förbättrades situationen. I början av 1950-talet var tegel det viktigaste byggnadsmaterialet för husens fasader och stommar. Betong fanns också tillgänglig, främst för grundläggningen, men blandades i regel på byggarbetsplatsen. I mitten av 1950-talet introducerades lättbetong (gasbetong) i större skala. Materialet hade bättre värmeisolering och användes i ytterväggar medan hjärtväggar, trapphusväggar och lägenhetsskiljande väggar utfördes av massiva betongblock.Fram till slutet av 1940-talet var byggproduktionen hantverksmässig. Därefter började byggarbetsplatserna industrialiseras och rationaliseras. Svenska staten stödde rationaliseringen och inrättade redan 1952 en maskinlånefond. Grävskopan ersatte spaden och byggarbetare, som på grund av detta förlorade sina arbeten, kallade den motordrivna grävskopan "brödtjuven". Enklare kranar och lyftanordningar började användas som dock fortfarande var skonsamma mot den befintliga terrängen och vegetationen. Riksrådsvägens radhusområde från 1955 blev en blandform mellan platsbyggda ytterväggar i lättbetong och bjälklag av prefabricerade så kallade Erge-plattor i betong som vilade på Erge-balkar. Genom detta sätt att bygga skonades den befintliga naturen och många träd kunde bevaras.
Från mitten av 1950-talet tillämpades fabrikstillverkningens fördelar i allt större skala. Betongen för exempelvis grundläggningen blandades inte längre på byggarbetsplatsen utan levererades färdigblandad med betongbilar. Förtillverkade vägg- och takelement av betong producerades klimatskyddat på fabrik och lyftes sedan på plats av stora kranar. Ett av de första byggen efter denna metod uppfördes 1955 av Svenska Bostäder i Stockholmsförorten Grimsta. Jämför man en byggarbetsplats med traditionell tegelmurning, med en där prefabelement användes blir det tydlig att färre byggarbetare behövdes per arbetsplats. Det resulterade dock inte i stigande arbetslöshet i byggbranschen. 
Under efterkrigstidens byggboom behövdes många händer. I och med övergången från tegelmurning till nya byggmetoder avskaffades det traditionella säsongsarbete som gick från vår till höst. Nu kunde man bygga även på vintern, vilket uppmuntrades av den statliga bostadspolitiken. Byggets industrialisering innebar samtidigt en övergång från småskalig till storskalig som inträffade i början av 1960-talet och utvecklades under miljonprogrammet.
Småhusproduktionen av trähus var redan före kriget präglad av montagebyggen som ofta skedde efter typritningar och i självbyggeri. Ett av Sveriges största områden med en grupphusbebyggelse, med omkring 500 kedjehus började uppföras 1955 i Ella gård, Täby kommun. De byggdes av John Mattson som tillämpade en sorts löpandebandprincip. Husen är prefabricerade träbyggnader med fabrikstillverkade stommar som ställdes på en betongplatta direkt på mark. Stommen med tak restes på 17 timmar och tillverkningstakten blev två till tre hus per vecka. Produktionsmetoden var effektiv och billig. Priset för de första husen var 76 000 kronor, vilket motsvarar litet drygt 1,075 miljoner kronor 2018.
Bakgrunden till det utländska intresset för folkhemsarkitekturen var att Sverige hade klarat sig bra under andra världskriget och kunde snabbt återgå till vardagen. Nyproduktion av bostäder låg nästan nere under kriget, men efter freden satte bostadsbyggandet igång med stor kraft. Politiker och arkitekter i de krigsdrabbade länderna i Europa var angelägna att få se goda exempel som skulle fungera för uppbyggnaden av de egna länderna, speciellt vad gällde bostäder. Många utländska arkitekter sökte arbetstillfällen i Sverige; de stannade några år och återvände sedan hem med idéer och metoder som de lärt sig. Under nästan alla tidigare tidsepoker hämtade svenska arkitekter inspiration utomlands, nu var det för första gången tvärtom.I Storbritannien blev folkhemsarkitekturen ett eget begrepp som kallades The new Empiricism eller New Humanism and Welfare-State architecture. Uttrycket syftade på en typisk svensk arkitektur som bestod av bland annat empiriska studier av bostadsfunktioner och boendevanor, praktisk kunskap och den hantverksmässiga inhemska traditionen. Terränganpassning och samverkan med naturen var andra kvalitéer som var utmärkande för tidens svenska arkitektur och stadsplanering. Även de nya svenska bostadsnormerna blev till förebilder för omvärldens bostadsplanerare. Främst var det våra nordiska grannar som visade intresse men även i Storbritannien, Frankrike och Italien uppmärksammades de svenska bostadsnormerna. Det fanns även ett utbyte kring dessa frågor mellan Sverige och Jugoslavien, respektive Ungern.I sin bokserie om olika länders arkitektur och byggproduktion efter kriget blev den amerikanske arkitekten George Everard Kidder-Smith en ambassadör för den svenska efterkrigsarkitekturen. Sweden Builds utkom 1957 och är en redogörelse för svenskt byggande från den äldre, traditionella arkitekturen fram till en utförlig presentation av Sveriges sociala folkhemsbyggande. Verket fick god spridning och uppföljdes efter några år av en nyutgåva där bland annat den nybyggda ABC-förorten Vällingby beskrevs utförligt.Svensk efterkrigsarkitektur presenterades i utländska facktidskrifter och studiegrupper reste hit för att se svensk folkhemsarkitektur på plats. Huvudsakligen besöktes Stockholm, men även Göteborg och Malmö var av intresse. Åtminstone ett arkitektkontor, Backström & Reinius, hade i mitten av 1950-talet en heltidsanställd arkitekt som skulle visa utländska besökare runt. Vällingby centrum tilldrog sig därvid den största uppmärksamheten.Svensk efterkrigsarkitektur berördes även i tyska Knaurs Lexikon der modernen Architektur från 1963. Författaren anser där att den svenska arkitekturen blivit provinsiell (die schwedische Architektur wurde provinziell) efter kriget men konstaterade samtidigt att arkitekternas ”romantisering” i vissa fall ledde till anmärkningsvärda resultat (bemerkenswerte Resultate). Som exempel anförs bland annat Backström & Reinius stjärnhus i Gröndal och Vällingby centrum.
Det nya formspråket hyllades inte av alla utan vållade även kritik i arkitektkåren. En som fick utstå mycket skäll var Gunnar Leche, stadsarkitekt i Uppsala. Om hans bostadsområde Tuna Backar menade den renlärige funktionalisten Nils Ahrbom: ”Vill man se de flesta av 40-talsarkitekturens meningslösheter koncentrerade till en plats och förvånas över dess stundom hysteriska lekfullhet, bör man bege sig till Tuna Backar i Uppsala. Det blir en oförglömlig utflykt”. Ahrbom tyckte även att Backström & Reinius färgsättning av Rostaområdet tillhörde ”skräckexemplen”. Gotthard Johansson, konstkritiker i Svenska Dagbladet, gillade inte bröderna Ahlséns mönstermålade fasader i Årsta centrum och Sickla strand. Arkitekten Sven Silow tog avstånd från 1940-talets ”idylliska” folkhemsarkitektur och betecknade den som ”sentimental historismus”. Kritikerna var oroliga för att tappa modernismens landvinningar som ansågs vara progressiva och utvecklande för samhället så som i debattboken acceptera manifesterades 1931.
I slutet av 1950-talet hade mycket av grannskapsenhetens idéer försvunnit och ”grannskapsfolket” betedde sig inte så som teoretikerna hade tänkt sig. Ambitionen att bygga bort trångboddhet och bostadsbristen infriades inte heller. Kring 1960 var bostadsbristen i Sveriges storstäder fortfarande skriande. 1957 var Sveriges bidrag till internationella byggutställningen Interbau i Västberlin definitivt inte präglat av småskalig folkhemsarkitektur. Jaenecke & Samuelsons så kallade Schwedenhaus från utställningen blev ett monumentalt skivhus i tio våningar som visade hur man i Sverige skulle gestalta den moderna efterkrigsarkitekturen som i Tyskland kallades Nachkriegsmoderne (efterkrigsmodernism). Den småskaliga folkhemsarkitekturen avlöstes i mitten av 1960-talet av miljonprogrammets storskaliga byggnader, ofta med höghus och med industriellt förtillverkade byggnadselement som ställdes på tomter där den befintliga vegetationen hade tagits bort.
Under folkhemsperiodens 15 år uppfördes knappt 900 000 nya bostäder, vilket motsvarade en ökning med nästan 50 procent jämfört med bostadsbeståndet 1945 som då uppgick till totalt 2 miljoner bostäder. Nettotillskottet blev dock mindre på grund av omfattande rivningar av äldre bostäder. År 2017 var folkhemsbyggens andel fortfarande knappt 20 procent av det totala bostadsbeståndet i Sverige. Därtill kom ett stort antal skolor och centrumanläggningar. Det är nästan lika mycket som producerades under miljonprogrammet. 
Många av folkhemsperiodens bostadsområden betraktas idag av sina kommuner som kulturhistoriskt värdefulla. I Stockholm är det Stadsmuseet som ansvarar för att lokalisera och definiera bebyggelsens kulturhistoriska värden. Folkhemsperiodens bostadsområden är i regel blå- respektive grönmärkta, vilket innebär "synnerligen höga kulturhistoriska värden" respektive "särskilt värdefull från historisk, kulturhistorisk, miljömässig eller konstnärlig synpunkt".Enligt arkitekt Eva Rudberg, arkitekturskribent och forskare vid Arkitektur- och designcentrum, hotas bostadsbeståndet från denna period av okänsliga ombyggnader. Anledning är ofta bristande kunskap om de höga estetiska värden som folkhemsarkitekturen förde med sig. Hon menar bland annat att "... det finns en omtanke och eftertanke i detta folkhemmets byggande som inte gör mycket väsen om sig, men som har kvaliteter som man bör värna om och som man har mycket att lära av".
Bland de första förorterna som utformades enligt efterkrigstidens folkhemsarkitektur var stadsdelen Gröndal i Stockholm, byggd från och med 1944 av Olle Engkvist efter ritningar av Backström & Reinius. Gröndals stjärnhus och Gröndals terrasshus blev särskild lyckade exempel för folkhemsbyggen. Årsta centrum i Stockholm som uppfördes mellan 1945 och 1954 är ett annat uppmärksammat exempel. Det planerades av Uno Åhrén för Svenska Riksbyggen och ritades av arkitekterna Erik Ahlsén och Tore Ahlsén.Bostadsområdet Krumeluren vid Narvavägen i Västerås från tidiga 1950-talet är också ett skolexempel på den folkhemsarkitektur som med sina bostadssociala ambitioner månade om de boendes bästa. Här fanns direkt från början barnstuga och kvartersbutik. Husen är ritade på HSB:s arkitektkontor av det finska arkitektparet Martta Martikainen-Ypyä och Ragnar Ypyä. När HSB 1954 presenterade sina byggnadsprojekt runt om i Sverige i bokform var det Krumeluren som fick representera Västerås.Till goda representanter för folkhemsarkitekturen hör även flera rad- och kedjehusområden som uppfördes under efterkrigstiden. Bland dem märks särskild radhusområdet Skönstaholm från 1952, som framhålls av arkitekturhistoriker som ett av Sveriges finaste exempel på folkhemsarkitektur. Skönstaholm ritades av arkitekt Nils Sterner som var chefsarkitekt på husbyggnadsavdelningen vid Stockholms fastighetskontor mellan 1945 och 1966. Han hedrades 1972 med Samfundet S:t Eriks plakett för sina insatser för staden.Under perioden tillkom även småhusområdet Ella gård i Täby kommun. Här byggdes mellan 1955 och 1970 omkring 500 kedjehus. Stadsplanen upprättades av Bengt Gate och var ett uttryck för grannskapsidealen. Byggmästaren var John Mattson. Ella gård blev hans första storbygge och skulle bli mönsterbildande. Bebyggelsen placerades i oregelbundna grupper längs slingrande vägar och avbröts genom lek- och parkområden. Husen var prefabricerade och ritades av arkitekt Carl Erik Fogelvik, en av medgrundarna av arkitektkontoret FFNS.Ytterligare exempel i urval:
Peter Lundevall (2006). Stockholm, den planerade staden. Carlssons bokförlag. ISBN 91-7203-788-1 
Eva Rudberg (1992). Folkhemmets byggande. Svenska Turisföreningen. ISBN 91-7156-097-1 
Cecilia Björk, Per Kallstenius, Laila Reppen (1980). Så byggdes husen 1880-1980. Stockholms stadsbyggnadskontor 
Monica Andersson, Per Kallstenius, Per Wästeberg (1995). Stockholms vackraste hus. Dagens Nyheter. ISBN 91-7588-141-1

For the Time Being: A Christmas Oratorio är en långdikt av W. H. Auden. Dikten skrevs 1941–1942, och gavs ut första gången 1944. Då gavs den ut tillsammans med dikten The Sea and the Mirror, i en diktsamling som också bar namnet For the Time Being.
Dikten är en serie dramatiska monologer i nio delar, som återges av olika berättare, körer och persongalleriet i den bibliska julberättelsen. Alla figurer talar ett modernt språk, och händelserna i berättelsen beskrivs som om de utspelade sig i en samtida värld. Auden skrev dikten för att tonsättas av Benjamin Britten, men i slutändan visade den sig vara alldeles för lång för detta syfte. Britten tonsatte därför bara två fragment, däribland en del, "Shepherd's Carol", som Auden aldrig inkluderade i den slutgiltiga diktsamlingen. Långdikten har senare tonsatts i sin helhet.
Mycket av diskussionen kring dikten har kretsat kring dess förhållande till religion, och hur man ska tyda den religiösa filosofi som formuleras i texten. Det har föreslagits att dikten har influenser från tänkare som Søren Kierkegaard, Paul Tillich, Reinhold Niebuhr och Charles Norris Cochrane. Vissa kritiker menar att dikten utgör en viktig del av Audens livsverk, som en övergång från en mer romantiskt lagd Auden till en mer religiöst intresserad, medan andra snarare har sett det som en fortsättning på den romantiska ådran men med tydligare religiösa inslag.
Dikten är tillägnad minnet av Audens mor, Constance Rosalie Bicknell Auden, som dog under sommaren 1941. Den har nått en relativt begränsad läsekrets och det kritiska mottagandet har varit varierande. Av vissa har dikten setts som ojämn, men bland annat Stephen Spender och recensenterna i The New Yorker hyllade dikten, och de delar som har ansetts vara bäst har bland annat jämförts med Johann Sebastian Bachs koralsånger och Alexander Pope.
W.H. Auden beskrivs ofta som en av de största 1900-talspoeterna. For the Time Being utgör en viktig del av hans verk, eftersom det skrevs i en tid i poetens liv med stora förändringar. På många vis utgör den därför en brygga mellan Audens olika stilar.
Dikten är tillägnad minnet av Audens mor, Constance Rosalie Bicknell Auden, som dog i augusti 1941. När dikten påbörjades hade Auden nyligen, utöver att hans moder dött, flyttat till USA. Den man som Auden hade förälskat sig i i USA, Chester Kallman, hade dessutom visat sig vara otrogen. Dessa två händelser föranledde en religiös omvändelse, varpå Auden hängav sig åt noggranna och djupa religiösa reflektioner. En religiös övertygelse han erhöll var att alla de övriga ämnen han intresserat sig för – konst, kärlek, politik, psykologi, bland annat – hade förändrats i grunden av en händelse, Guds inkarnation som människa, en så radikalt omvälvande händelse att den behövde, menade Auden, skildras på nytt.Alan Jacobs menar att det finns tre komponenter som särskilt påverkat diktens tillkomst: den ovan skildrade religiösa omvändelsen, den politiska kontexten (den allmänna kris som föranlett andra världskriget) och en personlig kris, det vill säga, Kallmans otrohet. Tidigt i tillkomstprocessen blev det tydligt för Auden att oratoriet var en passande form för att foga samman dessa tre komponenter, och att berättelsen om Jesu födelse, framförallt så som det skildrats i Lukasevangeliet, var lämpligt som källtext: slutligen såg han sin vän Benjamin Britten som en lämplig kompositör. Auden ansökte om finansiering från Guggenheimstiftelsen för att skriva långdikten, som han uttryckte det, en "långdikt i flera delar om julen, som ska passa som grund för en text till ett storskaligt musikaloratorium." Dikten visade sig dock i slutändan vara alldeles för lång och komplex för att kunna tonsättas.
For the Time Being gavs slutligen ut 1944. Volymen innehöll då förutom långdikten med samma namn även långdikten The Sea and the Mirror. Titeldikten påbörjades sent år 1941, och avslutades i juli 1942, medan The Sea and the Mirror skrevs mellan oktober 1942 och februari 1944. I boken de två dikterna publicerades i placerades The Sea and the Mirror först och For the Time Being därefter, eftersom Auden menade att det var mer logiskt att The Sea and the Mirrors sekulära utforskning av konst vore ett rimligt preludium till mer uppenbart religiösa For the Time Being med sin skildring av inkarnationen.I samtal med Alan Ansen konstaterade Auden att:
Ett oratorium definieras av Jo-Anne Cappeluti som ett långt koralverk med ett religiöst tema, bestående av körer, solosång och recitativ. Eftersom Audens oratorium inte är tonsatt är det dock bara ett oratorium till namnet, även om det rent strukturellt följer ett oratoriums struktur. Till sin struktur påminner även dikten om mysteriespel, pjäser som framfördes i städer av amatörgrupper, och där den bibliska historien återgavs i en sekulär kontext för att göra den religiösa historien förståelig för vanliga människor. Dessa pjäser har förmodligen sin bakgrund i Corpus Christi.Edward Callan definierar dikten som en filosofisk dikt, snarare än en kristen, och menar att Auden använder sig av tre tekniker för att skildra de filosofiska temana. Den första tekniken är det "före och efter inkarnationen"-arrangemang som strukturerar dikten tidsmässigt, den andra att de olika motiven som förekommer om sökande i en religiös och bokstavlig mening har inkarnationen som mål och den tredje att diktens symboliska struktur kretsar kring inkarnationen som "the garden of Being", 'varandets trädgård'. Han menar vidare att oratoriets struktur utgör en geometrisk analogi till inkarnationen, sedd samtidigt som historiens och varje individs mest centrala händelse. Miriam Starkman menar dock att det är ett oerhört svårdefinierat verk, och även om det finns en allmän struktur som kan sägas uppfylla de kriterier som ett oratorium kräver är det sällan uttalat eller styrande, som det är i bland annat Den gudomliga komedin, Det förlorade paradiset eller Fyra kvartetter, och att detta bidrar till att göra verket svårdefinierat.Ramverket påminner till viss del om Audens långdikt New Year's Letter från 1940. I början av dikten är språket och innehållet spretigt, och rösterna är varken harmoniserade eller intensiva. Figurerna som framträder är sekulära. Ju längre dikten fortskrider, desto mer ersätts dock figurerna av bibliska motsvarigheter, och språket och rösterna harmoniseras i takt med att de religiösa figurerna förenas vid krubban. Lucy McDiarmid kallar detta förenande för en processionsliknande julkrubba (pageant-like crêche). Efter att de har förenats i den femte delen börjar de bibliska figurerna återigen att försvinna, och de sekulära återvänder.Totalt består dikten av nio delar, som alla i sin tur består av flera delar med olika berättare och figurer (utöver respektive huvudberättare även bland annat körer och julberättelsens figurer). Delarna är som följer (ej officiella svenska översättningar):
For the Time Being är en långdikt som består av nio delar, där varje del består av olika berättarröster och figurer. Dikten i sin helhet studerar inkarnationens betydelse och relevans för människan och historien. Dikten grundar sig på de bibliska berättelserna om Jesu födelse. Auden reflekterar över en fråga som återkommer i en hel del av hans poesi, nämligen hur man kan ge en så partikulär historisk händelse som Jesu födelse en universell betydelse.Den ordning genom vilken Auden skildrar de bibliska händelserna följer den bibliska ordningen och dess fokus, men Auden blandar i sin dikt in inslag även från en modern värld och kontext. Det finns dessutom delar av berättelsen som varken passar in i Bibeln eller samtiden, såsom exempelvis när Maria pratar till sitt spädbarn. Edward Callan menar att det är ett exempel på hur Auden ser det som viktigare att betona sina filosofiska teman än att vara trogen de bibliska skrifterna. Alla röster uttrycker liknande känslor, som kretsar kring att något har hänt (det vill säga, Jesu födelse) som gör att inget längre är som förut. I berättelsens början ses detta som ondska och Guds vrede, men när Jesusbarnet kan beskådas blir känslorna som uttrycks mer positiva, innan barnet i berättelsen rycks ifrån dem igen.I den första delen presenterar berättaren skräcken inför livet utanför Edens trädgård och med julen i vardande. I delarna som följer (2–4) genomlever figurerna vad McDiarmid kallar för en "ontologisk chock" (ontological shock). De bibliska figurerna introduceras, samtidigt som en övernaturlig budbärare (bland annat ärkeängeln Gabriel) tillkännager en annan verklighet. Detta leder till en sång i diktens mitt i den femte delen där alla figurer sjunger som om de vore i en ultimat, andlig sannings närvaro, innan de bibliska figurerna successivt försvinner ur handlingen igen.
Dikten såväl börjar som slutar in medias res. Däremellan gör sig alltfler disparata röster hörda, i tidsmässigt olika kontexter, innan berättelsen återigen i sista delen återgår till att skildras en lugn och rättfram berättare i poetens samtid. De motsättningar som Auden bygger upp under hela dikten når sin klimax i de två sista delarna av dikten som föregår den avslutande delen "Flykten till Egypten". I dessa två delar framställer Symeon och Herodes motsättningarna som absoluta motsägelser som kräver absoluta svar, i Symeons fall acceptans av Jesusbarnets betydelse och Herodes förnekelse av detsamma. Dikten avslutas dock öppet – inte med en upplösning, utan med en inbjudan att "följa, söka och älska" den som är "Vägen, Sanningen och Livet".
Advent utgör diktens första del. Berättaren skildrar här den skräck ("Horror") som människan möter när den förbereder sig inför faktumet om den annalkande julen (med Jesu födelse), och därmed det som kommer att bli det stora brottet mellan den antika, hedniska kulturen och den kommande kristendomen. Auden skildrar det som ett brott med en cirkulär tidssyn och födseln av ett rumsligt tänkande. På så vis handlar den här delen om den kristna tidssynen. Dessutom skildrar delen metafysiska funderingar kring vad fördrivningen från paradiset innebär. Auden introducerar här ett tema som var återkommande i flera av hans diktsamlingar: spelet mellan en arkadisk längtan tillbaka till det paradisiska förflutna (det vill säga, den som drömmer om att få komma tillbaka till Edens trädgård) och en utopisk längtan efter det himmelska Jerusalem. I den här delen tar det sig till uttryck som funderingar över vad livet utanför paradiset har för bäring på människans situation.I öppningssången i Advent är tonen apatisk och desperat. Mörker och snö faller, vintern närmar sig såväl metaforiskt som på riktigt, och bidrar med fysisk smärta och ekonomiska bekymmer. McDiarmid liknar tonen vid "The Burial of the Dead" ur T. S. Eliots Det öde landet. Auden skildrar i dikten att man aldrig kommer att hitta den arkadiska längtan, utan bara en öken, och en hård väg genom skärselden. Änglarna kommer inte att komma, och att hoppas på att få komma tillbaka till Edens trädgård är som att hoppas på att få komma tillbaka in i sin moders mage, en fruktlös längtan. I detta menar dock Jacobs att Auden driver hejdlöst med sig själv, eftersom han var högst medveten om att han själv hade tendenser att falla in i en arkadisk längtan. På så vis blir berättarna i "Advent" talespersoner för de fallna människor som behöver gå genom öken, och acceptera att livet är absurt och oförståeligt: "Därför, se utan att titta, hör utan att lyssna, andas utan att fråga." Även Jacobs ser paralleller till T.S. Eliot i den här skildringen, och menar att han återkommer som eko genom diktsamlingen, men att Auden visste att även Eliot hade en tendens att hänfalla till det "arkadiska", vilket får till följd att varje passage som ekar av Audens eller Eliots "arkadiskhet" åtföljs av kritik.
Den andra delen, med titeln The Annunciation, bebådelsen, är ett försök att hantera och besvara några av de frågor som ställs i den första delen, och som är jobbiga att besvara för en kristen människa. Bebådelsen inleds med att Carl Gustav Jungs "fyra fakulteter" (tanken, intuitionen, sensationen och känslan) används som berättarteknik. I Audens schema får dessa utgöra fyra delar av den fallna Adam, hans intellektuella, uppfattande, känslosamma och sensoriska jag. Efter Adams uppror har det blivit omöjligt för människan att vara "en", utan människans olika sidor kämpar mot varandra för dominans. Auden antyder här att människans psyke är belastat med interna krig, något han återkommer till i långdikten The Age of Anxiety. De fyra fakulteterna kan kika in i Trädgården, och ser där att ängeln Gabriel berättar för jungfru Maria att hon ska föda Guds barn som ska bli världens frälsare. Jacobs menar att Auden placerar denna händelse i Edens lustgård för att världen ska bli en ny plats i stället för den som de första föräldrarna (Adam och Eva) förstört när Maria accepterar sin lott. Typologiskt sett innebär detta att Maria rättar till Evas fel, på ett teologiskt vanligt sätt. Sättet som han skildrar detta på är dock tämligen modernt, eftersom han lägger vikt vid Marias psykologiska oro, en oro som kommer genom hennes självmedvetande. Denna teologiska syn kommer huvudsakligen från Søren Kierkegaard, men utvecklades av bland andra Karl Barth, Paul Tillich och Reinhold Niebuhr. Jacobs menar att det är typiskt Auden att förena traditionell kristendom med samtida teologi på detta vis.
Den tredje delen i diktsamlingen behandlar Josefs svar på bebådelsen. Även om stora delar av diktsamlingen framförallt utgår från Lukasevangeliet är detta en händelse som istället skildras i Matteusevangeliet. Auden låter i den här delen av dikten Josef få beskriva sin syn på bebådelsen, och det skildras som att han inte hade helt lätt att acceptera det faktum att hans tilltänkta skulle föda Guds son. Diktjaget ifrågasätter om Marias berättelse är trovärdig, och framställer Josef som en potentiell hanrej, på ett samtidigt tragiskt och komiskt vis. Samtidigt ställer den frågor om religiös skepticism och tro, genom att den ifrågasätter den traditionella förståelse som en kristen läsare har av Jesusbarnets födelse och Marias bebådelse. Kirsch i sin analys menar att det är först i den här delen som Audens rika, karakteristiska röst träder fram, och att den samtidigt till sin natur påminner om mysteriespelen.Förmodligen är delens innehåll i en hög grad självbiografiskt, och skildrar Audens känslor inför partnern Chester Kallmans otrohet. Till Alan Ansen har Auden sagt att "Josef är jag", och in i det sista behöll Auden i sitt manuskript några rader som skildrade hans känslor inför otroheten. Samtidigt ger inte Josef i delen uttryck för den typen av otrohetskänslor, utan framstår som en person att tycka synd om, ovetande om vad alla andra verkar känna till, och utan något besked från Gud om vad han ska tro, men ändå redo att förlåta Maria och lita på Gud. I dikten ber han om ett budskap från Gud och om Guds vilja är kärlek, men Josef får inget besked och blir då tyst.Berättelsen om Marias förlossning och hennes jungfrulighet var en del av kristendomen som Auden hade mycket svårt för, vilket han klargjorde i slutet av sitt liv i samtal med den anglikanska prästen John Bridgen. Auden gav Augustinus och Søren Kierkegaard rätt i att människan genom sin tro och nåd har en unik, existentiell relation till Gud, men menar att båda missar den andra, lika unika relationen mellan människan och Gud: den biologiskt kroppsliga. Kirsch menar att "The Temptation of Saint Joseph" skildrar denna kritik. Han fortsätter med att säga att det som gör "The Temptation of Saint Joseph" enastående, och sticker ut i diktsamlingen, är dess blandning av komik, lidande och förödmjukelse.
I The Summons, som utgör diktens fjärde del, menar Jacobs att huvudsyftet är att beskriva och behandla det exceptionella och oförklarliga, och Guds hotande inträde i en tid där vetenskapen, metodiken och vetenskapen försöker få den mänskliga världen under rationell kontroll. Delen har en tydlig politisk koppling till den andra världskriget‑kontext i vilken Auden skrev dikten. I ett stycke i delen framträder bland annat kejsare Julius Caesar, vars faror Auden liknar med den "mjuk-totalitära" form av styrelseskick som han såg växa fram i västvärlden, med rationalitet, vetenskap och antifascism som politisk religion. Efter kejsarens framträdande återvänder diktens taxonomi till fåraherdarna, som får stå för de "fattiga och ödmjuka av denna värld". Till skillnad från de vise männen söker inte fåraherdarna efter någon kontroll, men vägrar att objektifieras eller simplifieras. Här konstateras det att den nyfödde sonen är delgiven både de vise männen och fåraherdarna.
I At the Manger föds till slut Jesusbarnet, och såsom titeln antyder samlas här de bibliska figurerna kring Jesusbarnet i krubban: de vise männen, fåraherdarna och Maria (Josef har försvunnit ur dikten fram till dess absolut sista sidor). Maria försöker huvudsakligen få sitt nyfödda barn att sova. Auden använder sig här igen av motsättningen mellan det arkadiska (längtan tillbaka till Edens trädgård) och det utopiska (längtan till det himmelska Jerusalem). Fåraherdarna skildras som de arkadiska: de har aldrig lämnat platsen där de föddes, och önskar att få återträda in i "magen" (the womb) för att slippa ha en framtid. De vise männen å andra sidan har i "At the Manger" en utopisk längtan, och ser fram emot en fantastisk framtid där man inte har något förflutet. Auden framställer kontrasten som tydligast när han skildrar hur Jesusbarnets födelse för fåraherdarna markerar starten på den oändliga resan, medan det för de vise männen markerar slutet på den oändliga resan. För fåraherdarna är det nu Jesusbarnets uppgift att sopa rent allt smutsigt från deras hjärtan, medan det för de vise männen, som inte tidigare varit troende utan sekulära intellektuella, nu inte längre är deras uppgift att skapa en ny, bättre värld, utan en uppgift som de måste lämna över till Jesus. För båda är svaret på funderingarna den levande kärleken, kärleken till Jesusbarnet.
The Meditation of Simeon är diktsamlingens mest prosaiska del. Varken här eller i "The Massacre of the Innocents", den följande delen, introducerar Auden egentligen några nya teman, utan utvecklar vidare tematik som redan har introducerats, framförallt frågan om vilka utmaningar som Jesusbarnets tillkomst utgör, dels för intellektuella som söker kunskap, dels för politiker som söker makt. Därav är de två delarnas huvudfigurer en teolog respektive en kung. I "The Meditation of Simeon" undersöker Auden i detalj inkarnationens teologiska betydelse, framförallt genom att försöka förklara dess historiska kontext och tolka dess påverkan på människans känslor och tankar. Symeon är en djupt troende man, som behöver införliva Jesusbarnets ankomst i sitt intellektuella ramverk. Här har Auden valt att skildra Symeon helt utan referenser till hans judiska tro. Symeon har långa utläggningar om sin syn på tiden och det oändliga, det betingade och det obetingade, dygd och nödvändighet, och andra stora, bibliska motsättningar. Jacobs konstaterar att Symeon här anakronistiskt har både ett modernt språk och en teologisk terminologi påverkad av Kierkegaard. Han försöker förklara hur Gud kunde ta mänsklig form, och hur inkarnationen kan hela den skada som Adam och Eva åsamkade på mänskligheten. På så vis motverkar Auden både den arkadiska nostalgin och den utopiska längtan, och klargör än en gång den innebörd som "For the Time Being" har.I The Meditation of Simeon har Auden bland annat influerats av Charles Norris Cochranes tankar, såsom om hur inkarnationen bidrog till den antika kulturens fall. Några av de olika dilemman som förekom i den antika kulturen och som Auden menar bidrog till inkarnationen framställs: motsättningen mellan "en eller många", mångfald och enhet, och omöjligheten att bli medveten om den ursprungliga synden eftersom det är den som styr människans kunskap. I delens slutstycke funderar Simeon över inkarnationens påverkan på konsten och vetenskapen. Auden försöker visa att det allmänna inte behöver vara i motsatsförhållande till det särskilda, att "en och många" kan vara verkligt samtidigt och att kristendomen inte var ett hot mot utan snarare en grund för vetenskap. I andra sammanhang har Auden bland annat uttryckt att han ser marxism som ett större hot mot vetenskap än kristendom.
I The Massacre of the Innocents, som utgör diktsamlingens åttonde och näst sista del, inverterar Auden den stereotypiska Herodes, genom att istället för att skildra honom som en fruktansvärd tyrann skildra honom som en (alltför) rationell människa och liberal politiker som beklagar sig över utvecklingen i sin stat. Därigenom ville Auden skildra en intellektuell människas huvudsakliga invändning mot kristendomen: att kristendomen ersatt det objektiva med det subjektiva. Den stora skillnaden mellan "The Meditation of Simeon", som skildras av Symeon, och "The Massacre of Innocents" handlar inte om förståelsen av Jesusbarnets betydelse, utan hur man ska besvara dess faktum. Symeon tar beskedet som ett glädjebud, medan Herodes vägrar acceptera barnets kall utan beordrar istället att alla israelitiska barn ska avrättas. För Herodes blir, i dikten, Jesusbarnets födelse en hot mot hans makt.Jacobs menar att ett av de mest slående konstnärliga valen som Auden gör i diktsamlingen är att låta Herodes framträdande vara komiskt. Herodes tal inleds med en parodi av förordet till Marcus Aurelius Självbetraktelser, och därefter konstaterar han att han är liberal och vill att alla ska vara glada. Herodes framstår som absurd jäms med Jesusbarnets ankomst, och i kontrasten mellan Symeon och Herodes lyckas Symeon ta in det omvälvande i händelserna som pågår medan Herodes förnekar dem. Herodes absurditet, menar Jacobs att Auden antyder, är ödet för alla de som vägrar gå med på de absoluta motsättningar som Symeon skildrar.
Diktens sista del, The Flight into Egypt, är ett jublande korus. Auden ville att ljuset, om det skulle finnas, skulle vara framtida och framåtpekande istället för ett nostalgiskt minne, och kände sig därför tvungen att avsluta på ett positivare vis. Här lämnar den heliga familjen (jungfru Maria med Jesusbarnet) den heliga verklighet som dikten har byggt upp och flyr till det sekulära Egypten. McDiarmid menar dock att man inte ska se långdikten som symmetrisk med en sekulär inledning och avslutning och helig mitt, utan att den är mer komplex än så. Slutscenen där berättaren klargör att julgranen måste tas ner och alla tillbehör stoppas tillbaka på vinden menar McDiarmid distanserar sig själv från dikten i sin helhet, och därmed både från de sekulära och de heliga delarna, och tvingar tillbaka julberättelsen till Bibeln.
En central fråga i forskningen om For the Time Being rör just dess förhållande till religion. Det finns två tydliga skolor: å ena sidan Alan Jacobs och Lucy McDiarmid som tolkar dikten som en i högsta grad religiös skrift och ett förkastande av Audens tidigare romantiska ådra, å andra sidan bland annat Jo-Anne Cappeluti som istället menar att man bör se dikten som en fortsättning på Audens romantiska ådra. Både Jacobs och McDiarmid ger uttryck för att Auden efter sitt återvändande till den anglikanska kyrkan blev övertygad om fantasins begränsning, och att det därmed var nödvändigt att frångå en romantisk poesi för att kunna närma sig Jesu heliga födelse. Att basera dikten på Jesu födelse blev därmed då också ett sätt att närma sig heliga frågor på ett sätt som inte är möjligt inom en romantisk poetisk tradition.
Många av de dikter som Auden skrev under samma period som For the Time Being innehåller religiösa inslag, men Jacobs menar att For the Time Being är hans mest tydligt religiösa dikt. I det förord som han skrev till utgåvan av dikten 2013 menade han att dikten har inspirerats av religiösa tänkare som Charles Williams, Charles Norris Cochrane och Paul Tillich, liksom övriga författare som behandlar religiösa frågor, såsom William Blake, Fjodor Dostojevskij, Blaise Pascal och Søren Kierkegaard. Edward Mendelson konstaterar att Auden tagit stor inspiration av ovan nämnda Norris Cochrane till just For the Time Being, såväl konceptuellt som fraseologiskt. Auden ska särskilt ha påverkats av Norris Cochranes verk Christianity and Classical Culture, som Auden även hyllade i en recension i The New Republic 25 september 1944. Tom F. Driver lyfter därutöver Reinhold Niebuhrs påverkan, en tänkare som även påverkade en diktsamling som Horae Canonicae, och Edward Callan menar slutligen att det finns tydliga spår av Kierkegaards tänkande i dikten, i synnerhet i den första delen.Jacobs konstaterar att Chester Kallmans otrohet och moderns död tog Auden oerhört hårt. Auden hade sett förhållandet till Kallman som ett äktenskap, vilket bland annat tog sig uttryck i att han alltid bar på en vigselring. Efter Kallmans otrohet skrev han till sin vän James Stern att han, efter att ha upptäckt kärlek, också har upptäckt "något jag aldrig tidigare vetat om, det hemska i att överges och lämnas ensam." Moderns död och Kallmans otrohet föranledde en religiös omvändelse, och Auden återinträdde i den högkristna anglikanska kyrka som hans moder hade uppfostrat honom i. John Fuller i sin kommentar över Auden menar att det finns en likhet mellan hur viljan att sluta fred med kroppen (och därigenom med modern) skildras i For the Time Being och Augustinus Bekännelser. Jacobs menar också att hans religiösa pånyttfödelse är sammankopplad med en övergång från "sexuell promiskuitet" till "trogen äktenskaplig kärlek" genom poetisk och intellektuell övertygelse, och att For the Time Being är ett offentligt bevis på detta.
Cappeluti vill istället föra in Auden i en tradition med bland andra Samuel Taylor Coleridge och John Keats, där fantasin ofrånkomligt ses svara på och dras till det outgrundliga, svårförståeliga och det som övergår det mänskliga förståndet. På så vis menar hon att man, som del av den traditionen, snarare ska se dikten som en fortsättning på Audens romantik men med tydligare religiösa inslag, än ett förkastande av romantik. Hon vänder sig mot Jacobs tolkning, och menar att han utgår ifrån ett evangeliserande synsätt utan att inse det som bland annat Edward Mendelson har konstaterat, nämligen att Auden besökte såväl anglikanska som romersk-katolska och rysk-ortodoxa kyrkan under tidsperioden. Som exempel på det romantiska lyfter hon hjältetemat i dikten, och att hjälten (i den mån den finns) utgör en romantisk hjälte som sätter estetiken först och främst. Vidare menar hon att Auden undviker det som han i prosa uttryckt som William Wordsworths misslyckande, det vill säga att samtidigt försöka vara en etisk-religiös och estetisk hjälte. I delen "The Temptation of St. Joseph" försöker Auden lösa en fråga som han i några av sina kritiska skrifter sett som olöslig, nämligen den om den konstnärliga återgivningen av den religiösa hjälten. Callan menar att det är svårt att bedöma om Auden lyckades med sitt försök, eftersom den delen av dikten har blivit den mest missförstådda, och av tidiga recensenter mest sedd som en parodi.
Mendelson lyfter att en central komponent hos Auden är vad han kallar "estetisk bravura": att det finns en estetiskt vägledande princip i skildringen av varje figurs uttalanden. Cappeluti menar att Jacobs missar att analysera den estetiska aspekten av det Auden skriver, utan bara kopplar det till den bibliska kontexten. Det är dock ganska få utöver Cappeluti som menar att For the Time Being är en fortsättning av Audens romantiska ådra. Många kristna akademiker hyllar Auden för att han låter konsten tjäna det kristna syftet, medan många sekulära akademiker kritiserar honom för samma sak; bägge förenas dock i synen på Auden med For the Time Being som anti-romantisk. Cappeluti i sin analys menar istället att oratoriet, liksom Audens dikter i allmänhet, är resultatet av Audens tendens att låta sin fantasi skådespela, och att han låter figurerna i dikten uttrycka de motstridiga känslor som han själv funderar kring.Starkman menar att även om det idag råder stor enighet om att Auden var ärlig med sin religiösa omvändelse har han inte accepterats som en 'sacred poet', utan att hans religiösa poesi har avfärdats både av kristna tänkare och litterära kritiker. Amos N. Wilder beskriver detta som en "Kierkegaardsk avgrund" som Auden själv skapade mellan "estetisk aktivitet och trons existentiella dimension." Hon menar att Audens poesi var svår och excentrisk, och inte appellerade till kristna läsare, eftersom hans paradoxer, kritik och definitioner av kristendom, bland annat, inte fick honom ansedd som allvarlig i sin religion.
Namnet på den första delen i dikten, "Advent", gör det tydligt att dikten i sin helhet kopplar an till den liturgiska kalendern. Auden såg advent som särskilt intressant tidsmässigt eftersom det samtidigt utgör såväl en historisk som en framtida händelse. Det är åminnelsen, i kristendomen, av Kristus födelse på jorden, liksom längtan efter den dag i framtiden då en ärerik Kristus en gång kommer att komma tillbaka till jorden. Att vara kristen blir därför att leva mellan dessa två händelser, i väntan på den "utsedda tiden", en tid och ett ögonblick som är uppfyllt och meningsfullt, i en tankegång som förmodligen är hämtad från Paul Tillich.Det är även i den här kontexten som Auden förmodligen har valt namnet på diktsamlingen. "The time being" syftar i så fall på denna "mellanexistens", där individen tvingas göra ett radikalt val inför när den utsedda tiden kräver det av människan: nämligen valet om man ska tro på den snudd på omöjliga paradoxen att något så till synes så hedniskt som ett nyfött barn i en krubba och Jesusbarnets profana framträdande skulle vara födseln av Guds son. Det nyfödda barnet varken talar eller agerar i långdikten, utan framträder bara som objekt. Jacobs konstaterar att berättelsen om Jesu födelse och Guds inkarnation är väldigt lämpligt vald för att behandla den här typen av frågor. För betraktaren uppstår inget heligt förrän tron infinner sig. Under tiden är människan fast i "the time being", den tid som är.För Auden var det viktigt att skildra Jesu födelse som en historisk och en samtida händelse samtidigt, på ett sätt som påminner bland annat om Audens tankegångar vid författandet av Horae Canonicae. Detta förvirrade bland andra Audens fader, som var en naturvetenskapligt inriktad läkare och såg det som oförenligt att samtidigt skildra det historiska och det samtida. I ett brev till sin fader ber Auden om ursäkt för att eventuellt ha förvirrat honom, och försöker förklara varför han har skildrat Jesu födelse snarare som en religiös händelse än ett historiskt faktum.
Frågan om hur religion ska skildras i poesi återkom Auden till flera gånger, och framförallt låg svårigheten, menade han, i förhållandet mellan det religiösa och det historiska. Med en för stor betoning på det historiska blir resultatet anakronistiskt och kuriöst, men om allt framställs som samtida framstår dikten mest som en underhållande berättelse. Poesin måste således göra både historien och samtiden rättvisa.
Raji Singh Soni i sin tolkning menar att Auden i verket kopplar samman det queera, det hädiska och en teologisk materialism. Han menar att Auden antyder att den "queera sexualiteten är en heretisk form av immanens sammanbunden med människokroppens teologi". Hans utgångspunkt är att Jesusbarnet i allt väsentligt är kroppsligt frånvarande från berättelsen. Det finns ingen fysisk skildring av Jesu kropp i dikten, utan bara antydningar från de övriga berättarna. Soni kopplar det till citatet av Auden som återges i bakgrundsavsnittet: genom att undvika att skildra Jesu kropp kan fokus hållas kvar på de heliga händelserna, även i en sekulär kontext, på ett sätt som liknade de medeltida mystikpjäser som Kirsch lyfter fram.Soni konstaterar att jungfru Maria i sin vaggvisa i den sjätte delens inledning beklagar det kroppsliga arv som hon ger Jesusbarnet eftersom allt som är Gudomligt och Gott är 'nedärvt' från Gud, men allt som är mänskligt och ont kommer från henne. Han menar också att genom att till den grad betona Jesu mänsklighet, som Auden gör i Marias vaggvisa, närmar sig Auden en form av arianism, en teologisk lära med bas i kristendomen men som de flesta kristna samfund ser som kättersk. Genom att fokusera på Jesus kroppslighet blir den materialistiska teologin förståelig som koncept. Teologin blir genom Auden en världslig och sekulär fråga, eftersom den handlar om Jesus världslighet: som exempel frågan om hur, ifall Jesus framförallt var Gudomlig genom treenigheten, hans kropp kunde offras på korset, eller ifall Jesus framförallt var kroppslig, Gud genom treenigheten kunde se det som ett Gudomligt offer för mänsklighetens skull.Några år innan diktsamlingen gavs ut bekände Audens livspartner Chester Kallman sin otrohet till Auden. I ett långt brev på vers från julen 1941 behandlas och kommenteras många av de teman som bland annat berörs i The Sea and the Mirror. Soni menar att det finns ekon av detta och en homosexuell, queer teologi även i For the Time Being. Soni argumenterar för att bland annat Josefs stycken ur den tredje delen kopplar an till brevet från 1941. Robert Caserio lyfter också att Mary (Maria på engelska) är ett smeknamn som har använts i homosexuella subkulturer, som syftat på väldigt feminina, queera män. I en sådan tolkning blir Josef och Maria ett homosexuellt, judiskt par motsvarande Auden respektive Kallman där den ena (Mary) varit otrogen. Soni ger slutligen en läsning där Maria får flera olika samtida identiteter: som jungfru Maria, som en god modersfigur åt Auden och Kallman (en analys som kopplar an till McDiarmids nedan) och den otrogne Kallman i förhållandet med Auden. Bland andra Mendelson och Kirsch invänder dock mot att använda brevet från Auden till Kallman som en dylik nyckel för att förstå For the Time Being.Soni menar slutligen att det finns en dialektik mellan det religiösa och det sekulära som löper genom hela dikten, och som kulminerar i den sjunde delen där uppbyggnaden av en perfekt, religiös stat beskrivs, innan den löses upp. Soni tolkar det som att dialektiken mellan det kätterska och det ortodoxa ger uttryck för Audens tro att den gudomligt religiösa staden och den humanistiskt sekulära staden är "immanent, materiellt, och därför, queert, underkastade varandra."
Tom Driver menar i en analys att Auden i For the Time Being drev julberättelsens oförenligheter längre än någon annan poet innan honom, och att det är paradoxerna som ger dikten energi. Den mest grundläggande paradoxen är inkarnationen: det vill säga, att Gud blir människa. Andra paradoxer som återkopplar till denna mest grundläggande paradox är evigheten i tiden, friheten i nödvändigheten, det permanenta i förändringen, det bekräftande i förnekelsen, det infinita i det finita och det ofrånkomliga i det mirakulösa. Driver ger följande två citat som exempel (egen översättning):
Driver menar att det blir tydligt att det genomgående i de här citaten ställs upp olika par: Eva–Maria, kärlek–vilja, negation–bekräftelse, såra–hela, dåtid–nutid, Adam–Barn, val–nödvändighet, okänd–känd, väljer–utvald, för att nämna några. Han menar att Auden försöker att nå en stabilitet mellan olika motsättningar eller paradoxer, men inte en orörlig stabilitet, utan snarare just en stabilitet i rörelse. Han konstaterar att metaforer om dans och cirkulära rörelser på andra ställen i diktsamlingen, bland annat Marias svar till ängeln Gabriel, snarare pekar mot att For the Time Being vill framställa cirkeln och centrumet som ett ögonblick av evig balans. Driver jämför Audens syn på stabiliteten med T.S. Eliots, men menar att Auden har en långt mer plausibel syn, eftersom han inte försöker fly från den världsliga tiden. Driver menar att det är en effekt av Audens nära umgänge med tänkaren Reinhold Niebuhr.
McDiarmid jämför For the Time Being med en annan långdikt av Auden, New Year's Letter, som skrevs till Elizabeth Mayer 1940. Hon menar att båda förenar "det erotiska och det logiska". I For the Time Being menar hon att det utgörs av herdarna och de vise männen, genom att de vid krubban förenas i "neighbourly love", grannkärlek. Vitt skilda figurer förenas under en god, modersfigur: i New Year's Letter Elizabeth Mayer, i For the Time Being jungfru Maria.
Utöver den uppenbart kristna symboliken som behandlas i avsnittet om religion använder sig Auden av ett antal olika symboler i dikten. Två vanligt förekommande symboler i alla diktens delar är klockor och speglar. Dels knyter detta an till titeln ("for the time being"), dels placerar det diktens handling i en samtid, oavsett när samtiden utspelar sig. När, i öppningsdelen, det står en klocka och tickar på spiselhyllan ("the clock on the mantelpiece") placerar det dikten tidsmässigt i läsarens nu. Dessutom framstår det som bibelhistoriskt anakronistiskt, eftersom klockor är moderna instrument, som inte fanns vid den historiska tidpunkten för Jesu födelse.Över huvud taget använder sig Auden återkommande av olika typer av möbler och inredningsdetaljer som tillhör en modern värld. Han nämner ett vardagsrum, en jukebox och en vinkällare, och andra symboler som snarare förankrar handlingen i en modern samtid än kring tiden för Jesu födelse. Dessa symboler bidrar till det spel mellan det historiska och det samtida som Auden konstaterade var en viktig sak att skildra för att göra diktsamlingen såväl samtidigt relevant som historiskt intressant. Läsaren ska placeras in i en berättelse som började "för länge sedan" men som i praktiken fortsätter än idag.Flera symboler i dikten har att göra med städer och trädgårdar, vilket anspelar på "the garden of Being" som återkommer på vissa ställen i dikten, och är en metafor för inkarnationen. Callan menar att trädgården är en symbol för det varje individ borde söka efter. Vid ett ställe i dikten ställs till exempel trädgården i motsatsförhållande till öknen: "For the garden is the only place there is, but you will not find it / Until you have looked everywhere, and found nowhere that is not a desert." Callan menar vidare att staden bär övertoner av Augustinus Guds stad, och att det är en symbol som står för ordning i det mänskliga samhället, och är en god nyhet som utlovas av änglakörerna. Den viktigaste staden framträder i det absolut sista av dikten: "Seek Him in the Kingdom of Anxiety; You will come to a great city that has expected your return for years."
Dikten har ansetts vara komplicerad och svårtillgänglig, med en stor bredd av poetiska stilar (sånger, koraler, betraktelser och monologer, för att bara nämna några) som Auden behärskar väl. Den innehåller dessutom en lång komisk monolog som i dikten berättas av Herodes. I olika delar används olika poetiska stilar. I en del som den fjärde, "Kallelsen", ges dessutom varje figur ett eget versmått, och utöver det ett särskilt för när en allvetande berättare eller kör berättar.Berättaren talar med en modern språkdräkt, men förmedlar berättelser och handlingar som utspelas under romartiden. Det finns således en förmedling mellan en hypotetiskt samtida publik och antika händelser. Trots att den moderna språkdräkten kvarstår försvinner alltmer av de sekulära och samtida elementen ur poesins handling, i takt med att allt fler bibliska figurer inträder. McDiarmid tolkar detta som att den "vanliga, sekulära världen bara är en spegelreflektion av en större sanning".Richard Rankin Russell menar att dikten är full av språkliga allusioner på William Butler Yeats poesi. Som exempel anför han Marias första svar på ängeln Gabriels tillkännagivande att hon ska föda Herrens barn, i den andra delen; Rankin Russell menar att svaret är en direkt allusion på Yeats dikt "Leda and the Swan", en dikt som från början till och med var tänkt att heta "The Annunciation". Även i den åttonde delen menar Rankin Russell att det finns flera ord och skrivelser som snudd på tagits rakt av från Yeats dikt. Auden var kritisk mot Yeats elitism och ockulta delar, men hyllade honom för styrkan och klarheten i hans poetiska språk, något som Rankin Russell menar influerat Auden i For the Time Being.
Dikten skrevs ursprungligen för att tonsättas av Benjamin Britten. Till Audens besvikelse ansåg Britten att dikten var för lång för att kunna tonsättas, så Britten tonsatte bara vissa delar. Manuskript och anteckningsböcker som lämnats kvar gör det tydligt att Auden tänkte sig en tonsättning av dikten, men Britten var inte nöjd när slutprodukten var klar, dels med dikten i sig, men också att Britten kände att han inte hade fått vara delaktig i processen, något som gjorde honom förargad. Deras vänskap återhämtade sig aldrig. I slutändan tonsattes bara två delar, koralen "Our Father, Whose creative Will" för Poet's Christmas på BBC 1944, och "Shepherd's Carol" som Auden dock till slut inte tog med i själva dikten. 1956 tonsatte den amerikanske kompositören Philip James delar av dikten, för en kvinnokör och stråkkvartett. Den fick då titeln Chorus of Shepherds and Angels. Martin David Levy, en annan amerikansk kompositör, har tonsatt hela dikten för en uppsättning på Carnegie Hall av Collegiate Chorale i december 1959.1967 sände österrikisk TV en nittio minuter lång uppsättning med musik av den österrikiske kompositören Paul Kont, som fick titeln Inzwischen. Senare har fler delar kommit att tonsättas, bland annat i Hymnal 1982 (H 463/ 46).
Dikten har nått en relativ begränsad läsekrets. Frottingham menar att en av anledningarna kan vara att den, utöver att vara komplicerad i sig, gavs ut i ett svårtillgängligt format, utan förklarande noter och med liten text. Callan menar att det vore "missvisande att säga att det är ett väldigt populärt verk, eller att litteraturkritiker har tagit emot det särskilt väl." Han tror att anledningen till detta är att Auden försökte göra två saker samtidigt, men att många menar att han inte lyckades föra ihop dem: det vill säga att skriva ett stycke poesi som kunde tonsättas till ett juloratorium å ena sidan, och ett filosofiskt verk om inkarnationen å andra sidan. Callan själv är dock inte överens, utan menar att dikten har såväl en enhetlig karaktär som en estetisk fulländning inom sitt symboliska ramverk. Däremot är han enig med bland annat Stephen Spender om att dikten har viss ojämnhet, med oerhört höga toppar och en del tråkiga delar.Tom Driver däremot menar att For the Time Being tillsammans med The Sea and the Mirror är Audens två mest lyckade långdikter. När den gavs ut menade Adam Gopnik i sin recension för   att Audens fyra långdikter utgjorde hjärtat av hans verk, och att For the Time Being var den bästa av dessa långdikter. Mark Schorer för The New York Times skrev att den är "vacker", och Audens vän tillika poeten Stephen Spender menade att i vissa av korusen påminner For the Time Being om Johann Sebastian Bachs koralsånger. Julian Symons menar att den borde dela plats i bokhyllan med bland annat Alexander Popes Essay on Man.Kirsch menar att Auden inte lyckas nå den balans mellan det religiösa och det historiska som han eftersträvar, och att dess litterära kvalitet är ojämn även om den har blivit ett centralt verk för många kristna Audenläsare. Han menar exempelvis att många delar, flera av de tidiga berättarrösterna och körerna mest blir till pliktskyldiga recitativ, medan den tredje och den åttonde delen kombinerar både det historiska och det samtida på ett sätt så att det till och med verkar som att Auden njutit av att skriva dem. Kirsch frågar sig också om inte vissa delar förlorar på att de aldrig blev tonsatta, såsom det ursprungligen var tänkt innan librettot visade sig vara alldeles för långt.2013 gav Alan Jacobs ut en kommenterad utgåva, med en lång inledning och noter med förklarande kommentarer.
Auden, W. H. (2013). Jacobs, Alan. red. For the Time Being. A Christmas Oratorio. Princeton och Oxford: Princeton University Press. ISBN 978-0-691-15827-3 
Callan, Edward. “Auden and Kierkegaard : The Artistic Framework of ‘For the Time Being.’” The Christian Scholar, vol. 48, no. 3, 1965, ss. 211–223.
Cappeluti, J 2016, 'W. H. Auden’s For The Time Being : Christian proof? Aesthetic possibility?', Christianity & Literature, vol. 65, nr. 2, ss. 207–225. Tillgänglig: 10.1177/0148333115585275. [12 november 2017].
Conniff, Brian. "What Really Became of Wystan? Auden, Niebuhr, and for the Time Being." Christianity and Literature, vol. 44, no. 2, 1995, ss. 133–144.
Driver, Tom F. “Auden's View of History in ‘For the Time Being.’” Journal of Bible and Religion, vol. 31, no. 1, 1963, ss. 3–8.
Frothingham, C. S. “Anglican and Episcopal History.” Anglican and Episcopal History, vol. 82, no. 4, 2013, ss. 466–467.
Kirsch, Arthur C. (2005) (på eng). Auden and Christianity. New Haven: Yale University Press. Libris 10569449 
McDiarmid, Lucy. Auden's Apologies for Poetry. Princeton: Princeton University Press, 2014. Web. Hämtad 12 november 2017
Rankin Russel, Richard. "W. H. Auden's Allusions to W. B. Yeats's LEDA and the SWAN in for the TIME BEING." EXPLICATOR, vol. 72, no. 4, n.d., ss. 300–303.
Soni, Raji Singh. "The Sleep of Christ: Incarnation and the Queerness of Heresy in W. H. Auden's "For the Time Being." Religion & the Arts, vol. 18, no. 4, sept. 2014, ss. 543–570. doi:10.1163/15685292-01804004.
Starkman, Miriam K. “The ‘Grace of the Absurd’; Form and Concept in W. H. Auden's ‘For the Time Being.’” The Harvard Theological Review, vol. 67, no. 3, 1974, ss. 275–288.

Förbjudna staden (kinesiska: 故宫; Gùgōng) är ett kinesiskt kejserligt palats och användes av hovet under Ming- och Qingdynastin. Palatset ligger just norr om Himmelska fridens torg i centrala Peking i Kina. 24 kejsare har styrt Kina från Förbjudna staden sedan dess invigning år 1421 fram till att Qingdynastin störtades 1911. Förbjudna staden är till ytan världens i dag största palats. Palatset påstås ha 9 999 ½ rum, men det verkliga antalet är 9 371. I dag är Förbjudna staden ett av Kinas och världens mest besökta turistmål och inrymmer bland annat Palatsmuseet.
Efter grundandet av Mingdynastin år 1368 flyttade Hongwu-kejsaren huvudstaden till Nanjing. Hongwu-kejsaren efterträddes 1398 av sitt barnbarn Jianwen-kejsaren, vilket inte uppskattades av Zhu Di som ansåg sig vara den rättmätige tronarvingen. År 1402 intog Zhu Di det kejserliga palatset i Nanjing och kejsar Jianwen flydde från palatset, eventuellt utklädd till munk. Zhu Di tog makten över Mingdynastin och utropade sig till kejsar Yongle. Yongle hade efter incidenten svårt att få stöd i Nanjing, och beslutade att flytta huvudstaden till Peking. År 1406 var planerna för den nya staden och dess palats färdiga. De första tio åren av arbetet med palatset ägnades huvudsakligen åt att producera och transportera byggnadsmaterial till Peking. Timmer hämtades i sydvästra Kina och teglet tillverkades till stora delar i Suzhou. För att transportera dessa varor till Peking renoverades den historiska Kejsarkanalen för att åter kunna användas hela vägen upp till Peking från södra Kina. Transporten av en stock hela vägen till Peking kunde ta upp till fyra år. Marmor bröts och bearbetades i närområdet norr om Peking. Efter att grunden var klar år 1417 tog det ytterligare tre år att bygga alla byggnader i palatset, som stod färdigt 1420. Total var 1 000 000 arbetare inblandade i byggnationen av palatset, varav 100 000 vid själva byggarbetsplatsen i Peking. Nyårsdagen 1421 hölls en stor invigningsceremoni för Förbjudna staden med besökare från många länder.Strax efter invigningen 1421 fick kejsar Yongle information om att det förekom sexuella relationer mellan hans konkubiner och eunucker. Yongle reagerade mycket kraftfullt och under en natt avrättade han 2 800 konkubiner och eunucker. I maj samma år slog blixten ner i Förbjudna staden och De tre stora salarna tillsammans med 250 övriga byggnader brann ner. Yongle tolkade blixtnedslaget som ett himmelskt straff för massakern. Det tog till år 1440 innan byggnaderna hade återuppbyggts. Totalt kom Förbjudna staden att drabbas av fler än 50 bränder genom historien. Himmelska renhetens sal, som var kejsarens bostad, brann ner tillsammans med flera andra byggnader under Lanternfestivalen år 1514 efter en krutexplosion. Det tog till 1521 innan palatset var återställt. År 1644 i samband med att Mingdynastin föll brände rebelledaren Li Zicheng stora delar av Förbjudna staden. De skador som uppkom vid branden tog 100 år att reparera. År 1860, under andra opiumkriget, plundrades Förbjudna staden av engelska och franska styrkor i samband med att de totalförstörde Yuanmingyuan utanför Peking. Den senaste branden inträffade år 1923 då 120 rum i palatsets nordvästra del brann upp. Byggnaderna återställdes inte förrän år 2000.År 1912 var tiden för Förbjudna staden som kejsarpalats över efter att den siste kejsaren Pu Yi tvingas avsäga sig makten under Xinhairevolutionen. Pu Yi bodde dock kvar i palatset till år 1924.Förbjudna staden är sedan 1987 tillsammans med Mukdenpalatset i Shenyang listat av Unesco som världsarv enligt kriterierna i, ii, iii och iv.
Förbjudna staden finns i centrala Peking just norr om Himmelska fridens torg. Palatset är 961 meter i nord-sydlig riktning och 753 meter i ost-västlig, och det upptar en yta av mer än 720 000 kvadratmeter. Förbjudna staden är till ytan mindre än några av sina historiska föregångare såsom Tangdynastins Daminggong eller Handynastins Weiyangpalatset, men är världens i dag största existerande palats. Totalt finns nästan 1 000 tempel, salar, bostäder och paviljonger innehållande över 9 000 rum fördelat på en byggnadsyta av 150 000 kvadratmeter. Det påstås att palatset har 9 999 ½ rum för att inte överträffa de 10 000 rum som bara kan finnas i himmelen. Nästan alla byggnader är av trä med tak av gulglaserat tegel stående på fundament av vit sten. Palatset omsluts av en 10 meter hög mur som i sin tur omsluts av en drygt 50 meter bred vallgrav. I varje hörn av stadsmuren finns tre våningar höga vakttorn.Byggnaderna i palatset är placerade symmetriskt kring en nord-sydlig axel. Den yttre södra delen av palatset centreras av De tre stora salarna vilka är Högsta harmonins sal, Centrala harmonins sal och Salen för harmonins bevarande. I den inre norra delen finns Himmelska renhetens sal, Förbundets sal och Salen för evig stillhet. Palatset har fyra portar. Meridianporten är Förbjudna stadens huvudentré och dess södra port. Den norra porten heter Gudomliga tapperhetens port, och därutöver finns Västra och Östra strålande porten.
Efter att från söder kommit in i Förbjudna staden genom Meridianporten och sedan passerat Högsta harmonins port kommer man till Högsta harmonins sal (太和殿, även känd som Yttersta harmonins hall). Högsta harmonins sal är den största och högst rankade byggnaden i Förbjudna staden. Rankningen visualiseras av tio små figurer vid varje hörna av taket. Mitt i salen finns kejsarens guldlackerade tron som omges av tretton guldförgyllda drakar där bara kejsaren själv fick sitta. Salen byggdes om under kejsar Kangxis regeringstid (1661–1722). I Högsta harmonins sal höll kejsaren de allra viktigaste ceremonierna, och fram till 1789 hölls även palatsexaminationerna här. Byggnaden, som tidigare hette Kejserliga överlägsenhetens sal, fick sitt nuvarande namn efter att Qingdynastin flyttat in i Förbjudna staden 1644.
Norr om Högsta harmonins sal ligger Centrala harmonins sal (中和殿). Salen är kvadratisk med fönster åt alla håll. I mitten finns en tron flankerad av bärstolar. Salen har byggts om och renoverats flera gånger genom historien på grund av eldsvådor. Det var i Centrala harmonins sal som kejsaren vilade och gjorde sig i ordning inför viktiga ceremonier i Högsta harmonins sal. Här tog kejsaren även emot tjänstemän och förberedde ceremonierna.
Den tredje salen efter Högsta harmonins sal och Centrala harmonins sal är Salen för harmonins bevarande (保和殿). Under Mingdynastin användes salen av kejsaren för att klä om inför större ceremonier. Under Qingdynastin gifte sig Shunzhi-kejsaren (regeringstid 1643-1661) i Salen för harmonins bevarande. Salen har även använts som tillfällig boplats för Shunzhi-kejsaren och Kangxi-kejsaren när Himmelska renhetens sal renoverades. Även nyårsfirande med tillhörande bankett hölls i Salen för harmonins bevarande. Från 1789 användes salen för palatsexaminationerna vart tredje år.
Himmelska renhetens sal (乾清宫) var kejsarens sovsal och arbetsplats. Salen har byggts om flera gånger efter bränder, och Qingdynastins kejsare Yongzheng (regeringstid 1723 - 1735) byggde om den till att bli en politisk samlingsplats. Ibland hölls även kejserliga banketter i salen. Dagens utförande är från 1798. I Himmelska renhetens sal förbereddes även kejsarna efter sin död inför sina begravningar.
The palace museum i Förbjudna staden är en av Kinas och världens mest besökta turistmål. Museet, som öppnade för allmänheten 1925, besöks årligen av mer än 15 miljoner turister med ibland över 100 000 besökare per dag. Det finns många gallerier för till exempel konst, keramik, brons, guld, silver och jade. 76% av palatsets yta är öppen för besökare, men planeras att utökas till 80% år 2020. The palace museum innehåller över 1,8 miljoner objekt som spänner över 5 000 år av den kinesiska historien fram till Qingdynastin. Av utrymmesskäl kan bara ungefär 0,5% av alla objekt ställas ut i museet. På grund av detta offentliggjordes i slutet av 2016 att ett nytt museum kommer att byggas 25 kilometer norr om Förbjudna staden som i första fasen kommer att ha 125 000 kvadratmeter utställningsyta.
Olsson, Jojje (22 augusti 2014). ”FÖRBJUDNA STADEN, Ständigt utsatt för plundring”. Populär Historia 2/2014. 
Mote, Frederick W. (1988) (på Engelska). The Cambridge History of China, Vol. 7: The Ming Dynasty, 1368-1644, Part 1. Cambridge University Press. ISBN 0521243327. http://www.amazon.com/The-Cambridge-History-China-Vol/dp/0521243327. Läst 9 november 2014 
Barme, Geremie R. (2008) (på Engelska). The Forbidden City. Harvard University Press. ISBN 0521243327. http://www.amazon.com/The-Forbidden-City-Wonders-World/dp/0674027795. Läst 9 november 2014

Det forntida Egypten var en civilisation i nordöstra Afrika med centrum längs floden Nilen i det som i dag är den moderna staten Egypten. Den egyptiska civilisationen uppstod runt 3150 f. Kr. (enligt dagens vedertagna egyptologiska kronologi) genom att Övre Egypten och Nedre Egypten enades under den förste faraon Narmer. Egyptens forntida historia är indelad i en följd av förhållandevis stabila "kungariken" åtskilda av mer instabila perioder som kallas "mellantider": Gamla riket under äldre bronsålder, Mellersta riket och Nya riket under yngre bronsålder. Egypten nådde sin storhetstid under det Nya riket under elva faraoner som samtliga gick under namnet Ramses och upplevde därefter en gradvis nedgång. Egypten blev invaderat flera gånger under den så kallade sentiden. Efter den sista erövringen, som leddes av Alexander den store, grundade en av Alexanders generaler, Ptolemaios I Soter, den ptolemaiska dynastin som styrde Egypten fram till 30 f. Kr. då det erövrades av Rom och införlivades i det romerska riket som en provins.
Den egyptiska civilisationen var mycket långlivad, något som var möjligt tack vare dess förmåga att anpassa sig till förhållandena i Nildalen. De årligt återkommande översvämningarna av Nilen och välorganiserad konstbevattning av den bördiga dalen gav en mängd olika grödor, något som gjorde social och kulturell utveckling möjlig. Regelbundna rika skördar gjorde att de forntida egyptierna kunde ägna sig åt att utvinna mineraler i Nildalen och de omgivande ökenområdena, utveckla det hieroglyfiska skriftspråket, utöva omfattande handel med kringliggande regioner och bygga upp en slagkraftig militärmakt. De som övervakade och organiserade dessa åtaganden var en byråkratisk elit av skrivare, religiösa ledare och administratörer. Dessa lydde under farao som säkerställde samverkan och enighet för egyptierna genom ett komplext system av religiösa föreställningar.De forntida egyptierna verkade inom en rad olika områden. De utvecklade stenbrytning, lantmäteri och byggteknik som ledde till uppförandet av monumentala pyramider, tempel och obelisker. De utvecklade även en egen matematik, en effektiv medicinsk läkekonst, bevattningsanläggningar, teknik för jordbruket och de första kända fartygen. Från egyptierna kommer också egyptisk fajans och glas, litteratur och historiens första nedtecknade fredsfördrag. Det forntida Egypten lämnade efter sig ett bestående socialt och kulturellt arv. Dess konst och arkitektur kopierades av många andra civilisationer och dess konstföremål spreds över stora delar av världen. De monumentala ruinerna har inspirerat resenärer, upptäcktsresanden och författare i århundraden. Under tidigmodern tid ökade uppskattningen av Egyptens historiska arv genom antikviteter och arkeologiska utgrävningar. Det ledde också till utvecklingen av den moderna egyptologin, den vetenskapliga läran om det forntida Egypten.
Floden Nilen har möjliggjort liv och mänskliga samhällen i Nildalen under en stor del av mänsklighetens historia. Dess bördiga flodslätt gjorde det möjligt att utveckla en fast jordbruksekonomi och en avancerad, centraliserad civilisation. Nomadiska jägare-samlare bosatte sig i Nildalen i slutet av pleistocen för ungefär 120 000 år sedan. Under senare delen av äldre stenåldern blev klimatet i Nordafrika varmare och torrare och koncentrerade mänskliga populationer till själva Nildalen.
Egyptens historia och kultur indelas i fyra "riken" med mellanliggande tidsperioder. Till detta tillkommer 30 dynastier ordnade efter de styrande härskarfamiljerna, vilka delvis överlappar varandra. Kronologi och regentlängder för faraonerna tas upp i artikeln Egyptens härskare.
Under fördynastisk tid och de tidiga dynastierna var klimatet i Egypten inte lika torrt som det är idag. Stora delar av Egypten bestod av trädbeväxt savann där olika hovdjur levde i stora hjordar; växtligheten var frodigare och djurlivet rikare. I Nildalen fanns också en stor population av olika vattenfåglar. De tidiga egyptierna livnärde sig delvis på jakt och det var också under den här perioden som många djurarter tämjdes för första gången.Runt 5500 f. Kr. hade de små stammarna kring Nildalen utvecklat stabila jordbrukskulturer som också ägnade sig åt djurskötsel. De utvecklade en säregen estetik för keramik och föremål som kammar, armband och dekorativa pärlor. Den största av dessa kulturer i södra Egypten var badarikulturen som är känd för keramik av hög kvalitet, stenverktyg och bruk av koppar. I norra Egypten följdes badarikulturen av amratian- och gerzeankulturerna, som också var först med flera teknologiska innovationer. Från Gerzian finns också bevis för kontakt med Kanaan och Byblos.I södra Egypten bredde naqadakulturen ut sig i Nilområdet kring 4000 f. Kr. och delade många drag med badarikulturen. Redan under denna tid importerades obsidian, vulkaniskt glas, från Etiopien och användes för att tillverka skärverktyg och andra föremål. Under spannet av cirka 1 000 år utvecklades naqadakulturen från en grupp småskaliga jordbrukssamhällen till en mäktig civilisation med envåldshärskare som hade omfattande kontroll över befolkningen och resurserna i Nildalen. De etablerade maktcentra i Hierakonpolis och senare i Abydos och utökade sitt territorium norrut utmed Nildeltat. Naqadakulturen bedrev även handel med Nubien i söder, oaserna i Libyska öknen västerut och kulturerna vid östra Medelhavet. Nubiska kungagravar vid Qustul fylldes med föremål som bär de tidigaste kända exemplen på egyptiska dynastiska symboler, bland annat Egyptens vita krona och falken.Naqadakulturen tillverkade föremål som speglade elitens makt och rikedom, men även föremål för vardagsbruk för de lägre samhällsklasserna, som kammar, statyetter, målad keramik, dekorativa stenvaser av hög kvalitet, kosmetika samt smycken av guld, lapis lazuli och elfenben. Naqadiska hantverkare uppfann även en keramisk glasyr som kallas egyptisk fajans som användes långt in i den romerska eran som dekor för koppar, amuletter och figuriner. Under den sista fördynastiska perioden började naqadakulturen att använda skrivna symboler som efter hand utvecklades till det fullt utvecklade skriftspråk som kallas hieroglyfer, det fornegyptiska språkets skriftsystem.
Under 200-talet f. Kr. sammanställde den egyptiske prästen Manetho en lista över alla faraoner som regerat från Menes fram till hans egen tid och grupperade dem i 30 dynastier, det system som används än idag. Han började kungalängden med Meni (Menes på grekiska) som tros ha varit den som enade de två kungarikena i övre Egypten och nedre Egypten i slutet av 3000-talet f. Kr. Enandet skedde däremot mer gradvis än vad forntida egyptiska krönikörer beskrev det, och det finns inga samtida historiska källor som beskriver Menes. Vissa historiker anser idag att Menes egentligen var farao Narmer som avbildades som kung på den ceremoniella Narmerpaletten, en dekorativ stentavla som visar hur den förste farao symboliskt enar de två rikena.Under fördynastisk tid från cirka 3150 f. Kr. befäste de första faraonerna sin kontroll över norra Egypten genom att grunda en huvudstad vid Memfis. Från denna maktbas kunde de utöva kontroll över befolkningen, deras arbetsstyrka, och jordbruket i det bördiga floddeltat samt de lönsamma och viktiga handelsvägarna till Levanten. Faraonernas ökande makt och rikedomar under den tidiga dynastiska perioden speglades i de rika gravarna Mastaba och gravkultbyggnaderna vid Abydos som var till för att upphöja faraonerna till gudastatus efter döden. Kungamakten utvecklades till en bestående och stark institution under de tidiga faraonerna och gav legitimitet åt det centraliserade styret över jordbruksmark, arbetskraft och resurser som lade grunden till Egyptens överlevnad och tillväxt.
Under det Gamla riket gjordes stora framsteg inom arkitektur, konst och teknologi. Detta var till stor del en följd av att produktiviteten inom jordbruket ökade med hjälp av en välutvecklad, centraliserad byråkrati. Många av det forntida Egyptens största bedrifter, Gizaplatån och sfinxen i Giza, byggdes under Gamla riket. Under ledning av en ’’tjati’’, den högste tjänstemannen i riket, samlade staten in skatter, samordnade konstbevattning, kommenderade ut arbetskraft till byggnadsprojekt och grundade ett rättssystem för att upprätthålla fred och ordning.
Med framväxten av en statlig administration uppstod en ny klass av skrivare och tjänstemän som tilldelades mark av farao som betalning för sina tjänster. Faraoner tilldelade även lantegendomar till dödskulter och tempel som betalning för att de skulle dyrka och tillbe honom efter döden. Forskare anser att efter fem århundraden av frikostiga donationer undergrävdes faraonernas ekonomiska makt och ledde till att de inte längre kunde upprätthålla centralmakten. I takt med att faraonernas makt minskade började regionala guvernörer, nomarcher, att utmana det centraliserade enväldet. Maktskiftet och en lång och svår period av torka som varade cirka 2200-2150 f. Kr. anses ha kastat Egypten in i en period 140 år av svält och interna konflikter som kallas första mellantiden, en period av kulturell och ekonomisk nedgång.
Huvudartikel: Första mellantidenEfter att centralmakten i Egypten kollapsade i slutet av det Gamla riket kunde administrationen inte längre upprätthålla en stabil ekonomi. Regionala guvernörer fick inget stöd av farao för att motverka kriser. Matbrist och politiska konflikter förvärrades och ledde till svält och lokala stridigheter. Trots motgångarna lyckades lokala ledare som blivit fria från sin beroendeställning gentemot farao agera självständigt och utveckla framgångsrika samhällen inom sina provinser. Det lokala självstyret ledde till att provinserna fick direkt kontroll över mer resurser och därmed rikare, något som ledde till större och rikare gravar inom samtliga sociala klasser. Lokala hantverkare började använda sig av motiv som tidigare varit förbehållna den kungliga familjen inom Gamla riket. Samtidigt utvecklade skrivare en litteratur som uttryckte den optimism och originalitet som kännetecknade den första mellantiden.De självständiga lokala härskarna började snart att konkurrera med varandra om landområden och politisk makt. Runt 2160 f. Kr. hade härskare i Herakleopolis tagit kontroll över norra Egypten, medan den rivaliserande Intefklanen i Thebe härskade i södra Egypten. Intefklanen började gradvis öka sitt inflytande norrut och kom då i direkt konflikt med Herakleopolis. Runt 2055 f. Kr. besegrade en styrka ledd av Mentuhotep II härskarna i Herakleopolis och enade återigen Egypten. Därmed inleddes en ny period av ekonomisk och kulturell blomstring som kallas Mellersta riket.
Faraonerna under Mellersta riket återupprättade välstånd och stabilitet i Egypten, och stimulerade till en utveckling av konst, litteratur och monumentala byggnadsprojekt. Mentuhotep II och hans tronföljare inom den elfte dynastin regerade från Thebe, men huvudstaden flyttades runt 1985 f. Kr. av Amenemhet I (tolfte dynastin) till Itjtawy i Fayoumoasen. Från Itjtawy ledde den tolfte dynastins faraoner det långsiktiga arbetet med att skapa ny åkermark och organisera konstbevattningsprojekt för att öka jordbruksproduktionen. Den tolfte dynastins härskare erövrade även områden i Nubien, en region med många stenbrott och guldgruvor, och byggde fästningar i östra Nildeltat för att försvara sig mot yttre fiender.Med stabil militär och politisk kontroll över omfattande resurser i form av åkermark och mineraltillgångar blomstrade Egyptens befolkning, konst och religion. Den religiösa elitism som rådde under Gamla riket förändrades och inställningen till gudarna i det Mellersta riket blev mer inriktat på personliga uttryck av fromhet. Det innebar en sorts "demokratisering" av efterlivet som innebar att alla människor ansågs ha en själ och att de var välkomna i gudarnas sällskap i livet efter döden. Litteraturen under Mellersta riket byggde på sofistikerade teman och personligheter som skildrades med en säker och uttrycksfull stil. Relief- och porträttskulpturer fick också mer förfinade detaljer och det utvecklades en grad av teknisk skicklighet som inte funnits tidigare.Den sista stora härskaren under Mellersta riket, Amenemhet III, lät folk från de asiatiska grannområdena bosätta sig i Nildeltat för att täcka behovet av arbetskraft som krävdes inom gruvnäringen och de stora byggnadsprojekten. Byggandet och gruvverksamheten i kombination med en period med otillräckliga årliga översvämningar av Nilen överansträngde med tiden ekonomin och ledde in i Andra mellantiden under 13:e och 14:e dynastierna. Under denna nedgång började de asiatiska nybyggarna att ta kontroll först över Nildeltat, sedan hela Egypten under benämningen hyksos.
Cirka 1785 f. Kr. tog semitiska folk från Kanaan över makten från de försvagade inhemska faraonerna och tvingade den centrala administrationen att dra sig tillbaka till Thebe. Farao reducerades till en vasall som förväntades betala tribut till de nya härskarna. De nya utländska härskarna kallades hyksos av egyptierna och behöll stora delar av den administrativa strukturen, framställde sig själva som de nya faraonerna och anammade egyptisk kultur. Hyksos använde kanaanitiska namn, bland annat efter semitiska gudar som Anath eller Ba'al. De semitiska erövrarna införde nya verktyg och uppfinningar i Egypten, bland annat kompositpilbågen och hästdragna stridsvagnar.
Efter reträtten till Thebe hamnade de infödda egyptiska faraonerna i en svår situation, med kanaanitiska hyksos i norr och deras nubiska allierade i Kush i söder. Efter många år av vasallskap lyckades faraonerna i Thebe bygga upp tillräckligt stora styrkor. De gick i öppen konflikt med Hyksos under en period som varade över 30 år, fram till 1555 f. Kr. Faraonerna Seqenenre Tao II och Kamose besegrade nubierna i söder, men inte hyksos i norr. Det blev istället Kamoses efterföljare, Ahmose I, som efter ett en längre tids krig lyckades utplåna hyksos som maktfaktor i Egypten. Den nya period som följde kallas Nya riket, en period då militärmakt blev en central prioritering för faraoner som önskade flytta fram Egyptens gränser och utöka dess makt i regionen.
Huvudartikel: Nya riketNya rikets faraoner grundlade en period av oöverträffad utveckling genom att säkra Egyptens gränser och stärka diplomatiska förbindelser med sina grannar. De fälttåg som leddes av Thutmosis I och hans sonson Thutmosis III utökade faraonernas inflytande till kungariket Niya i nordvästra Syrien, och upp till Nilens fjärde katarakt (stora vattenfall) i Nubien. De säkrade därmed importen av viktiga råvaror som brons och trä. Nya rikets faraoner skapade omfattande byggnadsverk för att ära guden Amon med kultcentrum i Karnak vid Thebe. De byggde monument för att hylla sina egna gärningar, både faktiska och upplevda. Bland annat använde den kvinnliga faraonen Hatshepsut den typen av propaganda för att legitimera sina anspråk på kungamakten. Hatshepsuts framgångsrika styre omfattade handelsexpeditioner till Punt vid Röda havet samt byggandet av ett elegant gravtempel, kolossala obelisker och ett kapell i Karnak. Trots hennes framgångar gjorde hennes adoptivson Thutmosis III allt för utplåna spåren av hennes gärningar under senare delen av sitt styre, möjligtvis som hämnd för att hon tidigare lade beslag på hans rättmätiga anspråk till kungamakten.
Runt 1350 f. Kr. hotades stabiliteten i Nya riket när Amenhotep IV blev farao och inledde en serie av radikala och kaotiska reformer. Han bytte namn till Akhenaten och framhävde den tidigare rätt okända solguden Aton som den enda sanna guden, förtryckte dyrkan av andra gudar och gick till direkt angrepp mot prästernas makt i det egyptiska samhället. Han flyttade huvudstaden till den nya staden Akhetaton (dagens Amarna) och bortsåg från utvecklingen i grannområdet där hettiter, mittani och assyrier slogs om makten. I stället gick han helt upp i sin nya radikala religion och dess säregna konstuttryck. Efter Akhenatons död övergavs snabbt kulten kring solguden Aton. Akhenatons efterföljare, Tutankhamon, Ay och Horemheb försökte i möjlig mån utplåna minnet av Akhenatons hädelser, en period som numera är känd som amarnaperioden.Ramses II, även känd som Ramses den store, blev farao cirka 1279 f. Kr. Han byggde fler tempel, reste fler statyer och obelisker och avlade fler barn än någon farao i Egyptens historia. Ramses var en djärv militär ledare som ledde en armé mot hettiterna i slaget vid Kadesh i dagens Syrien. Egyptierna och hettiterna slogs tills ett dödläge uppstod och skrev därefter på världshistoriens första bevarade fredsfördrag år 1258 f. Kr. Egypten drog sig därefter i stort sett helt tillbaka från Levanten och överlät maktkampen i regionen till hettiterna i strid med assyrierna och de nyligen anlända frygerna. Det rika Egypten var dock ett frestande mål för anfall utifrån, särskilt av libyska berber västerut och de så kallade sjöfolken, en mäktig allians av olika folkslag som bland annat bestod av grekiska sjörövare från Egeiska havet. Till en början lyckades Egypten stå emot angreppen, men förlorade till slut kontrollen över södra Syrien och Kanaan, (ארץ כנען,  hebreiska)  till assyrier och hettiter. Effekten av anfallen från yttre fiender förvärrades av inre problem som korruption, gravplundring och social oro. De högsta prästerna vid Amons tempel i Thebe samlade på sig omfattande landområden och rikedomar och deras ökade makt ledde till en splittring av landet under den tredje mellantiden.
Huvudartikel: Tredje mellantidenEfter Ramses XI:s död 1078 f. Kr. tog Smendes över makten i norra Egypten från staden Tanis. Södra Egypten kontrollerades av Amons överstepräster i Thebe som endast gav Smendes ett formellt erkännande, men i övrigt ansåg sig självständiga. Vid denna tid hade libyer börjat bosätta sig i västra Nildeltat och deras hövdingar hade blivit allt mer autonoma. Libyska furstar tog makten i deltat under Sheshonk I 945 f. Kr. och grundade den libyska dynastin som regerade från Bubastis i cirka 200 år. Sheshonk tog även kontroll över södra Egypten genom att placera familjemedlemmar på strategiska positioner inom prästerskapet. Det libyska styret försvagades i och med att en rivaliserande dynasti kom till makten i deltat runt Leontopolis, och samtidigt ökade hotet från Kush i söder.Efter flera årtusenden av handel, kulturutbyte, ockupation, assimilation och krig med Egypten invaderade den kushitiske kungen Pije Egypten cirka 727 f. Kr. från huvudstaden Napata. Piye tog snabbt kontroll först över Thebe och sedan Nildeltat och lät resa en stele för att fira sin seger. Piye lade därmed grunden för den 25:e dynastins faraoner (bland annat Taharka) och enade ännu en gång norra och södra Egypten i ett rike. Det återförenade storriket i Nildalen blev större än det varit sedan Nya riket och en renässansperiod inleddes. Religion, konst och arkitektur nådde åter de höjder som de upplevt under storhetsperioderna under Gamla, Mellersta och Nya riket. Det var under den 25:e dynastin som Nildalen för första gången sedan Mellersta riket fick uppleva storskaligt byggande av pyramider, bland annat i det som idag är Sudan.Egyptens ställning mot dess grannar försämrades däremot påtagligt mot slutet av den tredje mellanperioden. Dess allierade i södra Levanten ingick i det assyriska riket och runt 700 f. Kr. blev krig mellan de två stormakterna oundvikligt. Taharqa nådde viss framgång i att få grepp om områden i Levanten. Han räddade bland annat Jerusalem och kung Esekiel från den assyriske kungen Sennacherib, men egyptierna blev inom kort bortdrivna från regionen. Mellan 671 och 667 f. Kr. invaderade assyrierna Egypten under kung Esarhaddon. Taharqa tvingades bort av Esarhaddon och flydde tillbaka till sina hemtrakter i Nubien. Esarhaddon installerade lojala kungar och guvernörer och utvisade samtliga nubier och kushiter från Egypten. Men de nya härskarna kunde dock inte behålla makten länge. Inom två år återvände Taharqa från Nubien och återtog kontrollen över Egypten ända upp till Memfis. Esarhaddon försökte att än en gång tvinga bort Taharka, men blev sjuk och dog innan han kunde organisera en ny invasion. Tronföljaren Assurbanipal skickade en mindre styrka som tvingade ut Taharka från Memfis, och han dog två år senare. Taharqas efterföljare Tantamun besegrade Necho I, härskaren som installerades av Assurbanipal, och återtog Thebe. Assyrierna skickade då en stor armé söderut, drev Tantamani på flykt och plundrade Thebe så grundligt att staden aldrig mer lyckades återhämta sig. En inhemsk härskare, Psammetikus I, sattes på tronen som en vasall till Assurbanipal.
Huvudartikel: SentidenAssyrierna infogade aldrig Egypten under eget styre, utan lämnade makten till vasaller som kom att bli den 26:e dynastin. Runt 653 f. Kr. lyckades Psammetikus I bryta sig loss från den assyriska överhögheten med relativt fredliga medel medan Assyrien låg i krig med Elam. Psamtik ingick en allians med Lydien och värvade grekiska legosoldater som senare rekryterades för att skapa den första egyptiska flottan.
Psamtik och hans efterträdare var noga med att upprätthålla fredliga relationer med Assyrien. Det grekiska inflytandet ökade kraftigt i och med att staden Naukratis blev centralort för den grekiska befolkningen i Nildeltat. 609 f. Kr. gick farao Necho II ut i krig mot Babylonien, Kaldeen, Medien och skyterna för att rädda Assyrien som drabbades av ett brutalt inbördeskrig och riskerade att bli invaderat av en koalition av fiender. Försöket att rädda de forna härskarna misslyckades dock. Egyptierna väntade för länge med att intervenera. Den assyriska huvudstaden Nineveh hade redan fallit och kung Sin-shar-ishkun var död när Necho II skickade sina arméer norrut.
Necho II besegrade utan svårigheter den israelitiska styrkan ledd av kung Josia, men förlorade tillsammans med sina assyriska allierade mot en koalition av babylonier, meder och skyter vid slaget vid Harran. Necho II besegrades slutgiltigt vid Karkemish i Araméen (dagens Syrien) 605 f. Kr. av den babyloniske kungen Nebukadnessar II. Egyptierna blev kvar i området under några decennier och stred om resterna av det assyriska riket i Levanten. De drevs till sist tillbaka, och Nebukadnessar lyckades till och med invadera Egypten 567 f. Kr. Kungarna i den 26:e dynastin förlade sin huvudstad vid Sais och översåg en kort men intensiv uppgång i ekonomi och kultur, men 525 f. Kr. invaderades Egypten av det mäktiga persiska riket under Kambyses II som lyckades tillfångata farao Psamtik III vid slaget vi Pelusium. Kambyses tog sedan formellt titeln som farao, men styrde från Susa i Persien (dagens Iran) och lämnade Egypten att styras av en satrap, en lokal guvernör i det akemenidiska Persien. Under 400-talet f. Kr. utbröt en rad relativt framgångsrika lokala revolter, men Egypten som helhet blev lyckades inte driva ut de persiska härskarna.Egypten blev tillsammans med Cypern och Fenicien (dagens Libanon) del av det sjätte satrapregionen i det akamenidiska riket. Den första perioden av persiskt styre i Egypten, den 27:e dynastin, tog slut 402 f. Kr. och 380 till 343 styrde den 30:e dynastin över Egypten, det sista inhemska egyptiska kungadynastin, fram till Nektanebos II. Det persiska styret återuppstod för en kort period under den 31:a dynastin från 343 f. Kr. men ett knappt decennium senare fick den persiske kungen Mazaces överlämna makten till makedonska greker under Alexander den Store helt utan strid.
Efter att Alexander den store erövrade Egypten välkomnades han som en befriare. Den statliga byråkrati som grundlades av Alexanders arvtagare, ptolemaierna, byggde på en egyptisk modell med sin huvudstad i Alexandria. Staden blev ett föredöme för grekiskt styre och utvecklades till ett vida känt lärosäte och kulturcentrum med det berömda biblioteket i Alexandria som mittpunkt. Det lika berömda fyrtornet i Alexandria, ett av de ursprungliga sju underverken, visade vägen för fartyg och lockade handel till staden samtidigt som ptolemaierna uppmuntrade till kommersiell verksamhet och mycket lönsam papyrustillverkning.Grekisk kultur ersatte inte den inhemska kulturen helt; ptolemaierna respekterade de uråldriga egyptiska traditionerna för att säkra sin popularitet hos lokalbefolkningen. De ptolemaiska härskarna byggde nya tempel i egyptisk stil, stödde kulter och framställde sig själva som faraoner. Vissa traditioner kombinerade gammalt och nytt, till exempel genom att egyptiska gudar synkretiserades till nya gudar, till exempel Serapis, samtidigt som klassisk grekisk skulpturkonst påverkade utformningen av traditionella egyptiska motiv. Trots att ptolemaierna utövade ett försiktigt styre, uppstod emellanåt kriser i form av inhemska uppror, uppslitande släktfejder och omfattande upplopp i Alexandria efter Ptolemaios IV:s död 205 f. Kr. Rom, som var beroende av spannmålsimport från det bördiga Egypten, blev snart inblandat i det politiska spelet. Återkommande uppror, schackrande politiker och hotet från Syrien gjorde situationen i landet alltför instabil, och till slut skickade Rom sina arméer för att säkra regionens lojalitet.
Egypten blev en provins i det romerska riket efter att Markus Antonius och drottning Kleopatra VII besegrades av Augustus (då Octavian) vid sjöslaget vid Actium 30 f. Kr. Rom var starkt beroende av spannmålsimporten från Egypten och försvarade sitt grepp om provinsen ihärdigt. Under befäl av en prefekt utsedd direkt av kejsaren, slog den romerska armén ner uppror, övervakade insamlandet av höga skatter och försvarade landet mot de rövarband som tidigare varit ett stort problem. Alexandria blev under denna tid en allt viktigare knutpunkt för import av de lyxvaror österifrån som var hett eftertraktade i Rom.Romarna hade inte samma respekt för egyptisk kultur som grekerna, men trots det fortlevde bruket av mumifiering och dyrkan av de inhemska gudarna. Bruket av så kallade mumieporträtt levde vidare, och en del romerska kejsare lät sig själva bli avbildade som faraoner, om än inte i samma utsträckning som de ptolemaiska härskarna. De romerska kejsarna bosatte sig aldrig i Egypten och utförde aldrig några av faraonernas traditionella ceremoniella funktioner. Den lokala administrationen formades efter romersk modell och utestängde egyptier.Under första århundradet e.Kr. började kristendomen etablera sig i Egypten som en bland många accepterade kulter. Det var dock en kompromisslös, monoteistisk troslära som ville vinna över människor från andra religioner, något som hotade rådande religiösa traditioner. På grund av detta förföljdes kristna, en förföljelse som kulminerade med de stora utrensningarna under Diocletianus från 303, men som kristendomen överlevde. Den kristne kejsaren Theodosius införde år 391 en lag som förbjöd hedniska riter och som stängde icke-kristna tempel. I Alexandria skedde de mest omfattande upploppen mot hedningar och många privata och offentliga avbilder av gudar förstördes. Egyptens hedniska kultur började därför förfalla. Lokalbefolkningen fortsatte att tala egyptiska, men kunskapen om skriftspråket glömdes bort i och med att det traditionella egyptiska prästerskapet försvann. De tempelinstitutioner som funnits omvandlades ibland till kristna kyrkor, eller övergavs för att gradvis slukas av öknen.Under 300-talet delades det romerska riket i två halvor med Egypten i den östra halvan, det som kom att kallas det Bysantinska riket. Östrom blev alltmer influerat av asiatisk kultur och kopplingarna till den äldre grekisk-romerska kulturen. Det grekiska systemet för lokalstyre försvann helt under den här perioden. De sasanidiska perserna intog Egypten en kort period år 618 under kung Khosrow II, men kastades tio år senare ut under ledning av den bysantinske kejsaren Herakleios.
Efter profeten Muhammeds död 632 skickade kalif Omar, Muhammeds arvtagare, en arabisk armé på 4000 man under ledning av Amr ibn al-As för att sprida islam västerut. Den arabiska styrkan gick in i Egypten i december 639 och avancerade snabbt mot Nildeltat. De bysantinska garnisonerna var försvagade av krigen mot perserna och drog sig tillbaka till befästa städer där de höll ut, i vissa fall över ett år. Araberna fick snart förstärkningar och i april 641 intog de Alexandria. Bysantinerna organiserade en flotta med syfte att återta Egypten och lyckades återta Alexandria 645, men förlorade den åter till araberna året därpå. Den arabiska muslimska erövringen säkrades därmed, och nästan tusen år av grekisk-romerskt styre över Egypten gick till ända.
Lokalbefolkningen, de inhemska kristna kopterna utövade dock motstånd mot det arabiska styret ända in på 800-talet. Araberna införde en särskild skatt, jizya, på de kristna egyptierna. De fick status som dhimmi, icke-muslimska medborgare, och inga infödda egyptier fick gå med i armén. Under 600-talet använde kallade araberna ursprungsbefolkningen quft, ursprunget till ordet "kopt", och deras icke-chalcedonska kristna kyrka blev senare den koptisk-ortodoxa kyrkan.
Den egyptiska befolkningen blev gradvis alltmer arabiserad och islamiserad. Den ursprungliga egyptiska kulturen och språket överlevde dock bland de kristna kopterna som länge talade det koptiska språket som var direkt besläktat med demotiska (och i förlängningen fornegyptiskan) som talades under det romerska styret. Sedan 1700-talet har koptiska varit begränsat nästan helt till ett liturgiskt språk och har idag inte längre några modersmålstalare. Dagens kopter har dock fortfarande i hög grad en egyptisk snarare än arabisk nationell identitet.
Faraonerna var absoluta monarker i Egypten och hade, åtminstone teoretiskt sett, total kontroll över landet och dess resurser. Farao var både överbefälhavare och regeringschef med en omfattande administration under sig som styrde landet. Under sig hade farao en tjati, den ledande tjänstemannen i Egypten, som agerade som representant för farao och som organiserade jordeböcker, statskassan, byggnadsprojekt, rättsväsendet och de statliga arkiven. På regional nivå var landet uppdelad på upp till 42 administrativa områden som kallas nome (efter grekiska ordet för ”lag”) som leddes av en nomark som var ansvarig inför tjatin. De många templen var grunden för den fornegyptiska ekonomin. De var inte bara kultplatser utan även ansvariga för ett omfattande nätverk för lagring av spannmål och andra tillgångar som kom från skatter. Dessa bevakades av tillsynsmän som ansvarade för att de fördelades på korrekt sätt.
En stor del av ekonomin styrdes direkt av centralmakten. Egyptierna hade inte något myntsystem förrän under sentiden, utan använde en form av byteshandel med standardiserade mått för spannmålssäckar och måttenheten deben (cirka 91 g) för koppar eller silver. Löner betalades ut i spannmål: en vanlig arbetare kunde tjäna fem och en halv säck (cirka 200 kg) säd i månaden och en förman sju och en halv säck (250 kg). Priserna var fasta och desamma över hela landet för att underlätta handel; en skjorta kostade 5 deben koppar, en ko 140. Spannmål kunde bytas mot andra varor till fasta priser. Under 400-talet infördes mynt från andra länder. Till en början var det fråga om standardiserade bitar av ädelmetaller snarare än en riktig valuta, men under följande århundraden började internationella handelsmän förlita sig på myntenheter.
Egypten var ett stratifierat samhälle där social status var en viktig markör. Merparten av befolkningen var jordbrukare, men avkastningen från deras arbete var under direkt kontroll av staten, tempelkulter eller den elit som ägde jorden. Jordbrukarna var också skyldiga att betala en skatt på arbete och att bidra med dagsverken för att underhålla konstbevattningssystem och tjänstgöra som arbetskraft i större byggnadsprojekt. Konstnärer och hantverkare hade högre status än jordbrukare, men var även de under statlig kontroll och arbetade i verkstäder som var knutna till templen och avlönades direkt från statskassan. Skrivare och ämbetsmän utgjorde överklassen, den så kallade ”vita kilt-klassen” eftersom de bar en sorts blekta linnekjortlar för att visa markera sin sociala ställning. Överklassen visade också sin status genom att agera som mecenater för konst och litteratur. Under överklassen i hierarkin var präster, läkare och ingenjörer med specialkunskap inom olika områden. Slaveri förekom i det forntida Egypten, men det är oklart i vilken omfattning.
Forntida egyptier såg på män och kvinnor oavsett klass, med undantag för slavar, som i stort sett lika inför lagen, och även den enklaste bonden ansågs ha rätt att föra fram klagomål inför tjatin för att få juridisk upprättelse. Både män och kvinnor kunde äga och sälja egendom, ingå kontrakt, gifta sig och skilja sig, ärva och driva rättsprocesser. Gifta par kunde äga egendom tillsammans och skydda sig mot eventuell skilsmässa genom äktenskapsförord som reglerade mannens skyldighet att försörja fru och barn om äktenskapet upphörde. I jämförelse med antikens Grekland, Rom och till och med vissa nutida samhällen hade egyptiska kvinnor stor frihet att bestämma över sina liv. Kvinnor som Hatshepsut och Kleopatra VI regerade som faraoner medan andra utövade makt i rollen som översteprästinnor för Amon. Egyptiska kvinnor hade dock sällan inflytande i den statliga byråkratin, spelade en underordnad roll inom tempelkulterna och hade sällan lika hög utbildning som män.
Överhuvud för det egyptiska rättssystemet var officiellt sett farao som var ansvarig för att utfärda lagar, skipa rättvisa och upprätthålla lag och ordning, ett system som fornegyptier kallade Ma'at. Inga lagtexter har bevarats men domstolshandlingar visar att egyptisk lag byggde på en pragmatisk syn på rätt och fel som betonade överenskommelser och konfliktlösning snarare än att strikt efterleva en viss uppsättning regler. Lokala råd som bestod av samhällsäldste, ”kenbet” i Nya riket, ansvarade för att lösa smärre tvister. Allvarligare brott som mord, större transaktioner av mark och gravplundring hänvisades till ett ”storkenbet” som tjatin eller farao översåg. Kärande och svarande förväntades försvara sig själva och svor en ed att de talade sanning. I vissa fall tog staten på sig rollen som både åklagare och domare och kunde tvinga fram bekännelser och namn på medbrottslingar med hjälp av tortyr . Beroende på om anklagelserna var triviala eller allvarliga dokumenterades anklagelsen, vittnesmålen och domen för att kunna användas som vägledning i framtiden.Straffen för smärre brott var böter,  spöstraff, märkning i ansiktet eller bannlysning. Allvarliga brott, som mord eller gravplundring, straffades med avrättning genom halshuggning, dränkning eller att bli spetsad på en påle. Straff kunde ibland även utdömas mot förbrytarens familj. Under Nya riket började orakel få en viktig roll i rättsprocesserna, både vad gäller civila mål och brottmål. Under förhandlingarna tillfrågades en lämplig gud om en handling var rätt eller fel. Guden, som bars upp av präster i form av en avbild, gav sitt svar genom att välja någon av de två alternativen genom att röra sig fram eller tillbaka, eller genom att peka på en av svaren som var skrivet på en bit papyrus eller en ostrakon, en krukskärva med skrift på.
En kombination av olika geografiska egenheter gjorde att den forntida egyptiska kulturen utvecklades och blomstrade inom en rad områden. De årliga översvämningarna av Nilen gjorde jordmånen kring floden och i Nildeltat exceptionellt bördig. Det egyptiska jordbruket kunde därför regelbundet producera ett överskott som gav resurser för att ägna sig åt utveckling av kultur, teknik och konst. Markskötsel var viktigt i det forntida Egypten eftersom skatter betalades efter den mängd mark en person ägde.Jordbruket var helt beroende av Nilens årliga cykel. Egyptierna delade in cykeln i tre säsonger: ”Akhet” (översvämning), ”peret” (sådd) och ”shemu” (skörd). Översvämningarna varade från juni till september och lämnade efter sig ett lager av mineralrikt slam på flodbankerna och var utmärkt för odling. Efter att vattnet drog sig tillbaka sådde man och lät grödorna växa från oktober till februari. Bönderna plöjde och sådde frön i sina fält som man konstbevattnade med hjälp av diken och kanaler. Egypten hade inte mycket nederbörd så man var beroende av Nilen för att bevattna grödorna. Mellan mars och maj skördade bönderna med skära och tröskade med slaga för att skilja agnarna från säden. För att sålla bort agnarna vannades skörden genom att säden kastades upp i luften och vinden fick skilja ur de lättare agnarna. Säden maldes sedan till mjöl, bryggdes till en sorts öl eller lagrades i spannmålsmagasin.
De forntida egyptierna odlade emmervete och korn, samt en rad andra spannmålssorter som användes till att göra bröd och öl, de huvudsakliga livsmedlen. Lin odlades för fibrernas skull och skördades innan plantorna började blomma. Linfibrerna delades på längden och spanns till tråd för att tillverka linnelakan och kläder. Papyrus odlades längs Nilens stränder för att tillverka papper. Grönsaker och frukter odlades i trädgårdar i närheten av bebyggelse och på höglänt mark som vattnades för hand. Bland de vanligaste grönsakerna var lök, vitlök, meloner, squash, baljväxter och sallat. Även druvor odlades för att göra vin.
Egyptierna ansåg att ett balanserat förhållande mellan människor och djur var en viktig del av den kosmiska ordningen. Människor, djur och växter ansågs också vara del av en större helhet. Både vilda djur och tama djur var en viktig källa till andlighet, sällskap och livsmedel för de forntida egyptierna. Nötboskap var de viktigaste tamdjuren; nötkreatur beskattades vid de återkommande skattskrivningarna och storleken på hjordar som ägdes av gods eller tempel var ett mått på deras rikedom. Egyptierna höll sig med tamfåglar som änder och gäss, samt duvor som fångades med nät. Fåglar föddes upp av lantbrukare som ibland använde tvångsmatning med deg för att göda dem. Nilen var rik på fisk, och biodlingar förekom åtminstone från Gamla riket, och var en källa för såväl honung som bivax.Forntida egyptier använde åsnor och oxar som arbetsdjur för att plöja sina fält och för att trampa ner säd i jorden. Slakt av gödda oxar var också en viktig del av offerritualer. Hästar infördes till Egypten av hyksos-folket under den Andra mellanperioden. Kameler användes som tamdjur redan under Nya riket, men som lastdjur inte förrän under sentiden. Det finns också belägg för att egyptierna använde sig av elefanter under en kort period under sentiden, men bruket övergavs snart eftersom det var ont om lämplig betesmark. Hundar, katter och apor var vanliga som sällskapsdjur, och vissa mer exotiska djur som lejon importerades ibland av härskarfamiljen. Den grekiske krönikören och historikern Herodotos beskrev egyptierna som det enda folk som höll sig med djur i bostäderna. Under fördynastisk tid och sentiden var det mycket populärt att tillbe gudarna i deras djurformer, till exempel kattgudinnan Bastet och ibisguden Thot, och både katter och ibisar föddes upp i stor skala som offergåvor.
Egypten har stora fyndigheter av sten som kan användas till byggnader och dekorationer samt koppar, bly, guld och halvädelstenar. Med dessa kunde egyptierna bygga monument, resa statyer, tillverka redskap och smycken. Balsamerare använde salter från Wadi El Natrun för att göra mumier, och det var också en källa för gips för att framställa puts och murbruk. Malmfyndigheter fanns i avlägsna wadier, uttorkade flodbäddar, i den Arabiska öknen och på Sinaihalvön, men krävde att centralmakten organiserade och finansierade exploatering. Det fanns stora guldgruvor i Nubien i söder, och en av de första kända kartorna anger läget för en gruva i regionen. Wadi Hammamat var en rik källa för granit, gråvacka och guld. Flintsten var den första mineralen som samlades in för att tillverka verktyg; handyxor av flinta utgör de tidigaste beläggen för bebyggelse i Nildalen. Småbumlingar av flintastenen knackades noggrant till rätt form för att tillverka skärverktyg och pilspetsar som var hållbara och praktiska, och användes i stor utsträckning även efter att kopparverktyg började tillverkas. De forntida egyptierna var också en av de tidigaste samhällen som använde mineraler som svavel för att tillverka kosmetika.Egyptierna bröt blyglans, en blyrik malm, vid Gebel Rosas som de tillverkade nätsänken, lod och figuriner av. Koppar var den vanligaste metallen för att framställa verktyg och framställdes från malakit som bröts i Sinai. Arbetare vaskade guld från sediment från alluviala avlagringar, eller genom den mer arbetsintensiva metoden att mala och vaska guldhaltigt kvartsit. Järnfyndigheter i södra Egypten utnyttjades också under senperioden. Egypten var rikt på stenfyndigheter som var väl lämpade för att bygga med. Forntida egyptier bröt kalksten längs hela Nildalen, granit vid Aswan, samt basalt och sandsten från wadier i öknen österut. Dekorativa mineraler som porfyr, gråvacka, alabaster och karniol fanns utspridda i den östra öknen och samlades redan innan den första dynastin. Under det ptolemaiska och romerska styret bedrevs gruvdrift efter smaragd vid Wadi Sikai och ametist i Wadi el-Hudi.
De forntida egyptierna bedrev handel med grannfolken för att få tillgång till sällsynta, exotiska varor. Under fördynastisk tid upprättades handelsrelationer med Nubien för att importera guld och rökelse och från gravar från första dynastin finns oljekrukor i palestinsk stil. En egyptisk handelskoloni upprättades strax innan första dynastin i södra Kanaan. Narmer lät tillverka lergods i egyptisk stil i Kanaan som sedan exporterades tillbaka till Egypten.Senast runt andra dynastin handlade egyptierna med Byblos i Libanon som blev en viktig källa för timmer av hög kvalitet. Under femte dynastin importerades guld, aromatisk kåda, elfenben och vilda djur som småapor och babianer från Punt. Handel med Anatolien försåg Egypten med väsentliga mängder tenn och även koppar för att komplettera inhemska resurser. Båda metaller var huvudsakliga ingredienser för att tillverka brons. Egyptierna värderade den blåa stenen lapis lazuli högt och importerades från så långt bort som nutida Afghanistan. Runt Medelhavet bedrev Egypten handel med Grekland och Kreta som tillhandahöll bland annat olivolja. I utbyte mot lyxartiklar och viktiga råvaror exporterade Egypten säd, guld, linne och papyrus samt tillverkade föremål i glas eller sten.
Enligt den grekiske historikern Herodotos var forna egyptierna ett folk med mörk hud och afro hår (Herodotus (2003). Den grekiske filosofen och vetenskapsmannen Aristoteles säger i Physiognomonica att "egyptierna och etiopierna har mycket mörk hudfärg (Physiognomonica (2004).
Huvudartikel: egyptiskaEgyptiska är ett nordligt afro-asiatiskt språk nära besläktat med berberspråken och semitiska språk.  Det är det näst äldsta dokumenterade språket efter sumeriska med skrifter bevarade från cirka 3200 f. Kr. fram till medeltiden och som talat språk ännu längre. Den forntida egyptiskan är indelat i fyra perioder: fornegyptiska, medelegyptiska (klassisk egyptiska), senegyptiska (demotiska) och koptiska. Egyptiska skrifter uppvisar inga dialektala skillnader innan koptiskan, men det fanns troligen regionala skillnader runt Memfis och senare i Thebe långt innan det fanns skriftliga belägg.Fornegyptiska var ett syntetiskt språk för att senare bli analytiskt, det vill säga att det gick från att vara ett språk med betoning på att böja ord till att i högre grad uttrycka grammatik med hjälp av placering av ord i satser. Senegyptiskan utvecklade förled som betecknade bestämd och obestämd form, vilket ersatte äldre grammatiska ändelser. Grundordföljden ändrades från verb-subjekt-objekt till subjekt-verb-objekt. Hieroglyfer, hieratiska och demotiska var skriftspråk som senare ersattes av det koptiska alfabetet. Koptiska används fortfarande som liturgiskt språk i den koptiska ortodoxa kyrkan och det finns även spår av det kvar i egyptisk arabiska.
Fornegyptiska hade 25 konsonanter i likhet med andra afro-asiatiska språk. Den hade tre vokaler som antingen kunde vara långa eller korta, men ökade senare till nio vokaler. Det typiska egyptiska grundordet, precis i semtiska språk eller berberspråk, bestod av en ordrot på tre eller två konsonanter eller halvkonsonanter. Ändelser lades till för att bilda nya ordformer. Verben böjdes i person (han, hon, den, etc). Till exempel så är roten S-Ḏ-M kärnan i ordet "höra".
Adjektiv bildades från substantiv genom en process som egyptologer kallar "nisbation", av nisba, en ändelse i arabisk grammatik som används för att bilda adjektiv. Ordföljden var predikat-subjekt i verb- och adjektivfraser och det omvända i substantiv- och adverbfraser. Subjektet kan flyttas från början av en mening om den är lång och följs av ett resumtiva pronomen, pronomen som pekar tillbaka till en menings subjekt. Verb och substantiv negerades med partikeln n (nn i adverb- och adjektivfraser). Betoning var på sista eller näst sista stavelsen. Egyptiska stavelser kunde vara antingen öppna (konsonant-vokal) eller stängda (konsonant-vokal-konsonant).
Egyptiska hieroglyfer finns belagda från cirka 3000 f. Kr. och består av hundratals olika skrifttecken. En hieroglyf kan stå för ord, ljud eller ett ljudlöst determinativ (en hänvisning till ungefärlig betydelse för ett visst tecken). Hieroglyfer var ett formaliserad skriftspråk som användes på stenmonument och i gravar och kunde vara lika detaljerat som konstverk. I dagligt bruk använde skrivare en kursiv skrift, hieratiska, som var enklare och snabbare att hantera. Formella hieroglyfer skrevs både i kolumner och rader och både från vänster till höger och tvärtom (även det senare var vanligast) medan hieratisk alltid skrevs från höger till vänster, och oftast horisontellt. Ett nytt skriftspråk, demotiska blev eventuellt den vanligaste formen av skrift. På den kända Rosettastenen är det just demotiska tillsammans med formella hieroglyfer och grekiska som använts.Runt första århundradet e.Kr. började det koptiska alfabetet användas vid sidan om demotiska. Det är en anpassad variant av det grekiska alfabetet med tillägg av några demotiska tecken. Formella hieroglyfer användes i ceremoniella syften fram till 300-talet e.Kr., men de kunde bara läsas av en handfull utbildade präster. Kunskapen om hieroglyfer försvann gradvis i och med att den äldre religionen övergavs. Försök att förstå hieroglyfer finns dokumenterat från både de bysantinska och islamiska perioderna i Egyptens historia, men det var först 1822 efter upptäckten av Rosettastenen och åratal av forskning av Thomas Young och Jean-François Champollion som de blev nästan helt dechiffrerade.
Skrift uppstod i Egypten i samband med utvecklingen av monarkin som en markering av faraos styre och på föremål i kungliga gravar. Det var främst en syssla för skrivare som verkade vid Per Ankh, "livets hus", som bestod av tjänsterum, bibliotek, laboratorier och observatorier. Några av de mest kända verken inom egyptisk litteratur, bland annat pyramidtexterna och kisttexterna, skrevs på klassisk egyptiska, det dominerande språket inom litteraturen fram till cirka 1300 f. Kr. Senare former av egyptiska talades från Nya riket och framåt och användes i administrativa handlingar, kärleksdikter och berättelser från Ramses-faraonernas tid, liksom i demotiska och coptiska texter. Under denna period utvecklades biografiska texter avsedda för gravar, bland annat i dem som tillhörde Harkhuf och Weni. Under den här tiden utvecklades genren sebayt ("anvisningar") och var avsedda att vidarebefordra lärdomar och råd från kända aristokrater. Ett välkänt exempel är Ipuwer-papyrusen, ett diktverk som beskriver en klagan över naturkatastrofer och samhällsomvälvningar.
En av de klassiska egyptiska berättelserna inom egyptisk litteratur är Sinuhes berättelse, skriven på medelegyptiska. Samtida med Sinuhe är Westcar-papyrusen, en samling berättelser som framfördes för Cheops av hans söner och återger under uträttade av präster. Mot slutet av Nya riket användes vardagsspråket oftare i skrift och användes för att skriva omtyckta verk som Wenamuns resor och Anis lära. Wenamuns resor handlar om en adelsman som blir rånad på väg till Libanon för att köpa cederträ och om hans kamp för att komma tillbaka till Egypten. Från cirka 700 f. Kr. skrevs berättelser och facktexter som Ankhsheshonqs lära samt personliga handlingar och affärsdokument med demotisk skrift. Många av berättelserna som skrevs på demotiska under det grekiska styret utspelades under historiska perioder då Egypten var självständigt och styrdes av mäktiga faraoner som Ramses II.
De flesta människorna i det forntida Egypten var jordbrukare som var bundna till den mark som livnärde dem. I deras hem bodde bara nära släktingar och husen var byggda i lertegel så att de höll sig svala i dagshettan. Varje hem hade ett kök med en eldstad med öppet tak för att leda ut rök. I köket fanns också en kvarnsten som användes för att mala säd till mjöl och en mindre ugn att baka bröd i. Väggarna var vitmålade och var ibland täckta med väggbonader av färgat lin. Golven täcktes med vassmattor och de typiska vardagsmöblerna bestod av träpallar, upphöjda sängar och bord.De forntida egyptierna ansåg att det var viktigt med renlighet och att vårda sitt utseende. De flesta badade i Nilen och använde en mjuk tvål gjord på djurfett och krita. Män kunde raka sig över hela kroppen och parfymer och väldoftande salvor användes för att göra huden mjuk och väldoftande. Kläder tillverkades av enkla linnestycken som blektes vita, och både män och kvinnor inom överklassen bar peruker, smycken och använde kosmetika. Barn bar inga kläder innan de blev 12 år, den ålder då pojkar omskars och rakade sina huvuden. Mödrar ansvarade för att ta hand om barnen och mannen för att förse familjen med inkomst.
Musik och dans var omtyckta nöjen för de som hade råd. Bland de tidigaste instrumenten fanns flöjter och harpor och senare blev trumpeter, en form av oboer och pipor blev senare populära. Under Nya riket spelade egyptierna musik med klockor, cymbaler, tamburiner, trummor och även lutor och lyror som importerades från Asien. Ett instrument som var särskilt viktigt under religiösa ceremonier var sistrum, ett skallerliknande instrument.
Det fanns även sällskapsspel i det forntida Egypten. Senet, ett brädspel där spelpjäserna flyttades enligt slumpen var mycket populärt under de tidiga perioderna. Ett annat var mehen som spelades på en rund skiva med ett spiralmönster. Barn som ägnade sig åt jonglering och bollspel och brottning finns avbildade vid en grav vid Beni Hasan uppförd mellan 2000- och 1600-talen f. Kr. Bland rika egyptier var jakt och båtfiske också populärt.
Den arkeologiska utgrävningen av arbetarbyn Deir el-Medineh ledde till en av de mest utförliga dokumentationerna av forntida socialt liv som omfattade nästan 400 år av socialhistoria. Det finns ingen annan utgrävningsplats där samhällsorganisation, samlevnad, arbete och vardagsliv har studerats så detaljerat.
Egyptisk kosthållning var mycket stabil över tiden. Även modern egyptisk mat har många tydliga likheter med det som åts av forntida egyptier. Baslivsmedlen bestod av bröd och öl som kompletterades med grönsaker som lök och vitlök och frukter som dadlar och fikon. Vin och kött konsumerades av de flesta vid högtider, men var vanligt som vardagsmat inom överklassen. Fisk, kött och fågel kunde konserveras genom att saltas eller torkas och tillagades i grytor eller genom att grillas.
Det forntida Egyptens arkitektur omfattar några av världens mest kända byggnadsverk: pyramiderna i Giza och tempelkomplexet i Karnak. Byggnadsprojekt organiserades och finansierades av staten för religiösa syften och som minnesmärken, och samtidigt för att projicera faraos absoluta makt. Forntida egyptier hade skickliga byggare och ingenjörer. Med enkla men effektiva verktyg och mätinstrument kunde de bygga stora stenkonstruktioner med hög precision.Både elitens och vanliga människors bostadshus byggdes i förgängliga material som lera, tegel och trä, och förstördes med tiden. Ett fåtal av elitens palats har bevarats i bland annat Malkata och Amarna, och har rikt smyckade väggar och golv med bilder på människor, fåglar, dammar, gudar och geometriska former. Viktiga officiella byggnader som tempel och gravar var avsedda att stå för alltid och byggdes i sten istället för med tegel. I en av världens första större stenbyggnader, Djosers gravkomplex, bärs dekorationer i form av papyrus och lotus av ett överstycke av sten som vilar på massiva kolonner.
De tidigaste bevarade egyptiska templen, bland annat i Giza, består av enkla salar med tak av tjocka stenplattor, uppburna av pelare. Under Nya riket tillkom även pyloner, öppna innergårdar och en hypostyler framför tempelhelgedomarna, en stil som var standard tills den grekisk-romerska perioden. Den tidigaste och mest använda gravkonstruktionen under Gamla riket var mastaban, en rektangulär byggnad i lertegel eller sten med platt tak, uppförd ovanpå en underjordisk gravkammare. Djosers trappyramid är i praktiken en rad mastabor i sten staplade ovanpå varandra. Pyramider byggdes under Gamla riket och Mellanriket som kungagravar, men senare faraoner valde istället att låta bygga sina sista viloplatser i mer undanskymda underjordiska gravkammare. Ett undantag till detta var 25:e dynastins faraoner som alla lät uppföra pyramider som gravmonument.
Tron på gudar och efterlivet var en central del av den forntida egyptiska civilisationen från dess uppkomst och faraonerna härskade med gudomlig rätt. De egyptiska gudarna ansågs ha övernaturliga krafter som frammanades för hjälp eller beskydd. Egyptierna ansåg att gudarna inte alltid var välvilliga och att de behövde blidkas med offergåvor och böner. Den stora uppsättningen av gudar förändrades ständigt genom att nya gudar tillkom och fick en högre status, men samtidigt gjorde prästerskapet inga försök att sammanställa och organisera de mångskiftande och ibland motsägelsefulla myterna till ett sammanhängande religiöst system. De olika föreställningarna om gudomlighet ansågs inte motstridiga utan snarare som olika lager i en mångbottnad verklighet.
Gudarna tillbads inom kulter vid tempel som sköttes av präster som var i faraos tjänst. Mittpunkten för templen var en helgedom med en kultstaty. Templen var inte avsedda för offentligheten eller en viss församling, utan det var bara under särskilda högtider som helgedomen och dess gudastaty visades upp för att tillbedjas av allmänheten. Vanligtvis var gudarnas särskilda tempelområde avskilt från världen utanför och bara tillgängligt för templets ämbetsmän och präster. Vanliga egyptier kunde tillbe statyer i sina egna hem och bar amuletter som skyddade dem mot onda, kaotiska krafter. Efter Nya riket tonades faraos roll som mellanhand mellan människor och andevärlden ned och religiösa vanor betonade individuell gudadyrkan. Det ledde till att prästerskapet utvecklade ett system med orakel som förmedlade gudarnas önskan direkt till vanliga människor.Egyptierna trodde att alla människor bestod av fysiska och andliga delar eller aspekter. Utöver den fysiska kroppen hade varje individ en šwt, (skugga) och en ba (personlighet eller själ) en ka (livskraft) samt ett namn. Hjärtat, inte hjärnan, ansågs vara källan till både tankar och känslor. Efter döden släpptes en människas andliga aspekter fria och kunde röra sig fritt, men de behövde en permanent fysisk boning, till exempel en staty. Den dödes slutgiltiga mål var att återförenas med sin ka och ba och bli en av de ”välsignade döda” som levde vidare som akh, eller ”verksam”. För att detta skulle vara bli möjligt var den döde tvungen att bedömas som värdig vid en rättegång/prövning där hjärtat vägdes mot sanningens fjäder. Om den döde ansågs värdig kunde den fortsätta sin existens på jorden i andlig form.
Forntida egyptisk konst skapades för ha specifika funktioner. I över 3500 år följde egyptiska konstnärer och hantverkare den konstnärliga stil och den ikonografi som utvecklades under Gamla riket enligt strikta principer som var motståndskraftiga mot utländskt inflytande och inre omvälvningar. Stilen bestod av enkla linjer och former med färgfält som kombinerades med figurer utan några uttryck för rumsligt djup. De enkla dragen skapade en känsla av ordning och balans inom kompositionen. Bilder och inskriptioner vävdes tätt samman på väggar i gravar och tempel, sarkofager, stelar och statyer. Narmerpaletten är ett exempel där figurer kan läsas som både hieroglyfer och illustrationer. Tack vare de strikta reglerna för stilisering och symbolik var egyptisk konst ett effektivt verktyg för att förmedla politiska och religiösa budskap.Statyer och reliefer höggs i sten, men även träsnideri förekom, eftersom det var billigare och lättare att bearbeta. Färg utvanns från mineraler som järnoxid (röd och gul ockra), kopparmalm (blått och grönt), sot och träkol (svart) och kalksten (vitt). Gummi arabicum användes som bindemedel och färgämnena pressades till kakor som fuktades med vatten innan de användes.Faraoner lät avbilda segrar i krig, kungliga dekret och religiösa scener i form av reliefer. Vanliga egyptier kunde ofta beställa olika former av gravkonst, som ushabti-statyetter och så kallade dödböcker som ansågs skydda människor i efterlivet. Under Mellersta riket blev det vanligt med modeller av vardagsliv tillverkade i trä eller lera som gravgods. Modellerna utgjorde scener som avbildade det tänkta livet efter döden och föreställde arbetare, hus, båtar och till och med soldater i skalenliga modeller.Trots att forntida egyptisk konst var mycket homogen förekom stilar under vissa perioder och på vissa platser som speglade förändringar i kultur eller politik. Efter invasionen av hyksos under Andra mellantiden målades fresker i minoisk stil i Avaris. En av de mest slående exempel på hur konstformer påverkades av politiska förändringar kommer från amarnaperioden under andra hälften av 18:e dynastin som följde på farao Akhenaten radikala dekret om monoteistiska religiösa påbud. Den stil som uppstod under amarnaperioden upphörde dock snabbt efter Akhenatens död och ersattes med traditionella konstformer.
De forntida egyptierna hade ett komplext system för gravskick som ansågs nödvändiga för att säkra odödlighet efter döden. Enligt dessa sedvänjor skulle kroppen bevaras genom mumifiering, särskilda begravningsceremonier och förse den dödes grav med föremål som kunde användas i efterlivet. Innan Gamla riket lades lik i ökengravar där de bevarades naturligt genom uttorkning. Det torra ökenklimatet gjorde det lätt att bevara döda kroppar, även för de som inte hade råd med elitens avancerade ritualer och balsamering. Rika egyptier började begrava sina döda i gravkammare i sten och tillämpa mumifiering på konstgjord väg. De inre organen togs ut, kroppen lindades i linne och lades i rektangulära stensarkofager eller träkistor. Någon gång under fjärde dynastin började även vissa organ förvaras i särskilda kärl, kanoper.
Under Nya riket hade mumifieringstekniken fulländats. Den bästa metoden tog 70 dagar och innebar att de inre organen togs ut, hjärnan tömdes ut genom näsan och kroppen torkades med salter. Kroppen lindades sedan i linne tillsammans med skyddande amuletter mellan linnelagren och lades i en utsmyckad kista som var formad efter kroppskonturerna. Mumier under Sentiden lades ibland även i målade mumiefodral gjorda av en sorts papp. Bruket med balsamering avtog under det ptolemaiska och romerska styret, och större vikt lades vid mumiens yttre, som utsmyckades.Rika egyptier begravdes med betydande mängder lyxföremål än vanliga egyptier, men oavsett social status fick alla som begravdes med sig föremål i graven. Från Nya riket och framåt började dödböcker ingå i gravgodset tillsammans med ushabti, figurer och statyer som föreställde människor i arbete som ansågs kunna tjäna de döda i efterlivet. I samband med begravningar genomfördes ritualer som återuppväckte den döde genom magi. Efter begravningen förväntades efterlevande släktingar att komma med mat till graven och tillägna böner till den döde.
De medicinska problem som drabbade de forntida egyptierna orsakades av den miljö de levde i. Att leva och arbeta vid Nilen ledde till risk att drabbas av malaria eller parasitsjukdomen snäckfeber som ledde till skador på lever och tarmar. Farliga djur som krokodiler och flodhästar var också ett hot. Det livslånga slitet i jordbruket ledde till förslitningar på rygg och leder och arbetsolyckor vid byggprojekt kunde leda till allvarliga skador. Grus och sand som blandades med det stenmalda mjölet ledde till kraftigt nedslitna tänder (även om karies var sällsynt).Elitens mat innehöll mycket sockerarter, något som ledde till parodontit, tandlossning. Trots de vackra kropparna som avbildades i gravar var många inom överklassen märkta av ett ohälsosamt liv i överflöd. Den förväntade medellivslängden för vuxna var runt 35 för män och 30 för kvinnor, och bara ungefär en tredjedel av befolkningen nådde inte ens vuxen ålder utan dog som barn.Egyptiska läkare var kända för sin skicklighet runtom i forntida Mellanöstern. Vissa av de, bland annat universalgeniet Imhotep, förblev kända namn även långt efter sin död. Den grekiske historikern Herodotos skrev att det fanns en hög grad av specialisering bland egyptiska läkare; vissa fokuserade på huvudåkommor eller magproblem, medan andra var ögon- eller tandläkare. Att utbilda sig till läkare skedde vid ett Per Ankh, "livets hus". Det mesta kända av dessa lärosäten fanns i Per-Bastet under Nya riket i Abydos och Sais under Sentiden. Medicinska papyrusar har dokumenterat empiriskt grundad kunskap om anatomi, olika typer av skador samt praktiska behandlingar av åkommor.Sår behandlades genom att de förbands med rått kött, vitt linne, suturer, nät, vaddering och svabbar blötta i honung för att motverka infektion, och opium användes för att lindra smärta. Lök och vitlök användes för att främja god hälsa och ansågs lindra symtom på astma. Egyptiska kirurger kunde sy igen sår, fixera brutna ben och amputera sjuka lemmar, men hade också kunskap om att vissa skador kunde vara så allvarliga att de bara kunde göra det bästa för att minska en patients lidande innan döden.
Redan innan Gamla riket hade egyptierna utvecklat ett glasartat material som kallas egyptisk fajans som betraktades som en sorts konstgjord halvädelsten. Fajans är egentligen en sorts stengods som består av kiseldioxid, små mängder kalk och soda samt ett färgämne, oftast koppar. Den egyptiska fajansen användes för att tillverka pärlor, kakel, figuriner och mindre bruksföremål. Det finns flera sätt att framställa fajans, men tillverkningen gick oftast till så att malda ingredienser applicerades som en pasta över en lergodskärna, som sedan brändes i ugn. En liknande teknik användes för att framställa ett färgpigment som kallas egyptisk blå som framställs genom sintring, en form av sammansmältning av kiseldioxid, koppar, kalk samt en bas, till exempel natron.De forntida egyptierna tillverkade en rad olika glasföremål av hög kvalitet, men det är inte känt om de uppfann tillverkningsprocesserna självständigt eller med hjälp från andra kulturer. Det är också oklart om de framställde råglas själva eller importerade det. Det står dock klart att de hade hög teknisk skicklighet vad gäller att framställa glasföremål och tillsatte på egen hand spårämnen för att få fram en stor variation av färgnyanser, bland annat gult, rött, grönt, blått, lila och vitt, och de kunde göra glaset antingen genomskinligt eller opakt.
Redan under tidig dynastisk tid, cirka 3000 f. Kr., hade egyptierna utvecklat skrovkonstruktioner som bestod av träplankor. En samling på 14 båtar som grävdes fram vid [Abydos år 2000 anses vara de äldsta skeppskonstruktioner som någonsin hittats. Skroven bestod av träplankor som fogats samman med vävda rep och med papyrus eller gräs för att täta skarvarna mellan brädorna. De flesta var troligen tillägnade farao Khasekhemwy (död 2686), men en av båtarna tidsbestämdes till 3000 f. Kr. och tros ha tillhört en tidigare farao, möjligtvis Hor-Aha, den första dynastins andra farao.Egyptierna hade tidigast 2500 f. Kr. börjat även använda dymlingar, träpluggar, för att foga samman brädor till skrov och tätade med beck för att vattentäta skeppsskrov. Det nästan 44 m långa "Khufuskeppet" som hittades bredvid Cheopspyramiden i Giza, är ett välbevarat och så gott som fullständigt exemplar av ett fartyg från fjärde dynastin, cirka 2613-2494 f. Kr. Det anses ha tjänat en symbolisk funktion som ett ”solskepp”, ett fartyg som förde solen fram över himlavalvet. Egyptierna behärskade även tidigt tappkonstruktion för sammanfogande av brädor. Trots att forntida egyptier kunde konstruera stora fartyg för att segla på Nilen så behärskade de inte sjöfärd på öppet hav, och ägnade sig inte åt längre upptäcktsfärder eller handelsresor i Medelhavet eller utanför Röda havet.
De första dokumenterade matematiska beräkningarna kommer från den fördynastiska naqadaperioden och innehåller ett fullt utvecklat talsystem. Hur viktigt matematik var för en bildad egyptier antyds i ett fiktivt brev från Nya riket, där författaren föreslår en kunskapstävling mellan sig själv och en annan skrivare gällande vardagsmatematik som att beräkna landområden, arbetsåtgång och spannmål. Matematiska papyrustexter har avslöjat att forntida egyptier behärskade de fyra grundläggande räknesätten (addition, subtraktion, multiplikation och division) och använde sig av bråk. De kunde bestämma volymen för både lådor och pyramider, och beräknade ytan för rektanglar, trianglar och cirklar. De hade förståelse för grundläggande begrepp inom algebra och geometri och kunde lösa enklare ekvationssystem.Den matematiska notationen var decimal med enskilda hieroglyfer för varje potens från tio upp till en miljon. Hieroglyferna kunde upprepas så många gånger som det behövdes för att få ihop ett visst tal. För att skriva talen 80 eller 800 skrevs symbolen för 10 respektive 100 åtta gånger. Eftersom egyptiernas metod för beräkningar inte kunde hantera de flesta bråk med en täljare högre än 1 var de tvungna att skriva dessa som summan av flera olika bråktal. Till exempel skrevs 2/5 som summan av 1/3 och 1/15. För att hantera de olika kombinationerna fanns särskilda tabeller. Vissa vanliga bråktal skrevs med särskilda hieroglyfer, bland annat 2/3.Matematiker i det forntida Egypten förstod de underliggande principerna i Pythagoras sats, och visste till exempel att en triangel hade en rät vinkel mittemot hypotenusan när dess sidor hade ett förhållande av 3:4:5. De kunde uppskatta arean för en cirkel genom att subtrahera 1/9 från dess diameter och upphöja differensen i två:
Area ≈ [(8⁄9)D]2 = (256⁄81)r 2 ≈ 3.16r 2,Resultatet blev en rimlig uppskattning av: π r 2.Gyllene snittet verkar finnas närvarande i många egyptiska byggnadsverk, bland annat pyramiderna, men det är möjligt att det var ett oförutsett resultat av bruket att mäta upp avstånd med repknutar i kombination med känsla för harmoniska proportioner.
Det forntida Egyptens militär bidrog till att försvara landet och projicera faraonernas makt runtom i regionen. Armén försvarade gruvdriften i Sinai under Gamla riket och stred i de inbördeskrig som rasade under första och andra mellanperioderna. Krigsmakten byggde och underhöll fästningar längs viktiga handelsvägar, bland annat vid staden Buhen på handelsrutten till Nubien. Fästningar byggdes också som militärbaser, bland annat vid Sile, som fungerade som utgångspunkt för expeditioner till Levanten. Under Nya riket upprätthöll faraoner stående arméer för att kunna invadera och erövra riket Kush och delar av Levanten.De vanligaste vapnen var pilbåge, spjut och sköldar med rundad överkant som bestod av läder som spänts över en trästomme. Under Nya riket började egyptierna använda stridsvagnar som de invaderande hyksos fört med sig. Vapen och skydd utvecklades också i och med att brons blev tillgängligt: sköldar tillverkas senare helt i trä med en buckla i brons, spjuten fick bronsspetsar och en sorts krokformade svärd, khopesh, infördes efter asiatiskt modell. Faraoner framställdes oftast i bild och text som militära ledare, och det är troligt att åtminstone några faraoner, som Seqenenre Tao II och hans söner, också gjorde det. Det är dock oklart om de faktiskt deltog i strid. Soldater rekryterades från allmänheten, men från och med Nya riket blev det vanligt att legosoldater från Nubien, Kush och Libyen anlitades för de egyptiska fälttågen.
Det forntida Egyptens kultur och monument skapade ett varaktigt kulturellt arv. Redan under antiken blev kulten tillägnad gudinnan Isis populär i romerska riket; obelisker tillägnades henne och andra reliker forslades till Rom av hemvändande arméer. Romarna importerade även byggnadsmaterial från Egypten så att de kunde uppföra monument och byggnadsverk i egyptisk stil. Antika historiker som Herodotos, Strabo och Diodorus Siculus studerade redan i ett tidigt skede egyptisk historia och beskrev den i sina verk. Därmed förmedlade de också en bild till de senare romarna om Egypten som ett mystiskt och gåtfullt land.Efter kristendomens och islams etablering i Egypten försvann den äldre religionen gradvis, men landets historia fortsatte att väcka intresse genom verk av arabiska krönikörer som Dhul-Nun al-Misri (796-859) och al-Maqrizi (1364-1442). På 1600- och 1700-talet tog europeiska resenärer med sig antikviteter hem från Egypten och publicerade reseskildringar om sina upplevelser där. Det ledde till en våg av så kallad egyptomani över hela Europa. Det nyväckta intresset ledde till att samlare reste till Egypten och stal, köpte eller fick värdefulla antikviteter som gåvor.Den europeiska koloniseringen av Egypten på 1800-talet raserade mycket av landets historiska arv, men hade också vissa positiva resultat. I samband med Napoleons fälttåg 1798–1801 förde han med sig 150 vetenskapsmän och konstnärer som studerade och dokumenterade den egyptiska naturhistorien, vilket senare publicerades i serien Description de l'Égypte om sammanlagt 50 volymer. Expeditionen blev den första moderna vetenskapliga studien av Egypten och lade grunden för egyptologin som akademiskt ämne.Under 1900-talet blev både Egyptens regering och arkeologer eniga om att framtida arkeologiska utgrävningar skulle ske med respekt för landets kulturarv. Supreme Council of Antiquities ("högsta rådet för antikviteter") övervakar och ska godkänna alla utgrävningar i Egypten, vilket idag sker i vetenskapligt syfte snarare än för att jaga skatter. Rådet fungerar också som övervakande organ för museum och restaurering av monument med syfte att bevara Egyptens historiska arv.
Den här artikeln är helt eller delvis baserad på material från engelskspråkiga Wikipedia, Ancient Egypt, 16 juni 2013.
Aldred, Cyril (1988). Akhenaten, King of Egypt. London, England: Thames and Hudson. ISBN 0-500-05048-1 
Allen, James P. (2000). Middle Egyptian: An Introduction to the Language and Culture of Hieroglyphs. Cambridge, UK: Cambridge University Press. ISBN 0-521-77483-7 
Badawy, Alexander (1968). A History of Egyptian Architecture. Vol III. Berkeley, California: University of California Press. ISBN 0-520-00057-9 
Billard, Jules B. (1978). Ancient Egypt: Discovering its Splendors. Washington D.C.: National Geographic Society 
Cerny, J (1975). Egypt from the Death of Ramesses III to the End of the Twenty-First Dynasty' in The Middle East and the Aegean Region c.1380–1000 BC. Cambridge, UK: Cambridge University Press. ISBN 0-521-08691-4 
Clarke, Somers; Engelbach, R. (1990). Ancient Egyptian Construction and Architecture. New York, New York: Dover Publications, Unabridged Dover reprint of Ancient Egyptian Masonry: The Building Craft originally published by Oxford University Press/Humphrey Milford, London, (1930). ISBN 0-486-26485-8 
Clayton, Peter A. (1994). Chronicle of the Pharaohs. London, England: Thames and Hudson. ISBN 0-500-05074-0 
Cline, Eric H.; O'Connor, David Kevin (2001). Amenhotep III: Perspectives on His Reign. Ann Arbor, Michigan: University of Michigan Press. sid. 273. ISBN 0-472-08833-5 
Dodson, Aidan (1991). Egyptian Rock Cut Tombs. Buckinghamshire, UK: Shire Publications Ltd. ISBN 0-7478-0128-2 
Dodson, Aidan; Hilton, Dyan (2004). The Complete Royal Families of Ancient Egypt. London, England: Thames & Hudson. ISBN 0-500-05128-3 
El-Daly, Okasha (2005). Egyptology: The Missing Millennium. London, England: UCL Press. ISBN 1-84472-062-4 
Emberling, Geoff (2011). Nubia: Ancient Kingdoms of Africa. New York: Institute for the Study of the Ancient World. ISBN 978-0-615-48102-9 
Filer, Joyce (1996). Disease. Austin, Texas: University of Texas Press. ISBN 0-292-72498-5 
Gardiner, Sir Alan (1957). Egyptian Grammar: Being an Introduction to the Study of Hieroglyphs. Oxford, England: Griffith Institute. ISBN 0-900416-35-1 
Hayes, W.C. (oktober 1964). ”Most Ancient Egypt: Chapter III. The Neolithic and Chalcolithic Communities of Northern Egypt”. Journal of Near Eastern Studies (JNES) 23:  sid. 217–272. 
Imhausen, Annette; Robson, Eleanor; Dauben, Joseph W.; Plofker, Kim; Berggren, J. Lennart; Katz, Victor J. (2007). The Mathematics of Egypt, Mesopotamia, China, India, and Islam: A Sourcebook. Princeton: Princeton University Press. ISBN 0-691-11485-4 
James, T.G.H. (2005). The British Museum Concise Introduction to Ancient Egypt. Ann Arbor, Michigan: University of Michigan Press. ISBN 0-472-03137-6 
Kemp, Barry (1991). Ancient Egypt: Anatomy of a Civilization. London, England: Routledge. ISBN 0-415-06346-9 
Lichtheim, Miriam (1975). Ancient Egyptian Literature, vol 1. London, England: University of California Press. ISBN 0-520-02899-6 
Lichtheim, Miriam (1980). Ancient Egyptian Literature, A Book of Readings. Vol III: The Late Period. Berkeley, California: University of California Press 
Loprieno, Antonio (1995a). Ancient Egyptian: A linguistic introduction. Cambridge, UK: Cambridge University Press. ISBN 0-521-44849-2 
Loprieno, Antonio (1995b). Sasson, J. M.. red. Civilizations of the Ancient Near East. "4". New York, New York: Charles Scribner. sid. 2137–2150. ISBN 1-56563-607-4 
Loprieno, Antonio (2004). Woodward, Roger D.. red. The Cambridge Encyclopedia of the World's Ancient Languages. Cambridge, UK: Cambridge University Press. sid. 160–192. ISBN 0-521-56256-2 
Lucas, Alfred (1962). Ancient Egyptian Materials and Industries, 4th Ed. London, England: Edward Arnold Publishers. ISBN 1-85417-046-5 
Mallory-Greenough, Leanne M. (2002). ”The Geographical, Spatial, and Temporal Distribution of Predynastic and First Dynasty Basalt Vessels”. The Journal of Egyptian Archaeology (London, England: Egypt Exploration Society) 88:  sid. 67–93. doi:10.2307/3822337. 
Manuelian, Peter Der (1998). Egypt: The World of the Pharaohs. Bonner Straße, Cologne Germany: Könemann Verlagsgesellschaft mbH. ISBN 3-89508-913-3 
McDowell, A.G. (1999). Village life in ancient Egypt: laundry lists and love songs. Oxford, England: Oxford University Press. ISBN 0-19-814998-0 
Meskell, Lynn (2004). Object Worlds in Ancient Egypt: Material Biographies Past and Present (Materializing Culture). Oxford, England: Berg Publishers. ISBN 1-85973-867-2 
Midant-Reynes, Béatrix (2000). The Prehistory of Egypt: From the First Egyptians to the First Pharaohs. Oxford, England: Blackwell Publishers. ISBN 0-631-21787-8 
Mokhtar, G. (1990). General History of Africa. California, USA: University of California Press. sid. 161–163. ISBN 0-520-06697-9 
Nicholson, Paul T. (2000). Ancient Egyptian Materials and Technology. Cambridge, UK: Cambridge University Press. ISBN 0-521-45257-0 
Oakes, Lorna (2003). Ancient Egypt: An Illustrated Reference to the Myths, Religions, Pyramids and Temples of the Land of the Pharaohs. New York, New York: Barnes & Noble. ISBN 0-7607-4943-4 
Robins, Gay (1997). The Art of Ancient Egypt. London: British Museum Press for the Trustees of the British Museum. Libris 5498921. ISBN 0-7141-0988-6 
Robins, Gay (2000). The Art of Ancient Egypt. Cambridge, Massachusetts: Harvard University Press. ISBN 0-674-00376-4 
Ryholt, Kim (1997). The Political Situation in Egypt During the Second Intermediate Period. Copenhagen, Denmark: Museum Tusculanum. ISBN 87-7289-421-0 
Scheel, Bernd (1989). Egyptian Metalworking and Tools. Haverfordwest, Great Britain: Shire Publications Ltd. ISBN 0-7478-0001-4 
Shaw, Ian (2003). The Oxford History of Ancient Egypt. Oxford, England: Oxford University Press. ISBN 0-19-280458-8 
Siliotti, Alberto (1998). The Discovery of Ancient Egypt. Edison, New Jersey: Book Sales, Inc. ISBN 0-7858-1360-8 
Strouhal, Eugen (1989). Life in Ancient Egypt. Norman, Oklahoma: University of Oklahoma Press. ISBN 0-8061-2475-X 
Tyldesley, Joyce A. (2001). Ramesses: Egypt's greatest pharaoh. Harmondsworth, England: Penguin. sid. 76–77. ISBN 0-14-028097-9 
Vittman, G. (1991). ”Zum koptischen Sprachgut im Ägyptisch-Arabisch”. Wiener Zeitschrift für die Kunde des Morgenlandes (Vienna, Austria: Institut für Orientalistik, Vienna University) 81:  sid. 197–227. 
Walbank, Frank William (1984). The Cambridge ancient history. Cambridge, UK: Cambridge University Press. ISBN 0-521-23445-X 
Wasserman, James; Faulkner, Raymond Oliver; Goelet, Ogden; von Dassow, Eva (1994). The Egyptian Book of the dead, the Book of going forth by day: being the Papyrus of Ani. San Francisco, California: Chronicle Books. ISBN 0-8118-0767-3 
Wilkinson, R.H. (2000). The Complete Temples of Ancient Egypt. London, England: Thames and Hudson. ISBN 0-500-05100-3
Baines, John och Málek, Jaromir (1984). Atlas of Ancient Egypt. Oxford: Equinox. ISBN 9780714819587 
Björkman, Gun (1981). De gamla egyptierna. Stockholm: Natur och kultur. ISBN 91-27-00376-0 
Säve-Söderbergh, Torgny (1968). Egyptisk egenart. Stockholm: Wahlström och Widstrand. ISBN 91-506-0477-5
