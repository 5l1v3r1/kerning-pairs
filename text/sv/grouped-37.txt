
Revolutionen i Zanzibar ägde rum år 1964. Genom väpnat angrepp störtade afrikanska revolutionärer sultanen av Zanzibar, samt sultanens regering som till stor del bestod av araber. Araberna hade behållit makten sedan självständigheten från Storbritannien 1963. De parlamentariska valen som hölls fick den arabiska minoriteten att behålla styret. Araberna hade haft makten under hela den period som Zanzibar varit ett avhängigt territorium till Oman. Trots att partiet Afro-Shirazi Party (ASP) vann med 54 procent av rösterna i valet 1963, blev man kraftigt underrepresenterad i parlamentet, vilket ledde till frustration. Partiet allierade sig då med Ummapartiet som bestod av arabiska socialister och tidigt på morgonen den 12 januari 1964 mobiliserade ASP-medlemmen John Okello mellan 600 och 800 revolutionärer på huvudön Unguja. Efter att ha besegrat landets polisstyrkor, och lagt beslag på deras vapen, fortsatte rebellerna till Zanzibars stenstad där de störtade sultanen och dennes regering. Upprorets efterdyningar krävde ett stort antal liv, framför allt arabiska och sydasiatiska. Dödsantalet är mycket omstritt och olika beräkningar spänner från några hundratal till uppåt 20 000. ASP-ledaren Abeid Karume blev landets nya president och statsöverhuvud, och Umma-partiet fick den makthavande positionen.
Den nya regeringens uppenbara kommunistanknytningar oroade Västvärlden, och eftersom Zanzibar låg inom Storbritanniens intressesfär planerade den brittiska regeringen att ingripa. Det fruktade kommunistiska övertagandet inträffade dock aldrig och brittiska och amerikanska medborgare kunde med framgång evakueras, varför Storbritanniens planer aldrig sattes i verket. Under tiden knöt de kommunistiska makterna i Kina, Östtyskland och Sovjetunionen kontakter med den nya regeringen genom att erkänna landet och sända dit rådgivare. Karume förhandlade fram en sammanslagning av Zanzibar med Tanganyika, vilket resulterade i det nya landet Tanzania; en handling som av samtida medier ansågs vara ett försök att förebygga kommunismens spridning på Zanzibar. Revolutionen avslutade 200 års arabisk dominans på ön, vilket varje år firas med fester och en helgdag.
Zanzibar är en grupp öar i Indiska oceanen, utanför Tanganyikas kust. Idag är ögruppen en del av Tanzania. Gruppen består av huvudön Unguja, vanligtvis bara kallad Zanzibar, ön Pemba, samt ett antal omgivande småöar. Området styrdes av araber från 1698, som ett avhängigt territorium till Oman, tills det blev självständigt år 1858 som ett eget sultanat. År 1890, under Sayyid Ali ibn Saids styre, blev Zanzibar ett brittiskt protektorat, och även om det aldrig föll under direkt styre ansågs det vara en del av det brittiska imperiet.År 1964 var landet en konstitutionell monarki som styrdes av sultanen Jamshid bin Abdullah. Vid den tiden hade Zanzibar runt 230 000 afrikanska invånare. En del av dessa menade att de var perser, så kallade shirazi. Befolkningen innefattade även ett par större minoriteter bestående av 50 000 araber och 20 000 sydasiater. Minoriteterna var ofta handelsmän. De olika etniska grupperna blandades och deras särdrag blev diffusa. Vissa historiker anser att den etniska mångfalden bland sultanens familj var en viktig orsak till hans stöd. Öns arabiska invånare var de större jordägarna på ön och var i allmänhet mer välmående än afrikanerna. De större politiska partierna var i huvudsak organiserade efter etnicitet och araberna dominerade Zanzibar Nationalist Party och afrikanerna Afro-Shirazi Party.Som en del av avkoloniseringen delade de brittiska styrande under januari 1961 upp Zanzibar i valkretsar och det hölls därefter demokratiska val. Afro-Shirazi Party (ASP) och Zanzibar Nationalist Party (ZNP) vann elva platser var i Zanzibars parlament, varför ett nytt val hölls i juni samma år. Då utökade man antalet platser i parlamentet till 23. ZNP gick ihop med Zanzibar and Pemba People's Party (ZPPP) och tog då 13 platser i parlamentet, medan ASP, som fick flest röster, bara fick tio platser. ASP misstänkte valfusk och upplopp utbröt, vilket resulterade i 68 dödsfall. För att bibehålla kontrollen bannlyste koalitionsregeringen de mer radikala oppositionspartierna, fyllde statsförvaltningen med sina egna utnämnda och styrde polisen politiskt.År 1963 utökades antalet platser i Zanzibars parlament till 31. Efter att en ny omröstning ägt rum visade det sig att 1961 års valutgång upprepats. På grund av valkretsens utformande vann ASP, lett av Abeid Karume, 54 procent av rösterna men fick bara 13 platser. ZNP och ZPPP vann resten av sätena och stärkte greppet om makten. Partiet Umma, som skapats samma år av missnöjda socialistiska anhängare av ZNP, ofta radikala araber, bannlystes, och alla poliser med ursprung på det afrikanska fastlandet avsattes. Genom denna handling avlägsnades en stor del av den enda säkerhetsstyrkan på ön, medan det uppstod en arg grupp halvmilitäriskt tränade män med kunskap gällande de byggnader, redskap och procedurer som polisen använde sig av och förfogade över.Fullständig självständighet från brittiskt styre beviljades den 10 december 1963. Koalitionen bestående av ZNP/ZPPP fick då överta styret av Zanzibar. Regeringen begärde ett försvarsavtal från Storbritannien, i form av en bataljon av brittiska trupper stationerade på ön för att öka säkerheten. Begäran avslogs dock då det ansågs olämpligt för brittiska trupper att medverka vid upprätthållandet av lag och ordning så snart efter självständigheten. Brittiska underrättelsetjänsten förutspådde att det sannolikt skulle uppstå oroligheter, tillsammans med ökande aktivitet hos kommunisterna, och det bedömdes att närvaron av brittiska trupper kunde förvärra situationen ytterligare. Många utländska medborgare stannade kvar på ön, inklusive 130 britter, som var anställda direkt av Zanzibars regering.
Omkring tre på morgonen, den 12 januari 1964, attackerade mellan 600 och 800 dåligt beväpnade upprorsmän av huvudsakligen afrikanskt ursprung polisstationen tillsammans med några av de avsatta poliserna. Även polisens vapenförråd och radiostation attackerades. De nytillsatta arabiska poliserna hade knappt fått någon träning alls, och trots att de bemötte upprorsmännen med mobila styrkor övervanns de snart. Efter att de beväpnat sig med hundratals beslagtagna automatgevär, kulsprutepistoler och brener tog upprorsmännen kontroll över strategiskt viktiga byggnader i Zanzibars stenstad. Inom sex timmar efter stridigheternas utbrott var stadens telegrafikontor och regeringsbyggnader under revolutionär kontroll, och öns enda landningsbana togs över klockan 14:18. Sultanen, tillsammans med premiärministern och medlemmar i kabinetten, flydde från ön i det kungliga yachten Seyyid Khalifa, och sultanens palats och tillhörigheter beslagtogs av den revolutionära regeringen. Minst 80 människor dödades och 200 skadades, av vilka majoriteten var araber, under de 12 timmar av gatustrider som följde. 61 amerikanska medborgare, inklusive 16 män som bemannade en av Nasas stationer på ön, sökte skydd i den engelska klubben i Zanzibars stenstad, och fyra amerikanska journalister frihetsberövades av öns nya regering.Enligt den officiella historiebeskrivningen i Zanzibar planerades och styrdes revolutionen av ASP:s ledare Abeid Amani Karume. Han var dock på fastlandet under tiden som revolutionen ägde rum. Det var även ledaren över det bannlysta partiet Umma, Abdulrahman Muhammad Babu. ASP:s ledare över filialen på Pemba, en före detta polis från Uganda vid namn John Okello, hade skickat Karume till fastlandet för att garantera hans säkerhet. Okello hade kommit till Zanzibar från Kenya 1959. Då påstod han att han var en fältmarskalk bland de kenyanska rebellerna under Mau-Mau-rörelsen, trots att han faktiskt inte hade någon militärisk erfarenhet alls. Han påstod att han hörde en röst som styrde honom att, som kristen, frigöra folket på Zanzibar från araberna. Det var Okello som ledde revolutionärerna, som huvudsakligen bestod av arbetslösa medlemmar i ungdomsförgreningen till Afro-Shirazi Party, den 12 januari. Det har spekulerats i att det förmodligen var Okello, tillsammans med ungdomsförgreningen, som planerade revolutionen.
Ett revolutionärt råd etablerades av ASP och Ummapartiet för att fungera som en provisorisk regering. Rådet styrdes av Karume som president och Babu som utrikesminister. Landet fick då namnet Folkrepubliken Zanzibar och Pemba. Regeringens första agerande var att permanent bannlysa sultanen, samt ZNP och ZPPP. För att distansera sig själv från Okello åsidosatte Karume honom allt mer ifrån politiken, även om han tilläts att återfå sin självutnämna titel fältmarskalk. Okellos revolutionärer började dock snart utföra repressalier mot den arabiska och asiatiska populationen på Unguja, genom att misshandla, mörda, våldta och attackera egendomar. I radiosändningar hävdade han att han mördat eller fängslat tiotusentals fiender, även om faktiska beräkningar över antalet döda varierar stort, från hundratals till över 20 000. Några västerländska tidningar anger siffrorna 2 000 till 4 000. Den högre siffran kan bero på Okellos egna radiosändningar och överdrivna rapporter i några västerländska och arabiska nyhetsmedier. Mördandet av arabiska fångar och placeringen av deras kroppar i massgravar dokumenterades av ett italienskt filmteam från en helikopter då de spelade in filmen Africa Addio. Sekvensen är det enda kända visuella dokumentet över morden. Många araber lyckades dock fly till Oman. Inga européer skadades då Okello givit order om det. Det postrevolutionära våldet spred sig inte till Pemba.Den 3 februari började Zanzibar sakta återgå till det normala, och Karume blev accepterad av folket som deras president. Polisstyrkor patrullerade gatorna, plundrade affärer återöppnades och olicensierade vapen överlämnades av den civila befolkningen. Den nya regeringen tillkännagav att deras omkring 500 politiska fångar skulle prövas i speciella domstolar. Okello skapade Freedom Military Force (FMF), en paramilitär styrka bestående av hans egna anhängare. De patrullerade gatorna och plundrade arabisk egendom. Uppförandet hos Okellos anhängare, hans våldsamma retorik, ugandiska accent, och kristna tro alienerade många i det huvudsakligen moderata zanzibariska och muslimska ASP, och i mars hade många medlemmar i FMF avväpnats av Karumes anhängare och Ummapartiets milis. Den 11 mars togs Okellos grad som fältmarskalk officiellt ifrån honom, och han nekades inträde när han försökte återvända till Zanzibar från en resa till fastlandet. Han avvisades till Tanganyika, och därefter till Kenya, innan han utfattig återvände till sitt hemland Uganda.I april skapade regeringen People's Liberation Army (PLA) och slutförde avväpningen av Okellos återstående FMF-milis. Den 26 april annonserade Karume att en union hade förhandlats fram med Tanganyika för att skapa det nya landet Tanzania. Sammanslagningen sågs av samtida media som ett sätt att förebygga kommunistisk underminering av Zanzibar. Ett fåtal historiker konstaterar att det kan ha varit ett försök från Karumes sida att begränsa influenserna från det vänsterradikala Ummapartiet. Många av det socialistiska Ummapartiets ledande principer rörande hälsa, utbildning och välfärd togs dock upp av regeringen.
Brittiska militärstyrkor fick reda på revolutionen klockan 04:45 på morgonen den 12 januari. Efter en begäran från sultanen sattes de i beredskap för att inom en tidsrymd av 15 minuter påbörja en attack mot flygplatsen på Zanzibar.  Timothy Crosthwait, den brittiske överkommissarien på Zanzibar, rapporterade dock att inga brittiska medborgare hade attackerats och att ett ingripande inte var nödvändigt. Som ett resultat av detta minskades beredskapstiden för de brittiska trupperna i Kenya till fyra timmar. Crosthwait godkände inte en omedelbar evakuering av brittiska medborgare, då många av dem hade viktiga regeringsposter och deras plötsliga förflyttning skulle komma att störa landets ekonomi och regering ännu mera. För att undvika blodsutgjutelse arbetade britterna tillsammans med Karume fram en tidsplan för en organiserad evakuering.
Inom några timmar efter revolutionen hade den amerikanske ambassadören godkänt evakueringen av öns amerikanska medborgare, och en jagare från USA:s flotta anlände den 13 januari. Jagaren gick i hamn i Zanzibars stenstad, men USA hade inte sökt tillstånd för evakueringen, varför skeppet möttes med en grupp beväpnade män. Tillstånd beviljades till slut den 15 januari, men britterna ansåg konfrontationen som ett tecken på illvilja gentemot de västerländska makterna i Zanzibar.Olika underrättelsetjänster från väst trodde att revolutionen organiserades av kommunister stödda med vapen från Warszawapakten. Misstanken stärktes av att två kända politiker med kommunistanknytningar utsågs till utrikesminister (Babu) och premiärminister (Abdullah Kassim Hanga). Britterna trodde att de var bundsförvanter med Oscar Kambona, Tanganyikas utrikesminister, samt att före detta medlemmar ur regementet Tanganyika Rifles hade varit med i revolutionen. Några medlemmar ur Ummapartiet bar kubanska uniformer och skägg för att efterlikna Fidel Castro, vilket togs som ett tecken på Kubas stöd för revolutionen. Klädstilen började dock användas av medlemmar som hade bemannat ett ZNP-kontor med anknytningar till Kuba, och det blev ett vanligt sätt att klä sig på bland medlemmar i oppositionspartierna månaderna före revolutionen. Zanzibars nya regerings erkännande av Östtyskland (den första afrikanska regeringen som gjorde det), och av Nordkorea, sågs som ytterligare bevis av västvärlden på att Zanzibar allierade sig allt mer med Östblocket. Bara sex dagar efter revolutionen konstaterade New York Times att Zanzibar höll på att bli "Afrikas Kuba", även om de den 26 januari förnekade att det fanns en aktiv kommunistisk anda. Zanzibar fick fortsatt stöd från kommunistiska länder och det tillkännagavs att de i februari fick rådgivning från Sovjetunionen, Östtyskland och Kina. Samtidigt minskade den västerländska påverkan på landet och i juli 1964 var den enda kvarvarande britten i landet en tandläkare som var anställd av Zanzibars regering. Det har påståtts att den israeliska spionchefen David Kimche stödde revolutionen då han var på Zanzibar under revolutionsdagen.Den avsatte sultanen vädjade om militärt stöd från Kenya och Tanganyika, utan framgång, även om Tanganyika sände 100 paramilitära poliser till Zanzibar för att hålla tillbaka upproret. Förutom Tanganyika Rifles var polisen den enda beväpnade styrkan i Tanganyika, och den 20 januari ledde polisfrånvaron hela Tanganyika Rifles till myteri. Detta skedde eftersom soldaterna var missnöjda med de låga lönerna och hur långsamt arbetet med att ersätta de brittiska officerarna med afrikanska officerare. Upproret ledde till att liknande uppror påbörjades i både Kenya och Uganda. Ordningen på det afrikanska fastlandet upprätthölls dock snabbt utan allvarliga händelser av den brittiska armén och marinkåren.Att en ny afrikansk kommuniststat skulle kunna bildas oroade västvärlden. Oron grundades i olika organisationer som trodde att Zanzibar skulle sprida kommunismen vidare i Afrika, så som Kuba hade gjort i Amerika. Storbritannien, större delen av Samväldet, och USA vägrade att erkänna den nya regimen ända fram till 23 februari. Då hade de flesta länderna i östblocket redan erkänt den. Crosthwait ansåg att detta bidrog till Zanzibars närmande till Sovjetunionen. Crosthwait bannlystes från landet den 20 februari och hade inte rätt att återvända förrän ett erkännande hade kommit.
Efter att alla amerikaner evakuerats den 13 januari meddelade den amerikanska regeringen att de inte skulle ingripa på grund av Storbritanniens intresse i landet. USA försökte dock övertala Storbritannien att samarbeta med andra östafrikanska länder för att återfå ordning i landet. Sjömätningsfartyget HMS Owen, som anlände på kvällen den 12 januari, var det första brittiska militärfartyget i området. Den 15 januari anslöt fregatten Rhyl och Royal Fleet Auxiliarys skepp Hebe. Medan det lättbeväpnade Owen mest var för synens skull innehöll Rhyl och Hebe trupper. På grund av rapporter om att situationen på Zanzibar förvärrades innehöll Rhyl trupper från Staffordshire Regiment i Kenya, vilket fick stor uppmärksamhet i kenyansk media och hindrade brittiska förhandlingar med Zanzibar. Hebe hade precis slutat avlägsna förråd från depån i Mombasa och var fulladdad med vapen och sprängämnen. Även om regeringen var omedveten om Hebes last orsakade Royal Navys vägran till genomsökning av skeppet misstankar och rykten.
Delar av de brittiska medborgare som fanns på ön evakuerades den 17 januari. På grund av arméns uppror i östra Afrika sändes Ryhl till Tanganyika för att de medföljande trupperna skulle kunna assistera vid kvävandet av upproret. Owen låg dock kvar utanför ön med ett kompani från Gordon Highlanders så att en intervention om nödvändigt skulle kunna genomföras. Hangarfartygen Centaur och Victorious togs också till platsen som en del av den så kallade Operation Parthenon. Även om operationen aldrig genomfördes, var den menad som en försiktighetsåtgärd ifall Okello eller Ummapartiet skulle försöka ta makten från det moderata ASP. Utöver hangarfartygen inkluderade planerna tre jagare, Owen, 13 helikoptrar, 21 transport- och spaningsflyg, en bataljon från Scots Guards, en bataljon från Royal Marines och ett kompani från andra bataljonen tillhörande Storbritanniens fallskärmsregemente. Ön Unguja och dess flygplats skulle erövras av fallskärm- och helikopterstyrkor, och därefter skulle Pemba erövras. Operationen skulle ha blivit den största brittiska luft- och vattenstyrda operationen sedan Suezkrisen.Efter att det avslöjats att revolutionärerna kunde ha blivit tränade av kommunistblocket, ersattes Operation Parthenon med Operation Boris. Planen gick ut på att fallskärmstrupper skulle utgå från Kenya och anfalla Unguja. Planerna övergavs dock på grund av den dåliga säkerheten i Kenya och den kenyanska regeringens motstånd mot användandet av dess flygfält. Istället planerades Operation Finery. Operationen skulle bestå av en helikopterattack från HMS Bulwark, ett amfibiskt anfallsskepp som var stationerat i Mellanöstern. Då Bulwark befann sig utanför regionen, skulle genomförandet av planen kräva fjorton dagars förvarning. För att täcka upp behovet av en mer omedelbar reaktion placerades lämpliga styrkor ut som skulle kunna agera inom 24 timmar. De styrkorna skulle starta en mindre operation för att skydda de brittiska medborgarna.I och med att Tanganyika och Zanzibar ingick union den 23 april fanns det en oro för att Ummapartiet skulle iscensätta en kupp. Operation Shed var utformad för att möjliggöra ett ingripande om så skulle ske. Operationen skulle ha krävt att en bataljon med trupper och tillhörande rekognosceringsfordon skulle transporteras med flyg till ön. Där skulle trupperna erövra flygfältet och skydda Karumes regering. Emellertid minskade faran för en revolt kort därpå, och den 29 april minskades operationstruppernas beredskap till 24 timmar. Operation Finery avslutades samma dag. Oron inför att en kupp ändå skulle inträffa ledde till att Operation Giralda inleddes den 23 september. Planen byggde på att brittiska trupper från Aden och Fjärran östern som skulle ingripa om Ummapartiet försökte störta den tanzanianska presidenten Julius Nyerere. En infanteribataljon, taktiska högkvartersenheter och delar av Royal Marines skulle ha skeppats till Zanzibar för att starta ett amfibieanfall, understödda av trupper från brittiska baser i Kenya eller Aden, för att bibehålla lag och ordning. Operationen lades ner i december, vilket avslutade de brittiska planerna på ett militärt ingripande i landet.
En av de huvudsakliga förändringarna som revolutionen i Zanzibar ledde till var att den arabisk-asiatiska styrande klassen som hade hållit makten i nästan 200 år störtades. Trots den nyblivna unionen mellan Tanganyika och Zanzibar bevarades ett revolutionärt råd och ett representanthus som drevs som en enpartistat och hade makten över inrikesproblem. Regeringen leds av Zanzibars president, vilken först var Karume. Regeringen använde revolutionens framgång för att genomföra reformer över hela ön. Många av dessa bestod i att araber avlägsnades från makten. Exempelvis blev Zanzibars statsförvaltning en nästan helt afrikansk organisation och land omfördelades från araber till afrikaner. Den revolutionära regeringen genomförde även sociala reformer såsom gratis sjukvård och öppnandet av skolsystemet för afrikanska studenter, vilka före revolutionen endast hade haft tolv procent av platserna i gymnasieskolan.Regeringen sökte hjälp från Sovjetunionen, Östtyskland och Kina för att få pengar till flera projekt och militära råd. Flera projekt ledda av Östtyskland misslyckades dock, däribland ett försök som pågick 1968 som gick ut på att stadssanera för att erbjuda nya lägenheter till alla invånare. Detta ledde till att Zanzibar fokuserade på kinesisk hjälp. Den efterrevolutionära regeringen på Zanzibar anklagades för drakoniska kontroller över personers frihet och resor och utövande av nepotism vid tillsättandet av politiska och industriella tjänster. Den nya tanzanianska regeringen hade inte kraft nog att ingripa. Missnöjet med regeringen ledde slutligen till mordet på Karume den 7 april 1972. Detta följdes av veckor av bråk mellan motståndare och anhängare till regeringsstyrkorna. Ett flerpartisystem etablerades slutligen 1992, men Zanzibar präglas trots det fortfarande av misstankar om korruption och valfusk.Revolutionen i sig själv är fortfarande av intresse för invånarna på Zanzibar, såväl som för akademiker. Historiker har analyserat revolutionen som en revolution med social och etnisk bakgrund. Vissa menar att de afrikanska revolutionärerna representerar proletariatets uppror mot de klasserna som innehade makten och kontrollerade ekonomin, representerat av araber och sydasiater. Andra tror istället att det var en revolution med bakgrund i de olika folkslagen, som förvärrades av den ekonomiska skillnaden mellan dem. Inom Zanzibar är revolutionen en central kulturell händelse och den har uppmärksammats med frigivandet av 545 fångar på dess tioårsdag, och med en militär parad på dess fyrtionde. Zanzibar Revolution Day firas den 12 januari varje år och har utsetts till en allmän helgdag av Tanzanias regering.
Den här artikeln är helt eller delvis baserad på material från engelskspråkiga Wikipedia, Zanzibar Revolution, 24 januari 2010.
Bakari, Mohammed Ali (2001), The Democratisation Process in Zanzibar, GIGA-Hamburg, ISBN 3928049712, http://books.google.co.uk/books?id=9yCSamtUeiAC .
Clayton, Anthony (1999), Frontiersmen:Warfare in Africa since 1950, Taylor & Francis, ISBN 1857285255, http://books.google.co.uk/books?id=Zg5hipdurBkC .
Lofchie, Michaael F. (1967), ”Was Okello's Revolution a Conspiracy?”, Transition (33):  36–42, http://www.jstor.org/stable/2934114 .
Hernon, Ian (2003), Britain's Forgotten Wars: Colonial Campaigns of the 19th Century, Stroud, Gloucestershire: Sutton Publishing, ISBN 978-0750931625 .
Ingrams, William H. (1967), Zanzibar: Its History and Its People, Abingdon: Routledge, ISBN 0-7146-1102-6, OCLC 186237036 .
Kalley, Jacqueline Audrey; Schoeman, Elna; Andor, Lydia Eve (1999), Southern African Political History, Greenwood Publishing Group, ISBN 0313302472, http://books.google.co.uk/books?id=oVrVK2ElINMC .
Kuper, Leo (1971), ”Theories of Revolution and Race Relations”, Comparative Studies in Society and History 13 (1):  87–107, http://www.jstor.org/stable/178199 .
Myers, Garth A. (1994), ”Making the Socialist City of Zanzibar”, Geographical Review 84 (4):  451–464, http://www.jstor.org/stable/215759 .
Parsons, Timothy (2003), The 1964 Army Mutinies and the Making of Modern East Africa, Greenwood Publishing Group, ISBN 0325070687, http://books.google.co.uk/books?id=KoLbjlIYLzwC .
Plekhanov, Sergey (2004), A Reformer on the Throne: Sultan Qaboos Bin Said Al Said, Trident Press Ltd, ISBN 1900724707, http://books.google.co.uk/books?id=-U8BL-tEPLwC .
Sheriff, Abdul; Ferguson, Ed (1991), Zanzibar Under Colonial Rule, James Currey Publishers, ISBN 0852550804, http://books.google.co.uk/books?id=FxUCbQeKjogC .
Shillington, Kevin (2005), Encyclopedia of African History, CRC Press, ISBN 1579582451, http://books.google.co.uk/books?id=Ftz_gtO-pngC .
Speller, Ian (2007), ”An African Cuba? Britain and the Zanzibar Revolution, 1964.”, Journal of Imperial and Commonwealth History 35 (2):  1–35, http://eprints.nuim.ie/archive/00000841/ .
Triplett, George W. (1971), ”Zanzibar: The Politics of Revolutionary Inequality”, The Journal of Modern African Studies 9 (4):  612–617, http://www.jstor.org/stable/160218 .

Rhys ap Gruffydd, född 1132, död 28 april 1197, var härskare i riket Deheubarth i södra Wales.  Han är känd som Yr Arglwydd Rhys (kymriska för ”Herren Rhys”), men det är inte känt om denna titel användes under hans livstid. Han använde främst titeln "Furste över Deheubarth" eller "Furste över Södra Wales", men det finns två bevarade dokument där han använder titeln "Furste av Wales" eller "Walesarnas prins". Rhys var en av de mest framgångsrika och mäktiga walesiska furstarna efter Owain Gwynedd av Gwynedds död 1170.
Rhys farfar, Rhys ap Tewdwr, var kung av Deheubarth, och dödades i slaget vid Brecon i kungariket Brycheiniog år 1093 av Bernard de Neufmarche. Efter hans död togs större delen av Deheubarth över av normanderna. Rhys far, Gruffydd ap Rhys, lyckades bli härskare över en liten del, och mer land återtogs av Rhys äldre bröder efter Gruffydds död. Rhys blev härskare över Deheubarth år 1155. Han tvingades att underkasta sig kung Henrik II av England år 1158. Henrik invaderade Deheubarth år 1163, tog ifrån Rhys alla hans landområden och tillfångatog honom. Några veckor senare släpptes han och fick tillbaka en liten del av sina egendomar. Rhys bildade en allians med Owain Gwynedd och efter att Henrik misslyckats att invadera Wales 1165 lyckades Rhys vinna tillbaka det mesta av sina landområden.
År 1171 slöt Rhys fred med kung Henrik och hans erövringar fastslogs och han fick titeln rättskipare över södra Wales. Han fortsatte att ha en god relation till kung Henrik, till dennes död år 1189. Efter Henriks död gjorde Rhys uppror mot Rikard I och attackerade normandiska områden och erövrade flera av borgarna. Han hade i slutet av sitt liv svårt att kontrollera sina söner, särskilt Maelgwn och Gruffydd, som låg i fejd med varandra. Rhys lyckades i sitt sista fälttåg mot normanderna år 1196 erövra flera borgar.  Följande år avled han oväntat och begravdes i St David's Cathedral.
Rhys var andre son till Gruffydd ap Rhys, härskare över en del av Deheubarth och hans maka Gwenllian ferch Gruffydd, dotter till Gruffydd ap Cynan, kung av Gwynedd. Hans äldre bror var Maredudd ap Gruffydd. Han hade även två yngre bröder. Morgan och Maelgwn. Han hade dessutom två äldre halvbröder, Anarawd och Cadell, och åtminstone två systrar Gwladus och Nest. 
Hans farfar, Rhys ap Tewdwr, hade varit kung över hela Deheubarth till sin död år 1093. Rhys ap Tewdwr dödades i Brycheiniog, och det mesta av hans rike övertogs av normandiska lorder. Gruffydd ap Rhys var tvungen att fly till Irland. Han återvände senare till Deheubarth och styrde över en del av riket, men tvingades återigen att fly till Irland år 1127. Då Rhys föddes år 1132, besatt fadern endast området Caeo i Cantref Mawr.Kung Henrik I:s död, och konflikten mellan Stefan av Blois och Matilda (Kejsarinnan Maud) som följde, gav walesarna en möjlighet att göra uppror mot normanderna. Ett uppror spred sig genom södra Wales år 1136 och Gruffydd ap Rhys och hans två äldsta söner Anarawd och Cadell, besegrade normanderna i ett slag nära  Loughor, där mer än 500 personer dödades. Efter att ha drivit ut Walter de Clifford från Cantref Bychan, begav sig Gruffydd till Gwynedd för att få hjälp från sin svärfar Gruffydd ap Cynan. I makens bortavaro ledde Gwenllian en armé mot normanderna i Cydweli (Kidwelly), och tog två av sina yngsta söner, Morgan och Maelgwn med sig. Hon blev besegrad och dödad av en armé som leddes av Maurice de Londres från Oystermouth Castle. Morgan dödades också och Maelgwn togs tillfånga.Gruffydd bildade en allians med Gwynedd, och senare år 1136 ledde sönerna till Gruffydd ap Cynan, Owain Gwynedd och Cadwaladr ap Gruffydd en armé till Ceredigion. Deras gemensamma styrkor vann en klar seger över normanderna i slaget vid Crug Mawr. Ceredigion återtogs från normanderna, men annekterades av Gwynedd då han var dem överordnade i alliansen. Gruffydd ap Rhys fortsatte sitt fälttåg mot normanderna år 1137, men avled senare samma år. Rhys halvbror Anarawd ap Gruffydd blev då familjens överhuvud. År 1143, när Rhys var elva år mördades Anarawd av en livvakt till Cadwaladr ap Gruffydd, bror till Owain Gwynedd, kung av Gwynedd. Owain straffade Cadwaladr genom att ta ifrån honom hans landområden i Ceredigion.
Anarawds bror, Cadell ap Gruffydd tog över som familjens överhuvud. Gilbert de Clare, earl av Pembroke, återuppbyggde slottet vid Carmarthen år 1145 och fortsatte sedan för att återerövra Ceredigion. Gilbert de Clare lät även bygga en borg i området Mabudryd, vilken Cadell förstörde år 1146, med hjälp av Hywel ab Owain Gwynedd. Rhys visar sig i annalerna för första gången år 1146, då han stred tillsammans med sina bröder Cadell och Maredudd i erövringen av Llansteffan Castle. Detta följdes av erövringen av Wiston år 1147, Carmarthen år 1150 och Loughor 1151. År 1151 attackerades Cadell av en grupp normandiska och flamländska riddare, då han var ute och jagade. Han lämnades som om han varit död, men han överlevde. Skadorna ledde dock till att han inte kunde vara lika aktiv som tidigare och 1153 reste han iväg på en pilgrimsfärd till Rom.Maredudd blev härskare över Deheubarth och fortsatte fälttåget som påbörjats år 1150, med syfte att återerövra Ceredigion, som Gwynedd hade besuttit sedan 1136. Maredudd och Rhys lyckades driva ut Hywel ab Owain Gwynedd från Ceredigion år 1153. Samma år finns Rhys upptagen som självständig befälhavare för första gången, då han ledde en armé för att erövra den normandiska borgen  St Clears. Maredudd och Rhys förstörde även borgarna i Tenby och Aberafan detta år. Maredudd avled år 1155, tjugofem år gammal, och Rhys blev därmed härskare över Deheubarth. Det var omkring denna tid han gifte sig med Gwenllian ferch Madog, dotter till Madog ap Maredudd, furste över Powys.
Kort efter att han blivit härskare över Deheubarth, hörde Rhys rykten om att Owain Gwynedd planerade att invadera Ceredigion. Rhys svarade genom att bygga en borg vid Aberdyfi år 1156. Det blev aldrig någon invasion och historikern Turvey menar att Owains syfte kanske bara var att testa den nye härskarens beslutsamhet.Kung Stefan hade avlidit i oktober 1154, något som gjorde att den långa konflikten med Matilda fick ett slut. Hon hade hjälpt Anarawd, Cadell och Maredudd att utvidga sin makt i Deheubarth. Utan tronkonflikterna i det engelska riket, kunde nu den nya kungen av England Henrik II, inrikta sig på Wales. Han började med en invasion av Gwynedd år 1157. Invasionen lyckades inte helt, men Owain Gwynedd förmåddes att ge upp landområden i nordöstra Wales.
Följande år gjorde sig Henrik redo för att invadera Deheubarth. Rhys planerade att göra motstånd, men övertalades av sitt råd att träffa kungen för att diskutera fredsvillkor. Villkoren var betydligt hårdare än de som Owain erbjudits: Rhys berövades alla sina ägor utom Cantref Mawr, trots att han blivit lovad ett annat område. De andra områdena återlämnades till normandiska lorder.Bland de normander som återfick sina egendomar var Walter de Clifford, som återfick Cantref Bychan, och sedan invaderade Rhys landområden i Cantref Mawr. Kungen besvarade inte Rhys appell och Rhys tog till vapen och erövrade först Cliffords borg vid Llandovery och sedan Ceredigion. Kung Henrik svarade då genom att göra sig redo för en ny invasion, och Rhys gav efter utan motstånd. Han tvingades lämna gisslan, bland dem fanns troligtvis hans egen son Hywel.Då kungen var i Frankrike år 1159 passade Rhys på att attackera Dyfed och sedan belägra Carmarthen, som räddades av stödtrupper ledda av earl Reginald av Cornwall. Rhys drog sig tillbaka till Cantref Mawr, där en armé ledd av fem earler, Cornwall, Gloucester, Roger de Clare, 3:e earl av Hertford, Richard de Clare, 2:e earl av Pembroke och Salisbury, ställdes emot honom. Earlerna fick stöd av Cadwaladr, bror till Owain Gwynedd, och Owains söner, Hywel och Cynan. De var dock tvungna att dra sig tillbaka och det blev vapenvila. År 1162 försökte Rhys återigen att återfå en del av sina förlorade landområden och erövrade slottet vid Llandovery. Följande år återvände Henrik till England efter att ha varit borta i fyra år och planerade en ny invasion av Deheubarth. Rhys träffade kungen för att diskutera fredsvillkor och tvingades lämna mer gisslan, däribland hans son Maredudd. Rhys tillfångatogs sedan och togs till England som fånge. Henrik tycks ha varit osäker vad han skulle göra med Rhys, men efter ett par veckor släppte han honom fri och lät honom styra Cantref Mawr. Rhys kallades tillsammans med Owain Gwynedd och Malcolm IV av Skottland till Woodstock för att svära trohetsed till kungen.
År 1164 enades alla de walesiska furstarna i ett uppror. Historikern Warren anser att då Rhys och Owain tvingades att svära trohetsed år 1163 var de tvungna att bli underordnade vasaller och att detta ledde till denna revolt. Rhys hade andra anledningar att göra uppror, då han återvänt till Deheubarth från England upptäckte han att de normandiska lorderna i grannskapet hotade Cantref Mawr. Hans brorson, Einion ab Anarawd, som varit kapten för livvakterna, hade mördats på order av Roger de Clare, earl av Hertford. Mördaren skyddades av familjen Clare i Ceredigion. Rhys vädjade först till kungen att ingripa, men då detta misslyckades så invaderade han Ceredigion och återerövrade allt utom staden Cardigan och slottet Cardigan. Det walesiska upproret ledde till att kung Henrik återigen invaderade Wales 1165. Henrik attackerade Gwynedd först, men istället för att följa den vanliga invasionsrutten längs nordkusten attackerade han från söder, längs en väg över Berwyn hills. Han möttes av de enade walesiska furstarna, däribland Rhys, ledda av Owain Gwynedd. 
Häftigt regn tvingade tillbaka Henriks armé utan att de hade utkämpat något betydande slag och Henrik tog ut sin besvikelse mot gisslan och gjorde Rhys son Maredudd blind. Rhys andre son, Hywel, drabbades inte. Rhys återvände till Deheubarth där han erövrade och brände slottet Cardigan. Han lät garnisonen ge sig av men behöll slottsvakten, Robert Fitz-Stephen, som fånge. Kort därefter erövrade Rhys slottet Cilgerran.År 1167 attackerade han Owain Cyfeiliog i södra Powys tillsammans med Owain Gwynedd och hjälpte Owain Gwynedd att under tre veckor belägra den normandiska borgen Rhuddlan. År 1168 attackerade han normanderna i Builth, och förstörde borgen där. Rhys drog nytta av den normandiska invasionen av Irland år 1169 och 1170, som till stor del leddes av cambro-normandiska lorder från södra Wales. År 1167 bad kungen av Leinster, Diarmait Mac Murchada, som fördrivits från sitt rike, Rhys att frige Robert Fitz-Stephen så han skulle kunna delta i ett fälttåg mot Irland. Vid tillfället gick Rhys inte med på det, men släppte honom följande år och år 1169 ledde Fitz-Stephen den normadiska arméns förtrupp som landsteg i Wexford. Befälhavaren för de normandiska trupperna, Richard de Clare, 2:e earl av Pembroke, känd som "Strongbow", följde år 1170. 
De normandiska lordernas frånvaro gjorde att Rhys kunde stärka sin position och då Owain Gwynedd avled i slutet av 1170 blev Rhys ledare över de walesiska furstarna.
År 1171 återkom kung Henrik II från Frankrike, på väg till Irland. Henrik ville tillförsäkra sig om att Richard de Clare, som gift sig med Diarmaits dotter och blivit arvtagare till Leinster, inte etablerade ett självständigt normandiskt kungarike i Irland. Hans beslut att försöka hantera walesarna på ett nytt sätt påverkades av händelserna på Irland, även om Warren menar att "det var troligt att Henrik började tänka om i frågan om sin attityd gentemot walesarna kort efter debaclet år 1165".  Henrik ville nu sluta fred med Rhys, som kom till Newnham för att träffa honom. Rhys skulle betala 300 hästar och 4000 nötkreatur i tribut, men skulle få behålla allt land som han tagit från de normandiska lorderna, däribland Clares. De sågs igen i oktober samma år i Pembroke då Henrik skulle bege sig till Irland. Rhys hade då samlat ihop 86 av de 300 hästarna. men Henrik gick med på att bara ta 36 av dem och återstoden av tributen kunde vänta tills han återvände från Irland. Rhys son, Hywel, som hade hållits som gisslan under många år släpptes fri. Henrik och Rhys träffades ytterligare en gång i Laugharne då Henrik återvände från Irland år 1172, och kort därefter utnämnde Henrik Rhys till Justiciar of South Wales.
Överenskommelsen mellan Henrik och Rhys varade fram till Henriks död år 1189. Då Henriks söner gjorde uppror mot honom år 1173 sände Rhys sin son Hywel Sais till Normandie för att hjälpa kungen och 1174 ledde han personligen en armé till Tutbury i Staffordshire för att hjälpa till med belägringen av rebellen Earl William de Ferrers' fäste. Rhys lämnade tusen män i kungens tjänst i Normandie efter att Tutbury fallit. Kung Henrik höll ett rådsmöte år 1175 där många walesiska furstar, ledda av Rhys, deltog. Det tycks ha avslutats med att man svor en ömsesidig pakt för att bevara freden och ordningen i Wales. År 1177 svor Rhys, Dafydd ab Owain, som kommit att bli mäktigast i Gwynedd, och Cadwallon ap Madog från Rhwng Gwy a Hafren en trohetsed till Henrik vid ett möte som hölls i Oxford. Vid detta möte gav kungen Meirionnydd, en del av Gwynedderiket, till Rhys. Det var vissa strider i Meirionnydd följande år, men Rhys gjorde inga allvarliga försök att annektera det. 
Rhys byggde flera borgar i sten, den första var slottet Cardigan, som var den första dokumenterade stenborgen i Wales som byggts av en infödd. Han höll en poesi- och sångfestival vid sitt hov i Cardigan under julen 1176. Detta brukar i allmänhet räknas som det första dokumenterade  eisteddfod. Festivalen tillkännagavs ett år i förväg i Wales, England, Skottland, Irland och möjligen Frankrike. Två stolar utdelades i pris, en för bästa dikt och en för det bästa musikframträdandet. J. E. Caerwyn Williams menar att evenemanget kan ha varit en variant av den liknande franska puys. R.R. Davies skriver att texten i walesiska lagen som kodifierades av Hywel Dda på Whitland, sattes samman i bokform första gången under Rhys beskydd.Rhys grundade två religiösa byggnader under denna period. Talley Abbey var Premonstratensordens första klosterkyrka i Wales, medan Llanllyr var ett kloster för  cistercienernunnor, det andra nunneklostret i Wales, och det första som blomstrade. Han blev beskyddare över klosterkyrkorna i Whitland och Strata Florida och gav båda stora donationer. Giraldus Cambrensis, som var en släkting till Rhys, har beskrivit sina möten med Rhys år 1188 då Giraldus följde med ärkebiskop Baldwin runt om i Wales för att samla ihop män till det tredje korståget. Vissa walesiska präster uppskattade inte detta besök, men Rhys var entusiastisk och gav ärkebiskopen mycket hjälp. Giraldus menar att Rhys bestämde sig för att själv följa med på korståget och förberedde sig i flera veckor, men övertalades av makan att ändra sig "genom kvinnlig list".
Henrik II avled år 1189 och efterträddes av Rikard I. Rhys ansåg då att han inte längre var bunden av de överenskommelser han gjort med Henrik och började att attackera de normandiska områdena i närheten. Han ödelade Pembroke, Haverfordwest och Gower och erövrade borgarna St. Clear's, Laugharne och Llansteffan. Rikards bror, prins Johan (senare kung Johan), kom till Wales i september och försökte sluta fred. Han övertalade Rhys avsluta belägringen av Carmarthen och följa med honom till Oxford för att träffa Rikard. Rhys kom till Oxford, men upptäckte att Rikard inte var beredd att resa dit för att träffa honom och fientligheten fortsatte.
Under sina sista år hade Rhys svårt att kontrollera sina söner, särskilt Maelgwn och Gruffydd. År 1189 övertalade Gruffydd Rhys att fängsla Maelgwn, och han kom i Gruffydds förvar i Dinefwr. Gruffydd lämnade över honom till svärfadern William de Braose. Gruffydd sägs även ha övertalat fadern att annektera Cemais och dess främsta borg Nevern, som innehades av William FitzMartin, år 1191. Denna handling kritiserades av Giraldus Cambrensis, som beskriver Gruffydd som "en slug och listig man". William FitzMartin var gift med Rhys dotter Angharad, och Rhys hade, enligt Giraldus, svurit att hans säkerhet skulle vara tryggad. Rhys hade år 1190 även annekterat de normandiska besittningarna Cydweli och Carnwyllion. Rhys släppte Maelgwn fri år 1192, men nu var Maelgwn och Gruffydd bittra fiender. År 1194 besegrades Rhys i strid av Maelgwn och Hywel, som spärrade in honom i Nevern castle, även om Hywel senare släppte fadern fri, utan Maelgwns tillåtelse. Giraldus menar att inspärrningen av Rhys i Nevern castle var Guds hämnd för fördrivningen av FitzMartin. År 1195 erövrade två av hans andra söner, Rhys Gryg och Maredudd, Llanymddyfri och Dinefwr, och Rhys svarade genom att fängsla dem. Rhys gick på sitt sista fälttåg mot normanderna år 1196. Han erövrade flera borgar, däribland Carmarthen, Colwyn, Radnor och Painscastle, och besegrade en armé ledd av Roger de Mortimer och Hugh de Say nära Radnor, med fyrtio riddare bland de dödade. William de Braose erbjöd villkor som ledde till att Painscastle återlämnades till honom.
I april 1197 dog Rhys oväntat och begravdes i St David's Cathedral. I krönikan Brut y Tywysogion för 1197 står :
Rhys dog bannlyst efter att ha grälat med Biskopen av St. David's, Peter de Leia, över en stöld av några av biskopens hästar några år tidigare. Innan han kunde begravas i katedralen lät därför biskopen hans kropp genomgå postum botgöring.Rhys hade utsett sin äldste legitime son, Gruffydd ap Rhys, som sin efterträdare och kort efter faderns död träffade Gruffydd rättsskiparen, ärkebiskop Hubert Walter, på gränsen och bekräftades som arvtagare. Maelgwn, den äldste, illegitime, sonen vägrade att acceptera detta och fick hjälp av Gwenwynwyn ab Owain av Powys. Maelgwn intog staden och borgen i Aberystwyth och tillfångatog Gruffydd, som han lämnade i Gwenwynwyns förvar. Gwenwynwyn lämnade senare över honom till kungen, som spärrade in honom på Corfe Castle. Gruffydd frigavs följande år och kunde återta större delen av Ceredigion. År 1201 avled Gruffydd, men detta ledde inte till att striderna avtog. År 1216 höll Llywelyn den store av Gwynedd ett rådsmöte i Aberdyfi där han delade ut delar av Deheubarth till flera av Rhys söner och sonsöner.
Giraldus Cambrensis nämner ofta Rhys i sina texter och beskriver honom som förnuftig, kvick och slagfärdig. Gerald berättar om en bankett i Hereford år 1186 där Rhys satt mellan två medlemmar av familjen Clare, något som hade kunnat bli spänt med tanke på att Rhys hade erövrat landområden i Ceredigion från familjen Clare, men det blev ett utbyte av hövliga komplimanger och vänliga skämt mellan Rhys och Giraldus om deras familjeband. Rhys hjälpte Giraldus och ärkebiskop Baldwin mycket då de besökte Wales för att samla trupper inför korståget 1188, och Giraldus nämner flera gånger Rhys vänlighet och att Rhys följde dem hela vägen från Cardigan till den norra gränsen av Ceredigion.En annan samtida skribent skrev också om Rhys, om Roger Turvey har rätt i att Walter Maps verk Of the King Appollonides handlar om Rhys under en pseudonym. Map var dock mindre välvilligt inställd mot Rhys. 
Davies ser två brister. En var att fredsfördraget med Henrik II var personligt, att det inte varade efter Henriks död. Den andra var att han inte lyckades kontrollera sina söner och tvinga de andra att acceptera Gruffydd som hans efterträdare.
Rhys hade åtminstone nio söner och åtta döttrar. Tre av hans söner hette Maredudd och två av hans döttrar hette Gwenllian, vilket kan vara förvirrande. Gruffydd ap Rhys (död 1201) var den äldste legitime sonen och utsågs av Rhys som hans arvtagare. Han gifte sig med Matilda de Braose. Maelgwn ap Rhys (död 1231), som var den äldste sonen var illegitim. Han vägrade att acceptera Gruffydd som faderns arvtagare. En bitter fejd utbröt dem emellan och flera av Rhys andra söner blev inblandade. Rhys Gryg (död 1233)  gifte sig med Joan de Clare och blev så småningom den största maktfaktorn i Deheubarth, men styrde bara över en liten del av faderns gamla rike och var underordnad furste under Llywelyn den store av Gwynedd.
Hywel ap Rhys (död 1231) tillbringade många år som fånge vid Henrik I:s hov och då han återkom kom han att kallas  Hywel Sais (Hywel Saxaren, alltså engelsman). Maredudd ap Rhys (död 1239) var också gisslan hos Henrik, men kung Henrik berövade honom synen efter ett misslyckat invasionsförsök 1165, Maredudd kom att bli känd som Maredudd Ddall (Maredudd den blinde). Han slutade sina dagar som munk på Whitland Abbey. En annan Maredudd (död 1227) blev ärkediakon i Cardigan.Hans dotter Gwenllian ferch Rhys gifte sig med Rhodri ab Owain, furste över den västra delen av Gwynedd. En annan Gwenllian (död 1236) gifte sig med Ednyfed Fychan, seneskalk i Gwynedd under Llywelyn den store, och genom henne blev Rhys en anfader till Tudordynastin. Då Henrik Tudor landsteg i Pembrokeshire år 1485 för att försöka ta sig till tronen, var hans släktskap med Rhys en av faktorerna som ledde till att han kunde få walesarnas stöd. Angharad ferch Rhys gifte sig med William FitzMartin, lord av Cemais. Andra av hans döttrar gifte sig med de walesiska härskarna över Gwrtheyrnion och Elfael.
Den här artikeln är översatt från engelskspråkiga Wikipedia. Där anges följande noter:
Giraldus Cambrensis. 1908. The Itinerary through Wales; Description of Wales. Edited and translated by R.C. Hoare. Everyman's Library. ISBN 0-460-00272-4
Giraldus Cambrensis. 1861–91. Giraldi Cambrensis: opera ed. J.S. Brewer. (Rolls Series). 8 vols. Longman, Green, Longman & Roberts.
Jones, T., ed. 1941. Brut y Tywysogion: Peniarth MS. 20. University of Wales Press.
Pryce, H., ed. 2005. The Acts of Welsh rulers 1120–1283. University of Wales Press. ISBN 0-7083-1897-5
Bartrum, P.C. 1966. Early Welsh genealogical tracts. University of Wales Press.
Cowley, F.G. 1977. The monastic order in South Wales 1066–1349 University of Wales Press. ISBN 0-7083-0942-9
Davies, R. R. 1987. Conquest, coexistence and change: Wales 1063–1415 Clarendon Press, University of Wales Press. ISBN 0-19-821732-3
Jones, F. 1969. God bless the Prince of Wales: four essays for investiture year Carmarthenshire Community Council (Local History Committee). ISBN 0-9500534-0-6
Lloyd, J. E. 1911. A history of Wales from the earliest times to the Edwardian conquest. Longmans, Green & Co.
Maund, K. 2006. The Welsh kings: warriors, warlords and princes. Tempus. ISBN 0-7524-2973-6
Moore, D. 2005. The Welsh wars of independence: c.410 – c.1415. Tempus. ISBN 0-7524-3321-0
Rees, D. 1985. The son of prophecy: Henry Tudor's road to Bosworth. Black Raven Press. ISBN 0-85159-005-5
Rees, S. 1992. Dyfed (A guide to ancient and historic Wales series). HMSO. ISBN 0-11-701220-3
Turvey, R. 1997, The Lord Rhys: Prince of Deheubarth. Gomer. ISBN 1-85902-430-0

Riddarholmskyrkan, ursprungligen Gråbrödrakyrkan, är en kyrka belägen på Riddarholmen i Stockholm, invigd cirka år 1300. Den uppfördes ursprungligen som en katolsk klosterkyrka åt Gråbrödraklostret, grundat 1270, tillhörande Franciskanorden, efter donation av kung Magnus Ladulås. Därmed utgör den Stockholms äldsta bevarade byggnad med de äldsta tegelmurarna ovan jord, samt Stockholms enda bevarade medeltida klosterkyrka. Efter kung Gustav Vasas reduktion och den protestantiska reformationen blev den en del av Svenska kyrkan, varefter den blivit känd som de svenska monarkernas gravkyrka, och för Serafimerorden, samt även förknippad med den moderna adeln i Sverige.
Riddarholmskyrkan är en treskeppig hallkyrka, uppförd av rött tegel, med smalare, långsträckt, polygonalt avslutat kor. Det höga västtornet kröns av en genombruten gjutjärnsspira. Runt om kyrkan är gravkoren vidbyggda. Främst utmärker sig det Karolinska gravkoret med sitt tak i rokokostil, men även de övriga korens renässansutförande bryter av mot kyrkans ursprungliga tegelgotik. Interiören domineras av de många gravminnena, men här finns även medeltida kalkmålningar bevarade i valven.
Från och med kung Gustav II Adolfs begravning 1634 fungerade Riddarholmskyrkan som kunglig begravningskyrka. Samtliga svenska regenter från Gustav II Adolf till Gustaf V har fått sitt sista vilorum här, med undantag för drottning Kristina, alltså 15 monarker. De är fördelade på tre olika gravkor: det Gustavianska, det Karolinska och det Bernadotteska. Utöver regenterna vilar ett stort antal regentgemåler, prinsar och prinsessor i kyrkan. Till Riddarholmskyrkan hör också fem icke kungliga gravkor, som uppfördes under 1600-talet av olika adelssläkter. Utöver kungligheterna från 1600-talet till 1900-talet finns också två medeltida gravar framför kyrkans högaltare; enligt traditionen är medeltidskungarna Magnus Ladulås och Karl Knutsson (Bonde) begravda här. Man räknade alltså till 17 begravda regenter i kyrkan. En gravöppning 2011 visade att det inte är Magnus Ladulås som vilar i den grav som man tidigare trodde var hans.År 1807 upplöstes Riddarholmens församling. Sedan dess fungerar kyrkan som grav- och minneskyrka, förvaltad av Riksmarskalksämbetet och Statens fastighetsverk. Den är öppen som museum under sommarmånaderna samt vid konserter, Serafimerringningar och speciella arrangemang. Den enda regelbundna gudstjänst som hålls i Riddarholmskyrkan är den julotta som arrangerats av Stockholms scoutdistrikt sedan 1937.
Riddarholmskyrkan uppfördes ursprungligen som klosterkyrka åt Gråbrödraklostret i Stockholm. Klostret grundades enligt dess bevarade diarium år 1270, men klosterkyrkan påbörjades inte förrän ungefär ett decennium senare. Man vet inte heller när kyrkan stod färdig, men vid 1300-talets ingång var den troligtvis fullbordad. Kyrkan byggdes alltså omkring 1280–1300 med långhus, kor och vapenhus i norr. Den ursprungliga planen var tvåskeppig – en vanlig plan för mendikantordnarnas klosterkyrkor i Skandinavien och norra Tyskland under medeltiden. Klosterkyrkan saknade torn, eftersom franciskanernas ordensregler inte tillät torn på klosterkyrkorna.Under 1400-talets förra del gjordes klostrets södra korsgång om till sidoskepp genom upptagningar i södra långhusväggen. Före detta hade ett kapell, nuvarande sakristia, uppförts söder om långhusets östligaste travé. Under 1400-talet tillkom även en förhall i väster, som senare Johan III lät förhöja till ett torn med hög spira. Spiran ritades troligen av Willem Boy.
Det första av kyrkans vidbyggda gravkor, det gustavianska gravkoret på korets sydsida, uppfördes 1632–1634 för Gustav II Adolf. Koret ritades av Kristian Blume i holländsk renässansstil. Under de närmast påföljande decennierna tillkom långhusets krans av gravkor. Jean de la Vallées planer för om- eller nybyggnad av kyrkan, samt hans förslag till det Karolinska gravkoret, kom aldrig till utförande. Karolinska gravkoret påbörjades 1675 efter Nicodemus Tessin d.ä.:s ritningar. Endast det underjordiska valvet blev dock färdigt och arbetet fullbordades inte förrän i mitten av 1700-talet, då efter ritningar av Carl Hårleman.
Åren 1811–1817 genomgick kyrkan en genomgripande restaurering under ledning av Fredrik Blom. Därefter flyttades Statens trofésamling till Riddarholmskyrkan vid en högtidlig ceremoni 1817. Fanorna sattes upp i gravkoren och runt pelarna. Den 28 juli 1835 slog blixten ned i Riddarholmskyrkans torn. Därvid uppstod en svårsläckt eldsvåda som varade i tre dagar. Vid Riddarholmskyrkans brand 1835 störtade tornspiran samman och det brann i stentornet liksom i hela övre delen av själva kyrkan. Småtornen stod länge emot, men föll slutligen och klockorna föll ned från sina ställningar. Man lyckades dock hindra elden att komma in i kyrkans inre. Det rapporterades om Riddarholmskyrkans brand 1835 i nyhetsmagasin och om utseendet efter branden. Vid återuppbyggnaden av kyrkan tillkom åren 1838–1841, på initiativ av Samuel Owen, de karaktäristiska gjutjärnsspirorna, gjutna vid Åkers styckebruk. Den nygotiska formen ritades i en första variant av skulptören Erik Gustaf Göthe men omarbetades av Carl Gustaf Blom Carlsson. Föregångare var den pågående restaureringen av Katedralen i Rouen där gjutjärnsspirorna dock kom att bli så ifrågasatta att bygget fick avbrytas.  En av de ursprungliga hörntornens spiror från 1830-talet står numera uppställd utanför Tekniska museet i Stockholm. Nuvarande tornspiror togs fram genom en omgjutning vid 1967–1970 års restaurering. Den nuvarande kyrkklockan, Serafimerklockan, göts 1839 efter förlaga av Axel Magnus Fahlcrantz med återanvändande av bronsen från de äldre klockorna som förstördes i branden.Kyrkan restaurerades 1841–1846 under ledning av stadsarkitekten i Stockholm, Per Axel Nyström den äldre (1793–1868). Efter restaureringen sattes trofésamlingen, den svenska statens samling av militära troféer, upp igen på samma sätt som före branden 1835. Åren 1856–1860 tillkom kyrkans sista tillbyggnad: det Bernadotteska gravkoret, ritat av Fredrik Wilhelm Scholander. Statens trofésamling fanns i Riddarholmskyrkan fram till 1906, då den flyttades och införlivades i Statens trofésamling i Armémuseum. Kyrkan restaurerades igen 1914–1922 under ledning av hovintendenten Gustaf Lindgren. De vetenskapliga undersökningarna av kyrkan leddes av professor Martin Olsson, sedermera riksantikvarie. Medeltida putsytor och golvnivå återställdes vid restaureringen. Slutkostnaden för denna renovering blev 525 000 kronor.
Altaruppsatsen i Riddarholmskyrkan är utförd 1678 och de närmast därefter följande åren av bildhuggaren Peter Schultz efter Nicodemus Tessin d.y.:s ritningar. Den förenklades i början av 1800-talet. Altartavlan är från samma tid som altaruppsatsen, men av en okänd konstnär. Altarskivan stammar från medeltiden. På den finns ”invigningskors” inristade, från altarinvigningar vid två tillfällen under medeltiden. Även en relikgömma finns i altarskivan, som troligen tillhört Riddarholmskyrkans ursprungliga medeltida högaltare, varav rester finns bevarade under trappan framför det nuvarande altaret.Orgelfasaden i empir är av betydligt senare datum än altaruppsatsen. Den tillkom 1818, efter ritningar av Fredrik Blom.Ovanför de två gravarna i koret hänger en stor ljuskrona i silver. Den är utförd i Augsburg av Andreas Wickert d.ä. och var en gåva till kyrkan från Hedvig Eleonora till minne av Karl X Gustav.
Framför Riddarholmskyrkans högaltare finns två sarkofagliknande gravmonument över de medeltida kungarna Magnus Ladulås (död 1290) och Karl Knutsson (Bonde) (1408/09–1470). Åren 1573 och 1574 lät Johan III sätta upp gravtumbor, utförda av nederländaren Lucas van der Werdt, över gravarna. Tumborna är utformade som liggande bildstoder av de båda kungarna, iförda kunglig skrud och med regalierna: krona, spira och äpple. Ursprungligen har kungafigurerna varit rikt bemålade i klara färger, men idag återstår bara mindre rester av färgen.Den norra gravplatsen har ansetts vara Magnus Ladulås', men 2011 visade en analys av skeletten i graven att de är alldeles för unga för att tillhöra Magnus Ladulås och hans familj. Gravtumban visar en liggande Magnus Ladulås med halvlångt skägg, iförd kungakrona och sammetskappa samt hållande äpple och spira, med huvudet i väster. Runt locket finns en inskrift, som i översättning lyder: ”Här vilar den allernådigste fursten och herren, herr Magnus, svears och göters konung, son till Birger jarl, styresman över förutnämnda riken, systers barnbarn till samma rikens konung Erik, med namnet den tolfte. Han dog 1290 i sitt trettonde regeringsår. Må hans själ leva i evig ära.” Texten författades av Rasmus Ludvigsson, sekreterare i Johan III:s kansli. Den innehåller den felaktiga uppgiften att Magnus mor, prinsessan Ingeborg, skulle ha varit syster till kung Erik Knutsson, medan hon egentligen var syster till dennes son kung Erik Eriksson, samt den oegentliga uppgiften, tidstypisk för Johan III:s regering, att någon av dessa Erikar skulle ha burit ordningsnumret tolv.
Själva monumentet är tomt, men vid en öppning 1915 och 1916 återfanns därunder en krypta av samma slags murverk som i övriga kyrkan, i vilken lämningar av sju individer fanns. Man ansåg sig då kunna identifiera kung Magnus själv, hans drottning Helvig, parets sonson Magnus Birgersson samt möjligen dottern Rikissa Magnusdotter. Benen sorterades då efter ålder och kön och lades i sju kopparskrin. Graven öppnades igen 2011 och skeletten undersöktes då med kol 14-metoden. Man kunde konstatera att de härstammade från personer som begravts cirka 1430–1520 och därmed omöjligen kunde tillhöra Magnus Ladulås med familj. Ansvariga för den undersökningen anser emellertid att kung Magnus med familj finns begravda någonstans i kyrkan, och undersökningarna fortsätter att fokusera på områden kring stiftargravarna.
Den södra gravplatsen har ett monument tillägnat kung Karl Knutsson (Bonde). Tumban med den liggande kungastatyn visar en skägglös Karl Knutsson iförd kungakrona och sammetskappa, hållande äpple och spira, liksom Magnus Ladulås med huvudet orienterat åt väster. Inskriptionen runt locket lyder i översättning: "Här vilar den allernådigste fursten och herren herr Karl, den lysande riddaren herr Knuts son, svears, göters och norrmäns konung. Han lämnade detta liv nådens år 1470 i sitt 22 regeringsår. Må hans själ njuta den eviga stillheten." Även denna grav undersöktes 1915–1916. Kistan, som varit av trä och överdragen med tyg, befanns vara förmultnad men orörd. Kungen bar vid begravningen en dräkt av sammet, med jacka som snördes ihop framtill med silversnoddar. Sannolikt var dräkten sobelbrämad, eftersom sobelhår kunde iakttas vid undersökning med mikroskop. På fötterna bar kungen snabelskor, som befanns vara i välbevarat skick.Ola Kyhlberg har i sin bok om dem kallat de två gravplatserna under de här monumenten för Stiftargravarna. Han menar att det är sannolikt att även kungarna Valdemar (Magnus Ladulås bror) och Erik (son till Magnus Eriksson) samt den förres son Erik Valdemarsson har begravts där.
Söder om koret ligger det gustavianska gravkoret. Det uppfördes för Gustav II Adolfs (1594–1632) räkning. Redan före sin avresa till trettioåriga krigets Tyskland utsåg kungen en gravplats åt sig i Riddarholmskyrkan. Efter att kungen stupat i slaget vid Lützen den 6 november 1632 påbörjades bygget av gravkoret, som var färdigt 1634. På utsidan omges gravkoret av kartuscher huggna i sten med olika inskriptioner på latin. Under takfoten finns en inskription som idag är svårtydd, och ursprungligen var förgylld, som säger:
GLORIA ALTISSIMO / SUORUM REFUGIO / SEPULTURA POTENTISSIMI PRINCIPIS / GUSTAVI ADOLPHI MAGNI / DEI GRATIA / REGNORUM SUECIAE REGIS INCOMPARABILIS / QUI / REGNO UNDIQUE HOSTIBUS OBSESSO / AD IMPERIUM INTRAVIT / PACATIS DENIQUE DANIS / MOSCOQUE ET POLONO MITIORIBUS FACTIS / REGNUM AMPLIAVIT / SUMMA QUE PRUDENTIA REGNUM GUBERNAVIT / TANDEM RETRUSO CAESARE / GERMANISQUE PAPAE DEFORMATIONE / LIBERATIS / IN PUGNA LUTZENSI VICTOR / HEROICE OCCUBUIT / VI CAL. NOVEM. ANNO DOM. MDCXXXII
På svenska betyder detta: Lovad vare den Högste / de sinas tillflykt / den Stormäktigste Fursten / Gustav Adolf den Store / av Guds nåde / det svenska väldets oförliknelige Konungs grav / som / tillträdde regeringen medan Riket var ansatt av fiender / från alla håll / Sedan han därefter tvingat danskarna till fred / och underkuvat moskoviten och polacken / utvidgade han sitt välde / genom mildare bedrifter och styrde det med högsta klokhet / Och sedan han omsider drivit bort kejsaren / och befriat tyskarna från det påvliga oket / dog han som segrare / hjältedöden vid Lützen / den 6 november 1632.Det finns även kartuscher under utsidans fönster, även dessa med inskriptioner på latin som säger:
IN AUGUSTIIS INTRAVIT / PIETATEM AMAVIT / HOSTES PROSTRAVIT / REGNUM DILATAVIT / SUECOS EXALTAVIT / OPPRESSOS LIBERAVIT / MORIENS TRIUMPHAVIT
Under svårigheter började han / Fromheten älskade han / Fienderna besegrade han / Riket utvidgade han / Svenskarna upphöjde han / De förtryckta befriade han / Döende segrade han.Gustav Adolf begravdes den 22 juni 1634 och hans sarkofag står i gravkorets fond. Den är utförd av mörk ådrig marmor från Italien och bär inskriptionen GUSTAVUS ADOLPHUS MAGNUS (”Gustav Adolf den store”). Ursprungligen stod kungens ekkista, innesluten i en kista av tenn, i gravkorets undre valv. Till tvåhundraårsminnet av hans död 1832 flyttades kistan till den nuvarande sarkofagen, som egentligen beställdes för Adolf Fredriks räkning av Gustav III och skulpterades i Rom 1772–1774 av Giacomo Quarenghi.I Gustavianska gravkoret vilar förutom Gustav II Adolf, främst i den underjordiska kryptan, ytterligare 20 kungligheter, bland dem kungarna Adolf Fredrik, Gustav III, Gustav IV Adolf och Karl XIII.De som dog på 1600-talet har lagts i kistor av tenn, medan de övriga i de flesta fall vilar i ekkistor, klädda med sammet beströdd med broderade kronor. Nedgången till kryptan döljs av hällar av grön kolmårdsmarmor, på vilka finns en latinsk inskription av Gudmund Jöran Adlerbeth. Den lyder i översättning: ”Nalkens vördnadsfulla, I som besöken dessa rum, och bevisen de ärebetygelser, som tillkomma hjältarnas stora andar av den Gustavianska Vasaätten. I skåden gravstället, I beträden de helgade råmärken, där blott få steg skilja Eder från den store Gustaf Adolfs stoft.”
Norr om koret, mittemot det gustavianska, ligger det karolinska gravvalvet, uppfört i grå sandsten från Gotland. Det är ritat av Nicodemus Tessin d.ä. och påbörjades 1671. Carl Hårleman fullbordade det 1743. I en sarkofag av svart marmor, utförd i Holland och troligen ritad av Nicodemus Tessin d.y., i det övre valvet vilar Karl XII (1682–1718). På sarkofagens lock ligger, utöver kronan, spiran och svärdet, även lejonhuden och Herkulessvärdet, allt i förgylld mässing, som symboler för makt och styrka. På en flik av lejonhuden står CAROLUS XII (”Karl XII”). I samband med gravöppningen 1917 reparerades sarkofagen. Kungens kropp vilar i en enkel vit svepning av linne utan dekorationer och bär på huvudet en lagerkrans samt på händerna handskar av sämskskinn. På väggen vid sarkofagen hänger nycklar till fästningen Thorn i Polen, erövrad 1703, och intill står ett standar som sägs ha erövrats av Karl XII personligen. Vid östra och västra väggen i gravkoret vilar drottning Ulrika Eleonora d.y. (1688–1741) och hennes man kung Fredrik I (1676–1751) i sarkofager av grön kolmårdsmarmor, ritade av Carl Hårleman.I det undre valvet (kryptan) vilar flera kungar med sina respektive gemåler. Rakt fram vilar Karl X Gustav (1622–1660) och hans hustru drottning Hedvig Eleonora (1636–1715) i kistor av tenn, den förra ritad av Hindrich de la Vallée och den senare av Tessin d.y. Till vänster ligger Karl XI (1655–1697) och drottning Ulrika Eleonora d.ä. (1656–1693) i tennkistor ritade av Tessin d.y. och utförda av konstnärer som Carlo Carove och Burchard Precht. I det undre gravvalvets hörn står kistor för Karl XI:s söner som dog i späd ålder: prins Ulrik (1684–1685) i nordöst, prins Gustaf (1683–1685) i nordväst, prins Karl Gustaf (1686–1687) i sydöst och prins Fredrik (1685–1685) i sydväst. Alla kistorna, utom prins Fredriks, är utförda av förgyllt tenn och ritade av Tessin d.y., tydligt påverkad av italienaren Lorenzo Bernini. I karolinska gravkorets undre valv vilar också prinsessan Hedvig Sofia (1681–1708).På utsidan av de karolinska gravkoret finns flera latinska sentenser, i det nordöstra hörnet står det:
AETERNE MEMORIE / UTQUE CONDAT QUOD MORTALE FUIT / TRIUM CAROLORUM X XI ET XII / REGUM SVECIAE / QUORUM / ILLE QUATVOR PROVINC(IIS) IMPER(IUM) AUXIT / ISTE TRIB(US) UNO ANNO VICTOR(IIS) DEFEND(IT) / HIC MALUIT IMPERATORIE MORI QUAM PARTA NON TUERI.
ATQUE REGINARUM / PIET(ATE) ALIISQUE SUMM(IS) VIRT(UTIBUS) ILLUSTRIUM / HEDEVIGIS ELEONORAE ET ULRICAE ELEONORAE / SIBIQUE / MONUMENT(UM) HOC POSUERUNT FREDERICUS ET ULRICA ELEON(ORA) REX ET REGINA SUECIAE / ANNO MDCCXLI
Till evigt minne och för att bevara de jordiska kvarlevorna av de tre svenska konungarna Karl X, Karl XI och Karl XII, av vilka den förste utvidgade riket med fyra provinser, den andre försvarade det genom tre segrar på ett år och den tredje hellre ville dö som härskare än icke skydda det som erövrats, och (för att bevara de jordiska kvarlevorna av) drottningarna Hedvig Eleonora och Ulrika Eleonora, berömda för fromhet och för andra dygder, och åt sig själva, uppreste Fredrik och Ulrika Eleonora, konung och drottning av Sverige, detta minnesmärke år 1741
Väster om det gustavianska gravkoret ligger det Bernadotteska. Det är ritat av Fredrik Wilhelm Scholander och uppfördes 1858–1860. I fonden står Karl XIV Johans (1763–1844) sarkofag. Sarkofagen tillverkades av röd garbergsgranit och mäter 3,04 meter × 2,29 meter × 2,4 meter. Med det fem ton tunga locket väger den totalt 16 ton. Sarkofagen, som stod färdig 1856 och ritades av Robert Brouhn, är huggen ur två block och gjordes av Älvdalens porfyrverk. Framför Karl Johans grav står drottning Desiderias (1777–1860) sarkofag av grön kolmårdsmarmor. I gravkorets väggar finns nischer med sarkofager av brun kalksten, i vilka senare kungligheter av huset Bernadotte vilar. Sarkofagerna utfördes vid restaureringen av kyrkan 1914–1922. Närmast Karl Johans sarkofag till vänster vilar Oscar I (1799–1859) och drottning Josefina (1807–1876) samt på höger sida Karl XV (1826–1872) och drottning Lovisa (1828–1871). Längre bort från Karl Johans sarkofag och närmare själva kyrkan vilar på vänster sida Oscar II (1829–1907) och drottning Sofia (1836–1913) samt på höger sida Gustaf V (1858–1950) och drottning Victoria (1862–1930).I Bernadotteska gravkorets underjordiska krypta vilar prins Gustaf (”sångarprinsen”, 1827–1852), prins Carl Oscar (1852–1854), prinsessan Eugenia (1830–1889), prins August (1831–1873), prinsessan Theresia (1836–1914) och prins Erik (1889–1918). Nedgången till kryptan döljs av hällar av kolmårdsmarmor, med en latinsk inskrift av Erik Axel Karlfeldt. Den lyder i översättning: ”De döda av den kungliga Bernadotteska ätten inväntar på detta heliga rum uppståndelsen.”
Riddarholmskyrkan rymmer flera icke kungliga gravkor, uppförda under 1600-talet av olika adelsfamiljer. Norr om mittskeppet ligger de Torstensonska, Wachtmeisterska och båda Lewenhauptska gravkoren, och söder om mittskeppet de Banérska och Vasaborgska gravkoren.
Torstensonska gravkoret uppfördes 1651 för fältherren Lennart Torstenson (1603–1651). Det består av ett underjordiskt gravvalv och över det ett minneskapell. På vardera sidor om gravkoret finns stentavlor med ett äreminne över Torstenson, författat av Olof von Dalin:
I gravvalvet vilar Lennart Torstenson och hans hustru, tillsammans med ett stort antal av deras efterkommande av släkten Torstenson, begravda här under 1600- och 1700-talen. Även Ture Gabriel Bielke (1684–1763), som var gift med änkan efter den siste Torstenson och som bekostade gravkorets iordningställande till dess nuvarande skick efter Jean Eric Rehns ritningar 1761, är begravd i gravvalvet.
Det Wachtmeisterska gravkoret uppfördes 1654 på kyrkans norra sida, öster om det Torstensonska, för greve Hans Wachtmeister av Björkö (1609–1652). Det ligger intill det medeltida vapenhuset på kyrkans norra sida. I korets gravvalv vilar greve Wachtmeister och hans hustru i kistor av koppar jämte andra medlemmar av ätten Wachtmeister, och även av andra ätter besläktade med Wachtmeister.
De Lewenhauptska gravkoren är två till antalet och uppfördes 1654 av Gustaf Adolf Lewenhaupt och Carl Mauritz Lewenhaupt på kyrkans norra sida, öster om norra vapenhuset. De har rikt utförda smidesgaller, varav det östra är från 1600-talet och det västra nygjort vid restaureringen 1914–1922. I det västra koret vilar Carl Mauritz Lewenhaupt och hustrun Dorothea Wrangel i sarkofager av tenn. Bredvid finns även en liten kista för ett barn, även den av tenn. I det östra kapellet vilar Gustaf Adolf Lewenhaupt i en tennsarkofag, samt en son som dog ung, även han i en tennkista. I gravkoren hänger huvudfanor och anvapen som tillhört ätten Lewenhaupt. I valven vilar också många andra medlemmar av den Lewenhauptska släkten, till exempel generalen Adam Ludwig Lewenhaupt (1659–1719).
De icke kungliga gravkoren på Riddarholmskyrkans södra sida är två till antalet. Äldst är det Banérska gravkoret, som också är kyrkans näst äldsta gravkor, efter det gustavianska. Det uppfördes 1636 av Johan Banér (1596–1641). Han vilar i gravkorets mitt i en sarkofag av brun kalksten, utförd 1759 (118 år efter hans död) efter ritningar av Jean Eric Rehn. I gravkoret hänger också Banérs porträtt. Vid nedgången till gravkorets underjordiska gravvalv finns ett minnesmärke över honom, utfört av Ivar Johnsson och uppställt 1945. I gravvalvet vilar hans första hustru Catharina Elisabet von Pfuel (1598–1636), sonen Gustaf Adam Banér (1624–1681), Per Larsson Sparre (1628–1692) med flera personer.
Det Vasaborgska gravkoret uppfördes 1647 av Gustav II Adolfs utomäktenskaplige son Gustaf Gustafsson af Vasaborg (1616–1653). Han vilar i en graverad kista av engelskt tenn, som står på ett postament av röd kalksten. I gravkoret vilar också bland andra generallöjtnanten Wolmar Wrangel (1641–1675), riksrådet och fältmarskalken Carl Gustaf Dücker (1663–1732) och generalen Gustaf Fredrik von Rosen (1688–1769).
I korets mittersta del finns den så kallade Färlastenen från 1300-talet. På den finns en vapensköld med två korslagda färlor, som visar att den varit avsedd för någon medlem av den medeltida ätten Färla. Enligt traditionen ska stenen tillhöra riddaren Karl Nilsson som 1381 blev dräpt av Bo Jonsson (Grip) vid Riddarholmskyrkans högaltare. Det finns inget som styrker legenden – Karl Nilsson kan varken bevisas ha varit riddare eller tillhört Färlasläkten. Gravstenen påträffades när Riddarholmskyrkan restaurerades 1914–1922. På 1600-talet och i början av 1700-talet låg den på sin nuvarande plats, över den grav som har nummer 18.
Norr om den grav som tidigare troddes vara Magnus Ladulås', finns resterna av marsken Torgils Knutssons gravsten. Han blev efter sin avrättning 1306 begravd på avrättningsplatsen, men kroppen flyttades senare till Riddarholmskyrkan och gravsattes där nedgången till karolinska gravkorets krypta nu finns. När detta gravkor byggdes i slutet av 1600-talet förstördes marskens gravsten och lades i delar på kyrkogården. Den var sedan försvunnen i mer än två sekler, men vid kyrkans restaurering 1914–1922 hittades tre delar på olika platser. Dessa infogdes i en ny sten som sattes upp bredvid marskens ursprungliga gravplats i kyrkan. Äldre avbildningar av stenen finns bevarade, varför man känner till dess ursprungliga utseende. Den latinska inskriptionen runt kanten lyder i översättning: ”Här ligger jordad konungens marsk Torgils, våldsamt halshuggen, lidande oförtjänt straff, given till gemål åt Birgitta, nyss begraven och vid hustruns sida med henne förenad liksom fordom på den äkta bädden.”
I golvet vid Torgils Knutssons gravsten ligger två gravstenar, tillägnade Gregers Matsson (Lillie) till Tyresö (död 1494) och Gustav Karlsson till Ekholmen (död 1486), båda lagmän i Uppland. Under gravstenarna finns nedgången till ett gravvalv som kallas Forbuska graven eller De la Gardieska graven. Här vilar generalen Arvid Forbus (1598–1665) och hans hustru Margareta Boije i kistor av koppar, tillsammans med Axel Julius De la Gardie (1637–1710) – som var gift med Arvid Forbus dotter Sophia Juliana – och flera andra medlemmar av släkten De la Gardie.
I det norra sidoskeppets sydöstra hörn finns en grav som kallas ”äldsta Vasaättens grav”. Gravstenen har en inskrift som i översättning lyder: ”Herrens år 1442 å Petrus martyrens dag dog herr Christianus Nichelsson, riddare och Sveriges rikes drots, och är här begraven tillika med sin hustru, fru Margareta Krumedich som dog nådens år 1451.” Namnen är latiniserade former av Krister Nilsson (Vasa) och Margareta Eriksdotter (Krummedige). Utöver dessa två personer har även ett antal andra medeltida medlemmar av Vasaätten begravts här. Stenen har haft symboler för de fyra evangelisterna Matteus, Markus, Lukas och Johannes i hörnen, varav spår ännu är synliga.
Intill äldsta Vasaättens grav finns arkitekten och konstnären Willem Boys gravsten. Enligt en äldre uppteckning ska stenen ha haft inskriften ”Här under ligger begrafven Konstrik Mäster William Boij hvilken afsompnadt 1592.” På ena sidan kan ännu läsas: ”[K]ONSTRIKE MAN M WILLIA[M]…”. Långt senare har numret 24 huggits in på stenen.
I Riddarholmskyrkan finns heraldiska vapensköldar för alla avlidna serafimerriddare. De är utförda av en konstnär som av konungen är förordnad som vapenmålare vid Kungl. Maj:ts Orden och hänger under serafimerriddarens livstid bland annat i Serafimersalen på Stockholms slott.
I samband med den traditionella Serafimerringningen i en av Riddarholmskyrkans kyrkklockor överförs skölden dit och sätts på plats. Detta sker på riddarens begravningsdag och inramas av en kort ceremoni i kyrkan. Klockringningen pågår oavbrutet under en timme och avslutas klockan 13.00. Eftersom Riddarholmskyrkan inte längre är en församlingskyrka är Serafimerringningen ett sällsynt tillfälle då man får höra en av kyrkans klockor. I samband med Serafimerringningen brukar kyrkan vara öppen för allmänheten.
En mer nutida tradition är scouternas julotta på juldagsmorgonen klockan 07.00. År 2017 firade man den 80:e julottan i Riddarholmskyrkan.
Ahlström, Torbjörn; Kyhlberg, Ola (1998). Gånget ur min hand: Riddarholmskyrkans stiftargravar. Kungl. Vitterhets-, historie- och antikvitetsakademiens handlingar. Antikvariska serien. Stockholm: Kungl. Vitterhets-, historie- och antikvitetsakademien. Libris 7640559. ISBN 91-7402-275-X 
Bedoire, Fredric (2015). Den svenska arkitekturens historia. 1800-2000. Stockholm: Norstedts i samarbete med Stockholms byggnadsförening och Kungl. konsthögskolan. Libris 17843292. ISBN 978-91-1-306705-6 
Granlund, Lis, red (1980). Riddarholmskyrkan: de svenska kungarnas gravkyrka. Stockholm: Riksmarskalksämbetet. Libris 7752061. ISBN 91-85726-04-4 
Olsson, Martin (1930). Riddarholmskyrkan: vägledning för besökande. Stockholm. Libris 1341551 
Roelvink, Henrik (2008). Riddarholmens kyrka och kloster: varför är Sveriges kungar begravda hos franciskanerna?. Monografier utgivna av Stockholms stad. Stockholm: Veritas. Libris 11262725. ISBN 978-91-89684-51-5
Olsson, Martin (1928). Riddarholmskyrkan. 1, Byggnadshistoria. Sveriges kyrkor, 99-0108065-7 ; 28. Stockholm ; 2:1. Stockholm: Generalstabens litografiska anst. Libris 19512784. http://kulturarvsdata.se/raa/samla/html/6873 
Olsson, Martin (1937). Riddarholmskyrkan. 2, Fast inredning, inventarier och gravminnen. Sveriges kyrkor, 99-0108065-7 ; 45. Stockholm ; 2:2. Stockholm: Generalstabens litografiska anst. Libris 19512939. http://kulturarvsdata.se/raa/samla/html/6890

Robert Catesby, född cirka 1572 i Lapworth, Warwickshire, död 8 november 1605 i Holbeche House, var en av de katolska konspiratörerna som försökte lönnmörda Jakob I av England genom att spränga det engelska överhuset i Westminsterpalatset, i vad som kallas för krutkonspirationen 1605. Catesby var hjärnan bakom och ledaren för konspirationen.
Catesby sades ha haft en vild personlighet som ung. Catesby var katolik, men han gifte sig med Catherine Leigh som var protestant. När Leigh dog kan han i sin sorg ha blivit mer fanatisk i sin religionsutövning. Catesby, som var missnöjd med kung Jakobs sätt att styra landet, började planera en konspiration och värvade flera medlemmar till denna under 1604 och 1605. Konspirationen skulle nå sin kulmen den 5 november 1605 i och med sprängningen av det engelska överhuset i Westminsterpalatset i samband med parlamentets öppnande. Dock misslyckades Guy Fawkes, som skulle tända stubintråden till sprängladdningarna, med sitt uppdrag och hela konspirationen gick om intet.
Så fort Catesby och de andra konspiratörerna fick reda på konspirationens misslyckande flydde de fältet. Den 7 november nådde de Holbeche House, på gränsen till Staffordshire. Morgonen därpå anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House och en eldstrid bröt ut. Catesby och hans vän Thomas Percy sköts ihjäl av samma skott. Kort efter att Catesby hade begravts exhumerades och halshöggs han. Hans huvud skickades till London där det visades upp för allmän beskådan.
Robert Catesby föddes runt 1572 i Lapworth, Warwickshire som den tredje, och enda överlevande, sonen till sir William Catesby och Anne Throckmorton. Catesby var ättling i direkt nedstigande led till sir William Catesby (1450–1485), som var en inflytelserik rådsmedlem under Rikard III av Englands tid som kung och som under slaget vid Bosworth Field infångades och senare avrättades. På sin mors sida härstammade Catesby från sir Robert Throckmorton vid Coughton Court och hans andra fru Elizabeth Hussey. Catesbys föräldrar var framstående katoliker; hans far hade under åratal suttit fängslad för sin tro och 1581 hade han genomgått en rättegång i Stjärnkammaren (tillsammans med William Vaux, 3:e baron Vaux av Harrowden och hans svåger sir Thomas Tresham) för att de hade hyst jesuiten Edmund Campion. Den högst uppsatte inom familjen Throckmorton, sir Thomas Throckmorton, blev bötfälld och fick även han sitta fängslad för sin tro. En annan av Catesbys släktingar, sir Francis Throckmorton, avrättades i juli 1584 för sin inblandning i planerna att befria den då fängslade Maria Stuart.1586 utbildade sig Catesby vid Gloucester College i Oxford, vilket vid tidpunkten var ett college som var känt för sin stora andel katolska studenter. De som ville studera på universitet var först tvungna att svära Oath of Supremacy, något som gick emot Catesbys katolska tro. Möjligtvis för att försöka undvika att svära denna ed, och få utstå konsekvenserna av detta, lämnade Catesby Gloucester College utan att ha tagit sin examen och han kan sedan ha valt att studera vid det teologiska seminariet i Douai, Frankrike.
1593 gifte sig Catesby med Catherine Leigh, dotter till sir Thomas Leigh vid Stoneleigh, Warwickshire. Catherine var uppfostrad i en välbärgad protestantisk familj och hon hade med sig en hemgift på £2 000. Tack vare att Catesby gifte sig med en protestant ansågs hans tidigare brott mot Englands strikta religionslagar inte vara lika grova. Efter att en av Catesbys släktingar hade dött året därpå ärvde han ett gods vid Chastleton i Oxfordshire. Parets första son, William, dog när han bara var ett spädbarn, men deras andra son Robert överlevde och döptes den 11 november 1595 i Chastletons protestantiska kyrka; han togs senare till Ashby St. Ledgers, Northamptonshire och gifte sig med Thomas Percys dotter. När Catesbys far, sir William Catesby, dog 1598 ärvde hans fru deras gods i Ashby St. Ledgers medan Catesby och hans familj stannade kvar i Chastleton. Catesby verkade trivas med att agera som protestant offentligt medan han i hemlighet fortfarande var katolik, men när hans fru Catherine dog kan han i sin sorg ha blivit mer fanatisk i sin religionstro.1601 slöt Catesby upp i Robert Devereux, 2:e earl av Essex uppror mot Elisabet I av England. Lord Essex var enbart intresserad av sina egna ambitioner, men jesuiten Henry Garnet hävdade att flera av de unga män som slöt upp bakom honom gjorde så av katolska skäl. Upproret misslyckades och en skadad Catesby infångades och fängslades i Wood Street Counter samt tvingades böta 4 000 mark. Sir Thomas Tresham hjälpte Catesby att betala en del av sin skuld, vilket följdes av att Catesby sålde sitt gods i Chastleton. Flera författare spekulerar om varför Catesby flyttade när drottning Elisabets hälsa försämrades; han ansågs förmodligen vara ett hot mot den sittande regeringen, som fruktade ännu ett uppror, och i mars 1603 kan han ha skickat Christopher Wright (förmodligen under dennes alias Anthony Dutton) till Spanien för att undersöka om Filip III av Spanien skulle fortsätta ge sitt stöd åt de engelska katolikerna. Catesby gav ekonomiskt stöd till flera jesuiter och när han besökte dem använde han sig ibland av sitt alias Mr. Roberts.
När Jakob efterträdde drottning Elisabet som kung verkade han agera på ett mer tolerant sätt mot olika trosuppfattningar än vad Elisabet tidigare gjort och de katolska engelsmännen hoppades på att de skulle slippa bli förföljda på grund av sin tro. Catesby var missbelåten med Jakobs utövande av kungamakt och planerade därför att lönnmörda kungen i ett sprängdåd mot det engelska överhuset i Westminsterpalatset. I det följande upploppet skulle Catesby hetsa folket att göra revolt och få dem att kröna Elisabet Stuart till drottning. Författaren Antonia Fraser jämförde Catesby med en korsriddare, i den mån att även han verkade orädd vid tanken att kämpa för sin trosuppfattning. Den jesuitiske prästen Oswald Tesimond beskrev Catesby som en man med ett ståtligt ansikte, som hade en imponerande retorisk förmåga och som var inflytelserik över sina vänner. En av de andra konspiratörerna, Ambrose Rookwood, har sagt att han älskade och respekterade Catesby mer än någon annan man i världen och fader John Gerard har sagt att Catesby var djupt respekterad bland alla sina vänner. Författaren Mark Nicholls antydde att "bitterheten vid Essex misslyckade uppror [mot Elisabet] verkar icke desto mindre ha förstärkt en redan finslipad neuros [hos Catesby]."
Trots att det var Catesby som utarbetade planerna för krutkonspirationen hamnar han ofta i skuggan av Fawkes, som har blivit ansiktet för konspirationen. Det exakta datumet då Catesby satte igång med planerna är okänt, men det är sannolikt att han började få de första idéerna tidigt under 1604. Någon gång i juni 1603 besöktes Catesby av sin vän Thomas Percy, som var barnbarnsbarn till Henry Percy, 4:e earl av Northumberland. Percy ska ha haft en tuff uppväxt innan han blev katolik och i slutet av Elisabets tid som drottning gavs han ett hemligt uppdrag av Henry Percy, 9:e earl av Northumberland att bege sig till kung Jakob i Skottland för att försöka få honom att förbättra Englands katolikers levnadssituation. Percy beklagade sig för Catesby under deras möte och han hotade med att lönnmörda Jakob eftersom Percy ansåg att Jakob hade svikit Englands katoliker. Catesby svarade honom: "Nej, nej, Tom, du skall icke riskera smärre ändamål utan om du vill vara en landsförrädare skall du kunna vara till stor förmån." Percy lyssnade uppmärksamt på Catesby när han fortsatte med att säga att han hade några planer som han snart tänkte delge Percy.Under alla helgons dag samma år kontaktade Catesby sin kusin Thomas Wintour, som vid tillfället var vid Huddington Court i Worcestershire tillsammans med sin bror Robert Wintour. Thomas var utbildad till advokat och han hade stridit för England i Nederländerna innan han 1600 konverterade till katolicismen. Efter lord Essex misslyckade uppror mot Elisabet hade Thomas åkt till Spanien för att försöka få spanjorernas hjälp att förbättra levnadssituationen för Englands katoliker, något som den engelska regeringen senare kallade för det "spanska förräderiet". Mötet mellan Catesby och Thomas skulle ha ägt rum i Catesbys hem i Lambeth, men Thomas fick förhinder och kunde inte deltaga. Dock stod Catesby på sig och bjöd in honom igen i februari 1604. När Thomas anlände till mötet såg han att även John Wright var närvarande. Catesby delgav Thomas planerna på att spränga det engelska överhuset i Westminsterpalatset, vilket Thomas till en början motsatte sig men Catesby lyckades övertyga honom genom att säga att "sjukdomens karaktär krävde ett sådant starkt botemedel."
Trots att det katolska Spanien nu lutade åt att försöka sluta fred med England hade Catesby inte gett upp hoppet om att få hjälp från utlandet och på grund av detta bestämde sig Thomas för att återigen bege sig ut i kontinentaleuropa. I Flandern mötte han Juan Fernández de Velasco, 5:e hertig av Frías, som kort därefter begav sig till London för att skriva under Londonfördraget. Thomas betonade återigen den svåra situation som Englands katoliker upplevde, i hopp om att påverka avtalsförhandlingarna som skulle äga rum i Somerset House. Frías visade sig dock vara mer vänlig än vad han var tillmötesgående. Thomas träffade också den walesiska spionen Hugh Owen samt William Stanley, som båda var nedsättande mot Catesbys planer att få spanskt stöd för sin konspiration. Dock introducerade Owen Thomas för Fawkes, som var en trogen katolik som tjänat under Stanley som soldat i de södra Nederländerna. Thomas fick med Fawkes på de något vaga planerna att "göra något i England om freden med Spanien inte hjälper oss." Sent i april 1604 återvände de båda männen till Catesbys hem i Lambeth, där de berättade för Catesby att även om Spanien inte var emot deras planer tänkte de inte skicka något stöd till dem, något som Catesby redan verkade ha förväntat sig. Filip III av Spanien slöt sedan fred med England i augusti 1604.
Catesby, Thomas Wintour, John Wright, Thomas Percy och Guy Fawkes möttes den 20 maj 1604 på värdshuset Duck and Drake i stadsdelen Strand i London. Efter mötet svor de en sekretessed på en bönbok och de höll sedan en mässa i ett annat rum tillsammans med fader Gerard, som vid tillfället var ovetandes om deras planer. Robert Keyes gick med i konspirationen i oktober 1604 och hans roll blev att vakta kruttunnorna och andra saker som lagrades i Catesbys hus i Lambeth. Thomas Bates blev involverad i konspirationen i december 1604 när han hade börjat fatta misstankar om vad Catesby hade i kikaren. I mars 1605 hade ytterligare tre personer gått med i konspirationen och dessa var John Wrights bror Christopher, John Grant och Thomas Wintours bror Robert.Konspiratörerna hyrde nu flera fastigheter i London, däribland en i Lambeth som användes för att tillfälligt lagra de kruttunnor som skulle användas i sprängdådet. Dessa transporterades sedan över Themsen till den slutgiltiga destinationen: ett källarvalv som låg precis under det engelska överhuset i Westminsterpalatset. Oron över pesten som härjade vid denna tid gjorde att parlamentets öppnande sköts upp från februari till den 3 oktober 1605. Under denna försening kan konspiratörerna ha grävt en tunnel under Westminsterpalatset, men några bevis för tunnelns existens har aldrig påträffats. Den 25 mars 1605 lyckades konspiratörerna införskaffa hyreskontraktet för källarvalvet under det engelska överhuset i Westminsterpalatset och i detta rum ställdes de trettiosex kruttunnorna.
Den 9 juni 1605 träffade Catesby jesuiten Henry Garnet på Thames Street i London. Under tiden som de diskuterade kriget i Flandern frågade Catesby fader Garnet hur moraliskt det var att "mörda oskyldiga". Garnet ska då ha sagt att sådana handlingar ofta kan förlåtas, men han ska i juli samma år (enligt egen utsago) ha visat ett brev från påven för Catesby, i vilket det stod att uppror var strikt förbjudna. Catesby svarade honom: "Vad jag än ämnar göra, om påven kände till det skulle han inte hindra det för vårt lands eget bästa." Garnet protesterade mot Catesbys uttalande, men Catesby stod på sig. Catesby erbjöd sig även att inviga Garnet i planerna, men Garnet ska ha avböjt detta erbjudande. Kort därefter berättade Tesimond för Garnet att när han mottog Catesbys bikt fick han nys om konspirationen, dock skriver författaren Alan Haynes att det var vid Bates bikt som fader Tesimond fick upp ögonen för konspiratörernas planer. Catesby och Garnet träffades igen den 24 juli samma år vid Catesbys släkting Anne Vaux hem White Webbs i Enfield Chase, vilket regeringen sedan länge hade misstänkt vara ett hus som hyste flera jesuitiska präster. Utan att avslöja att han kände till konspirationen försökte Garnet avråda Catesby från att genomföra sina planer, vilket han inte lyckades med.
Pestens närvaro gjorde att parlamentets öppnande ännu en gång sköts upp, denna gång från den 3 oktober till den 5 november 1605. Catesby hade hittills finansierat det mesta av konspirationen själv, men i augusti 1605 började han få slut på pengar. Under ett hemligt möte i Bath samma månad (där Catesby, Bates, Thomas Wintour och Percy var närvarande) bestämdes det att konspiratörerna var för få för att kunna genomföra sina planer och Catesby fick lov att involvera fler personer, om han så ville. Bates var den ende av konspiratörerna som öppet protesterade mot idén och Catesby värvade strax därefter Ambrose Rookwood, Francis Tresham och Everard Digby. Rookwood gick med i konspirationen sent i september detta år och eftersom han var hästuppfödare till yrket fanns i hans stall flera fina hästar som skulle komma till nytta vid upproren i Midlands. Tresham värvades den 14 oktober och då han hade en årsinkomst på £3 000 var han en av de mest förmögna personerna som konspiratörerna kände till. Treshams moster, Anne Throckmorton, var mor till Catesby och de båda kusinerna hade växt upp tillsammans och hade en bra relation. Enligt Fraser var det just detta förhållande, kombinerat med Catesbys härsklystnad, som fick Tresham att gå med i konspirationen. Catesby krävde två saker av Tresham: £2 000 och tillgång till hans familjehem Rushton Hall i Northamptonshire; Catesby fick ingendera. Tresham hade nämligen inga pengar att avvara och hans avlidne fars skulder begränsade hans arv. Digby gick med i konspirationen den 21 oktober när han, tillsammans med bland andra Catesby, deltog i en något försenad festdag för evangelisten Lukas. Digby hade, liksom Rookwood, tillgång till ett antal hästar och Catesby bad Digby att hyra Coughton Court från familjen Throckmorton för att "enklare kunna göra gott för sakens skull", med vilket Catesby menade att kidnappa Elisabet Stuart. Digby uppmanades även att starta ett jaktlag, vilket i verkligheten var en grupp beväpnade män på hästar, och han skulle vara beredd på någon sorts militärövning. Digby bidrog även med ett visst ekonomiskt stöd; han betalade £1 500 efter att Percy var sen med hyran för flera fastigheter i Westminster.Dagen efter att Tresham hade värvats till konspirationen träffade Catesby Fawkes förre arbetsgivare Anthony-Maria Browne, 2:e viscount Montague. Catesby lyckades övertala lord Montague att inte vara närvarande under parlamentets öppnande utan att avslöja något om sina planer. Efter att konspirationen hade misslyckats greps Montague och han blev en av de misstänkta gärningsmännen bakom planerna. Dock släpptes han några månader senare efter en intensiv period av lobbying.De sista detaljerna för planerna utarbetades i oktober 1605. Fawkes skulle tända på stubintråden till sprängladdningarna och sedan fly över Themsen. Samtidigt skulle ett uppror startas i Midlands, med syfte att fånga in Elisabet Stuart. Fawkes skulle sedan ta sig till kontinentaleuropa och förklara för de katolska länderna vad som hade skett i England.
Sent i oktober 1605 uttryckte flera av konspiratörerna oro över säkerheten för de katoliker som skulle närvara den dag då de planerade att spränga Westminsterpalatset. Percy var speciellt oroad över säkerheten för hans beskyddare Henry Percy, 9:e earl av Northumberland och Keyes var särskilt oroad över säkerheten för hans frus arbetsgivare Henry Mordaunt, 4:e baron Mordaunt. I Treshams tankar fanns främst två av hans svågrar: William Parker, 4:e baron Monteagle och Edward Stourton, 10:e baron Stourton. Catesby svar till hela diskussionen var att "de oskyldiga måste gå under tillsammans med de skyldiga, hellre än att förstöra chanserna för framgång."Den 26 oktober mottog Monteagle ett anonymt brev till sitt hus i Hoxton. Brevet innehöll följande text:
Monteagle var osäker på vad som menades med det anonyma brevet, så han skickade det till Robert Cecil, 1:e earl av Salisbury, som var Secretary of State vid tillfället.Tresham har länge varit misstänkt för att vara det anonyma brevets upphovsman. Nicholls hävdade att han var ganska säker på att det var Tresham som skrev brevet och som belägg för detta skrev han att så fort Catesby fick reda på brevets existens misstänkte han omgående Tresham och Catesby gick tillsammans med Thomas Wintour för att konfrontera honom. Catesby och Thomas Wintour hotade med att "hänga honom" om Tresham inte kunde bevisa att det inte var han som hade skickat brevet. Tresham lyckades övertyga de båda att han var oskyldig och han skickade ett brev dagen efter där han uppmanade dem att överge planerna för konspirationen.Catesby väntade på Percys återkomst, från hans resa i norr, innan han tog ett beslut om vad som skulle göras. Catesby bestämde att brevet inte var ett tillräckligt stort hot mot deras planer och han beordrade att konspirationen skulle fortsätta som planerat. Under tiden som Fawkes gjorde en sista undersökning av krutet förberedde sig några av de andra konspiratörerna i Midlands. Salisbury, som hade märkt av vissa tecken på någon sorts plan redan innan han mottog brevet, visste inte exakt vad som var i görningen eller vilka som var inblandade. Han valde därför att avvakta och se vad som skulle hända.Den 3 november träffades Catesby, Percy och Thomas Wintour i London. Exakt vad som sades under detta möte är okänt, men Percy sade sig kunna "stå ut med den yttersta prövningen" för att planerna skulle lyckas. Det är även möjligt att planerna ändrades något denna dag eftersom Percy senare ska ha setts hemma hos Henry Frederick, prins av Wales. Catesby hade nämligen en vecka tidigare fått reda på att prins Henry förmodligen inte skulle vara närvarande vid öppnandet av parlamentet. Catesby var därför vid denna tidpunkt tillsammans med Fawkes vid White Webbs, där de diskuterade möjligheten att kidnappa prins Henry istället för Elisabet Stuart.
När brevet till Monteagle visades upp för kung Jakob den 1 november 1605 kände han att det antydde något som berörde eld och krut, möjligtvis i stil med de explosioner som föregick mordet på hans far, Henry Stuart, lord Darnley, den 10 februari 1567. På lördagen den 2 november bestämde sig riksrådet för att parlamentet skulle genomsökas. På måndagen den 4 november genomfördes den första genomsökningen, ledd av Thomas Howard, 1:e earl av Suffolk, och då fann de en stor hög med kvistar som låg i ett hörn i källarvalvet under det engelska överhuset. Jakob beordrade att ännu en genomsökning skulle genomföras, vilket skedde runt midnatt natten till den 5 november. Denna genomsökning leddes av Thomas Knyvet, 1:e baron Knyvet och de fann då Fawkes i källarvalvet under det engelska överhuset, där han vaktade kruttunnorna. Fawkes greps på plats. Nyheten om Fawkes gripande spreds som en löpeld genom London och flera av de konspiratörer som befann sig i staden flydde fältet. Catesby, John Wright och Bates (som sent på måndagen den 4 november hade begett sig mot Midlands, där de skulle förbereda inför upproret) var ovetandes om konspirationens misslyckande och de stannade till i Dunstable eftersom en av hästarna hade tappat sin hästsko. När Rookwood hann ifatt dem och berättade nyheterna för dem om Fawkes gripande valde konspiratörerna (vilka vid tillfället var Catesby, Rookwood, Bates, bröderna Wright och Percy) att rida mot Dunchurch. Samma kväll kom de fram till Catesbys familjehem i Ashby St. Ledgers, där Catesbys mor och Robert Wintour befann sig. För att hålla sin mor ovetandes om planerna skickade Catesby ett meddelande till Robert, i vilket Robert uppmanades att möta Catesby utanför staden. Efter mötet fortsatte konspiratörerna mot Dunchurch där de träffade Digby och hans jaktlag. De ljög för Digby att kungen och Salisbury var döda, för att på så sätt få med dem på deras ritt.Den 6 november stal konspiratörerna hästar från Warwick Castle och samlade på sig de vapen som de hade förvarat i Norbrook, i närheten av Stratford-upon-Avon. De begav sig sedan västerut mot Alcester och Catesby bad Bates leverera ett brev till Garnet i Coughton Court, för att se om han kunde hjälpa dem. Bates nyheter till jesuiterna visade sig vara mycket betydelsefulla och han hörde när Tesimond utbrast: "Det är ute med oss alla." Garnets svar till konspiratörerna var att han bad dem sluta med sina "onda handlingar" och istället lyssna till påvens läror, varpå han själv flydde fältet. Konspiratörerna stannade vid Huddington runt 14-tiden samma dag och där mötte de upp med Thomas Wintour. Tidigt nästa morgon höll de en mässa tillsammans med fader Nicholas Hart, som också hade hört deras bekännelser; detta tolkade Fraser som att konspiratörerna visste att de inte hade lång tid kvar att leva. Konspiratörerna samlade nu på sig fler vapen och mer ammunition vid Hewell Grange i Tardebigge, Worcestershire och de försökte samtidigt utan framgång att värva fler rebeller. Samma dag gick myndigheterna ut med ett offentligt tillkännagivande över de efterlysta konspiratörerna efter att Fawkes hade avslöjat vad han visste under tortyr.
Ridandes genom spöregn kom de helt utmattade konspiratörerna slutligen fram till Holbeche House, på gränsen till Staffordshire. Både de och det krut de hade med sig var dyblött från regnet och de fick lägga ut krutet framför en öppen eld för att försöka få det att torka. En gnista från elden landade på krutet och flammorna som då skapades uppslukade Catesby, Grant, Rookwood och en man vid namn Morgan (som var med i Digbys jaktlag). Catesby och Rookwood sades klarat sig "någorlunda väl" från elden, men Grant förblindades av flammorna och hans ögon har beskrivits som att vara "helt utbrända". Några av konspiratörerna red iväg från huset under natten, men Catesby stannade tillsammans med Grant, Thomas Wintour, Rookwood, bröderna Wright och Percy. Catesby kände på sig att slutet var nära och han vägrade att bli tillfångatagen utan han tänkte försvara sitt liv med sitt svärd. Han kysste det gyllene krucifixet han hade runt halsen och sade att han hade gett allt för "korsets ära".På morgonen den 8 november anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House. En eldstrid bröt ut och Thomas Wintour var den första att bli träffad och skottet tog i hans axel när han försökte korsa gårdsplanen. Efter Thomas Wintour träffades bröderna Wright och Rookwood, som fortfarande var skadad efter flammorna kvällen innan. Både Catesby och Percy dog när de träffades av samma skott, skjutet av John Streete av Worcester. De stod i närheten av dörren och Catesby ska ha lyckats kräla sig in i huset innan han avled, hållande en bild av Jungfru Maria. Denna bild, tillsammans med Catesbys gyllene krucifix, skickades till London för att visas upp för allmänheten.De konspiratörer som överlevde skottlossningen togs till London och fängslades medan de döda konspiratörerna begravdes i närheten av Holbeche House. Dock beordrade Henry Howard, 1:e earl av Northampton att Catesbys och Percys lik skulle grävas upp igen och halshuggas. Båda deras huvuden, tillsammans med Treshams huvud, visades senare upp i Northampton. Vid rättegången som hölls mot de överlevande konspiratörerna den 27 januari 1606 blev det en fällande dom i högförräderi för samtliga. Den 30–31 januari 1606 avrättades konspiratörerna genom hängning, dragning och fyrdelning.
Den här artikeln är helt eller delvis baserad på material från engelskspråkiga Wikipedia, Robert Catesby, 18 december 2012.
Bengtsen, Fiona (2005) (på engelska). Sir William Waad, Lieutenant of the Tower, and the Gunpowder Plot. Trafford Publishing. ISBN 1412055415 
Dixon, William Hepworth (2009) (på engelska). Her Majesty's Tower. Charleston, South Carolina: BiblioBazaar, LLC. ISBN 1103086391 
Fraser, Antonia (2005) (på engelska). The Gunpowder Plot. London: Phoenix. ISBN 0753814013 
Gardiner, Samuel Rawson (1883) (på engelska). History of England from the accession of James I. to the outbreak of the civil war 1603-1642. London: Longmans, Green. ISBN 9781108035736 
Haynes, Alan (2005) (på engelska). The Gunpowder Plot: Faith in Rebellion. Sparkford: Hayes and Sutton. ISBN 0750942150 
Marshall, Peter; Scott, Geoffrey (2009) (på engelska). Catholic Gentry in English Society: Throckmortons of Coughton from Reformation to Emancipation. Farnham: Ashgate Publishing Ltd. ISBN 0754664325 
Nicholls, Mark (1991) (på engelska). Investigating Gunpowder plot. Manchester: Manchester University Press. ISBN 0719032253 
Northcote Parkinson, Cyril (1976) (på engelska). Gunpowder Treason and Plot. Weidenfeld and Nicolson. ISBN 0297772244 
Sharpe, James A. (2005) (på engelska). Remember, remember: A cultural history of Guy Fawkes Day. London: Harvard University Press. ISBN 0674019350 
Spinks Jr., Henry Hawkes (2005) (på engelska). The Gunpowder Plot and Lord Mounteagle's Letter. Whitefish, Montana: Kessinger Publishing. ISBN 1417930837
Fitzgibbon, Sinead: Robert Catesby – the real brains behind the Gunpowder Plot (artikel från History in an Hour den 8 november 2012).

Robert Wintour, född 1568 i Yorkshire, död 30 januari 1606 i London, och Thomas Wintour, född 1571 eller 1572 i Yorkshire, död 31 januari 1606 i London, var två bröder som försökte lönnmörda Jakob I av England genom att spränga det engelska överhuset i Westminsterpalatset, i vad som kallas för krutkonspirationen 1605. Brödernas efternamn stavades ibland "Winter", men denna stavning användes sällan av dem själva utan de använde i så fall den alternativa stavningen "Wyntour". Thomas var en av de första konspiratörerna att ansluta sig medan Robert värvades tidigt under 1605.
Robert var en trogen katolik som av jesuiten John Gerard beskrevs som "en av de visaste och mest beslutsamma [...] gentlemännen i Worcestershire". Han var en intelligent, kvick och välutbildad person som kunde tala latin, italienska, spanska och franska utöver sitt engelska modersmål. Thomas arbetade som vasall åt William Parker, 4:e baron Monteagle. Thomas var utbildad till advokat, men efter att han hade dragit runt i flera år valde han att åka till Flandern, där han gick med i den engelska armén och slogs bland annat mot det katolska Spanien i Nederländerna. Vid 1600 hade Thomas åsikter förändrats; han kände att det inte längre var rättfärdigt att strida mot Spanien och, liksom sin bror, blev han en trogen katolik.
Brödernas exakta roll i krutkonspirationen är oklar, men Thomas arbetade mycket med att få hjälp till konspirationen från katoliker ute i Kontinentaleuropa och han var särskilt intresserad av hjälp från Spanien. Den 5 november 1605, när nyheten spreds om att Guy Fawkes hade misslyckats med sitt uppdrag och blivit gripen, flydde bröderna tillsammans med flera av de andra konspiratörerna till Holbeche House, nära gränsen till Staffordshire. På morgonen den 8 november anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House och en eldstrid bröt ut. Thomas blev träffad i axeln och greps sedermera. Robert däremot hade flytt föregående natt och greps först två månader senare. I rättegången som hölls mot de överlevande konspiratörerna den 27 januari 1606 blev det en fällande dom i högförräderi för samtliga. Robert avrättades den 30 januari 1606 och Thomas dagen därpå, båda genom hängning, dragning och fyrdelning.
Robert (född 1568) och Thomas Wintour (född 1571 eller 1572) var söner till George Wintour vid Huddington Court i Worcestershire och hans fru Jane (vars flicknamn var Ingleby), som var dotter till sir William Ingleby vid Ripley Castle i närheten av Knaresborough. De hade en syster, Dorothy, som gifte sig med konspiratören John Grant. Författaren Alan Haynes nämner ytterligare en syster, Anne Winter, som skulle ha varit gift med John Ashfield, men detta är en osäker uppgift eftersom inga andra källor hävdar detta. Bröderna Wintour hade två styvsyskon, John och Elizabeth, som kom till under deras faders äktenskap med Elizabeth Bourne, sedan hans tidigare fru Jane hade avlidit. Deras farföräldrar var Robert Wintour vid Cavewell i Gloucestershire och hans fru Catherine, dotter till sir George Throckmorton vid Coughton Court i Warwickshire. Då Robert och Thomas var besläktade med familjen Throckmorton kunde de hävda ett visst släktskap med två av de andra konspiratörerna, nämligen Robert Catesby och Francis Tresham. Deras morbror Francis Ingleby, som var en katolsk präst, blev hängd, dragen och fyrdelad i York 1586, vilket enligt författaren Antonia Fraser lämnade ett starkt intryck på hela släkten Wintour. Namnet "Wintour" togs från de kymriska orden "Gwyn Tour", vilka betyder "vitt torn". Den alternativa stavningen "Wyntour" användes ibland vid underskrifter men sällan stavningen "Winter", som bröderna ibland benämns.
Robert var en trogen katolik och han gifte sig med Gertrude Talbot, dotter till John Talbot vid Grafton Manor. Han ärvde Huddington Court, som låg i närheten av Worcester och var byggt i tudorstil, men även en smärre förmögenhet som han brukade på ett generöst sätt. Under Roberts ägo blev Huddington Court en välkänd fristad för präster. Robert beskrevs vara en man som gick något framåtböjd och han hade kort brunt hår och skägg. Jesuiten John Gerard beskrev Robert som "en av de visaste och mest beslutsamma [...] gentlemännen i Worcestershire". Gerards kommentar var inte enbart smicker eftersom Robert var en intelligent, kvick och välutbildad person som kunde tala latin, italienska, spanska och franska utöver sitt engelska modersmål.
Thomas arbetade som vasall åt William Parker, 4:e baron Monteagle. Han var utbildad till advokat, men efter att han hade dragit runt i flera år valde han att åka till Flandern, där han gick med i den engelska armén. Thomas slogs mot det katolska Spanien i Nederländerna och möjligtvis mot Turkiet i Centraleuropa. Vid 1600 hade hans åsikter förändrats; han kände att det inte längre var rättfärdigt att strida mot Spanien och, liksom sin bror, blev han en trogen katolik. Thomas reste nu under namnet "Mr. Winter of Worcestershire" och från och med den 24 februari 1601 tillbringade han tretton dagar i Rom, för att fira det heliga året. Under 1601 och 1602 reste Thomas till Spanien som sändebud för att försöka nå en överenskommelse på begäran av de katolska rebeller som var utan ledare sedan Robert Devereux, 2:e earl av Essex hade avrättats för sitt uppror mot Elisabet I av England. Fader Henry Garnet, som möjligtvis antog att Thomas syfte var att få ekonomiskt stöd för de fattiga engelska katolikerna, skickade honom till den högre uppsatte prästen Joseph Creswell, som hjälpte Thomas att bli introducerad för spanjorerna. Denna resa till Spanien var den första av två resor som senare kom att bli kallad för det "spanska förräderiet" av den engelska regeringen. Tidpunkten då Thomas valde att resa var dåligt vald eftersom den kom så pass kort tid efter Spaniens misslyckade belägring på Irland och han fick enbart vaga försäkringar om att Spanien skulle hjälpa honom. Tillbaka i England träffade Thomas Juan de Tassis y Acuña, 1:e greve av Villamediana på den spanska ambassaden; Villamediana var i England för att försöka få till en pakt mellan Spanien och England. Thomas sade till Villamediana att med rätt finansiering skulle så många som tretusen katoliker kunna vara inblandade i upproret, men när Villamediana hörde detta avfärdade han snabbt Thomas förfrågan. Efter att Villamediana haft sin audiens hos Jakob I av England skrev han till Spanien, där han betonade vikten av att sluta fred med engelsmännen över att Englands katoliker skulle få sin religionsfrihet.
Enligt samtida källor bjöds Thomas in till ett möte med Catesby i februari 1604. Mötet skulle äga rum i Catesbys hem i Lambeth, men Thomas fick förhinder och kunde inte deltaga. Catesby skickade då honom ett andra brev som Thomas svarade på och när han anlände till mötet såg han att även John Wright var närvarande. Catesby var missbelåten med Jakobs utövande av kungamakt och planerade därför att lönnmörda kungen i ett sprängdåd mot det engelska överhuset i Westminsterpalatset. I det följande upploppet skulle Catesby hetsa folket att göra revolt och få dem att kröna Elisabet Stuart till drottning. Thomas tog inte direkt avstånd från Catesbys planer och eftersom han var en tidigare soldat var han praktiskt lagd. Han höll med Catesby om att utifall att planerna skulle lyckas skulle de skapa förändringar i England. Thomas gav dock ett varnande ord om att ifall planerna skulle misslyckas skulle förmodligen även deras katolska vänner fördöma deras handlingar. Dock bestämde sig Thomas för att vara delaktig i konspirationen från och med detta möte. Catesby hade inte gett upp hoppet om att få hjälp från utlandet och på grund av detta bestämde sig Thomas för att återigen bege sig ut i Kontinentaleuropa.I Flandern mötte Thomas Juan Fernández de Velasco, 5:e hertig av Frías, som kort därefter begav sig till London för att skriva under Londonfördraget. Thomas betonade återigen den svåra situation som Englands katoliker upplevde, i hopp om att påverka avtalsförhandlingarna som skulle äga rum i Somerset House. Frías visade sig dock vara mer vänlig än vad han var tillmötesgående. Thomas träffade också den walesiska spionen Hugh Owen samt William Stanley, som båda var nedsättande mot Catesbys planer att få spanskt stöd för sin konspiration. Dock introducerade Owen Thomas för Guy Fawkes, som var en trogen katolik som tjänat under Stanley som soldat i de södra Nederländerna. Thomas fick med Fawkes på de något vaga planerna att "göra något i England om freden med Spanien inte hjälper oss." Sent i april 1604 återvände de båda männen till Catesbys hem i Lambeth, där de berättade för Catesby att även om Spanien inte var emot deras planer tänkte de inte skicka något stöd till dem; något som Catesby redan verkade ha förväntat sig. Filip III av Spanien slöt sedan fred med England i augusti 1604.
Efter att Thomas Percy, Wrights svåger, värvats möttes de fem konspiratörerna på värdshuset Duck and Drake i London den 20 maj 1604. Från denna tidpunkt var Thomas Wintour alltid nära hjärtat av konspirationen. Konspiratörerna hyrde flera fastigheter i London, däribland en i Lambeth som användes för att tillfälligt lagra de kruttunnor som skulle användas i sprängdådet. Dessa transporterades sedan över Themsen till den slutgiltiga destinationen: ett källarvalv som låg precis under det engelska överhuset i Westminsterpalatset. Konspiratörerna kan också ha grävt en tunnel under Westminsterpalatset, men några bevis för tunnelns existens har aldrig påträffats. Catesby bestämde sig nu för att värva fler katolska konspiratörer, däribland Robert, som gick med i konspirationen någon gång mellan januari till den 25 mars 1605. Det var denna dag i mars som konspiratörerna lyckades införskaffa hyreskontraktet för källarvalvet. I detta rum ställdes de trettiosex kruttunnorna, men när Thomas och Fawkes undersökte dessa sent i augusti samma år märkte de att krutet hade blivit obrukbart. På grund av detta togs fler kruttunnor in och de gömde dessa tunnor bakom ved som de också hade med sig.
En kort tid efter detta värvade Catesby de tre sista konspiratörerna: Ambrose Rookwood, Everard Digby och Francis Tresham. Treshams inblandning i konspirationen är kontroversiell eftersom hans svåger (William Parker, 4:e baron Monteagle) mottog ett anonymt brev den 26 oktober 1605, i vilket han ombads hålla sig borta från öppnandet av parlamentet. Thomas följde med Catesby när de gick för att konfrontera Tresham om brevet och de hotade med att "hänga honom" om han inte kunde bevisa att det inte var han som hade skickat brevet. Tresham lyckades övertyga de båda att han var oskyldig, men Thomas bad nu förgäves Catesby att ge upp planerna om att spränga det engelska överhuset. Catesby gick inte med på detta och i ett möte som de hade tillsammans med Percy i London söndagen den 3 november höll Percy med Catesby och sade sig kunna "stå ut med den yttersta prövningen" för att planerna skulle lyckas. Det är även möjligt att planerna ändrades något denna dag eftersom Percy senare ska ha setts hemma hos Henry Frederick, prins av Wales. Catesby hade nämligen en vecka tidigare fått reda på att prins Henry förmodligen inte skulle vara närvarande vid öppnandet av parlamentet. Catesby var därför vid denna tidpunkt tillsammans med Fawkes vid White Webbs, där de diskuterade möjligheten att kidnappa prins Henry istället för Elisabet Stuart. Under samma dag som mötet hölls mellan Thomas, Catesby och Percy var Robert och tre andra personer hos Roberts svärfar, John Talbot. Hans vänner där var Robert Acton, hans två söner och några vasaller. De lämnade huset på morgonen den 4 november, ridandes på hästar som Digby hade skaffat åt dem, och de begav sig av mot Coventry.
Monteagle var osäker på det anonyma brevets innehåll så han skickade det till Robert Cecil, 1:e earl av Salisbury, som var Secretary of State vid tillfället. Salisbury kände till att något var i görningen redan innan han mottog Monteagles brev, men han visste inte exakt vad som skulle hända eller vilka som skulle vara inblandade. Han hade därför gjort ett aktivt val att vänta och se. När brevet visades upp för kung Jakob den 1 november 1605 kände han att det antydde något som berörde eld och krut; möjligtvis i stil med de explosioner som föregick mordet på hans far, Henry Stuart, lord Darnley, den 10 februari 1567. På lördagen den 2 november bestämde sig riksrådet för att parlamentet skulle genomsökas. På måndagen den 4 november genomfördes den första genomsökningen, ledd av Thomas Howard, 1:e earl av Suffolk, och då fann de en stor hög med kvistar som låg i ett hörn i källarvalvet under det engelska överhuset. Jakob beordrade att ännu en genomsökning skulle genomföras, vilket skedde runt midnatt natten till den 5 november. Denna genomsökning leddes av Thomas Knyvet, 1:e baron Knyvet och de fann då Fawkes i källarvalvet under det engelska överhuset, där han vaktade kruttunnorna. Fawkes greps på plats. Nyheten om Fawkes gripande spreds som en löpeld genom London och när Christopher Wright, John Wrights bror, fick reda på nyheten gick han direkt till Thomas, som vid tillfället befann sig på värdshuset Duck and Drake. Då Fawkes hade uppgett att hans namn var John Johnson och att han var vasall åt Percy var det den senare som myndigheternas första arresteringsorder berörde. Thomas listade ut detta och bad Christopher att snabbt ta sig till Percy för att säga åt honom att fly. Flera av konspiratörerna flydde nu London, men Thomas tog sig till Westminster för att försöka få reda på all information han kunde. Enligt Haynes uppvisade detta vilket förtroende Thomas hade för Fawkes förmåga att förvirra de som förhörde honom, men så fort Thomas fick reda på att konspirationen var upptäckt flydde han mot Huddington, där han på vägen stannade till vid sin systers hus i Norbrook.
Runt klockan 18.00 nådde konspiratörerna Catesbys familjehem i Ashby St. Ledgers. För att inte blanda in sin mor valde Catesby att skicka ett meddelande till Robert, där han bad att de skulle träffas precis utanför staden. Robert hade under tiden lyckats få med sig Stephen och Humphrey Littleton samt några andra ryttare på vägen, men han lämnade dessa för att bege sig mot Catesbys hem. Robert gick med på att träffa Catesby utanför staden och under mötet berättade Catesby att Fawkes hade blivit gripen. Vid Dunchurch mötte de Digby och hans jaktlag (i verkligheten var dessa enbart en grupp beväpnade män på hästar), i vilket Robert och Thomas styvbror John Wintour ingick och John hade blivit inbjuden att gå med i jaktlaget den 4 november.
Den 6 november plundrade gruppen Warwick Castle (detta var något som Robert var starkt emot eftersom han ansåg att det skulle skapa tumult i landet) och de fortsatte sedan västerut mot Alcester innan de slutligen stannade vid Huddington runt 14-tiden samma dag. Vid Huddington Court träffade de Thomas. Tidigt nästa morgon höll de en mässa tillsammans med fader Nicholas Hart, som också hade hört deras bekännelser; detta tolkade Fraser som att konspiratörerna visste att de inte hade lång tid kvar att leva. Konspiratörerna samlade nu på sig fler vapen och mer ammunition vid Hewell Grange i Tardebigge, Worcestershire och de försökte samtidigt utan framgång att värva fler rebeller. Den 7 november tog de sig till Holbeche House, nära gränsen till Staffordshire. Robert blev tillfrågad om inte han kunde undersöka om hans svärfar John Talbot kunde bistå konspiratörerna med hjälp, men Robert vägrade. Istället fick Thomas Wintour och Stephen Littleton gå och undersöka detta. John Talbot visade sig dock vara lojal mot Jakob och han skickade iväg Thomas och Stephen. När de båda var på väg tillbaka till Holbeche House fick de reda på att Catesby, Rookwood, Grant och ytterligare en man var döda samt att de resterande konspiratörerna hade flytt fältet. När de fick detta meddelande valde Stephen att fly på egen hand och han uppmanade Thomas att göra detsamma. Thomas lyssnade inte på honom utan fortsatte mot Holbeche House, där han såg att konspiratörerna var vid liv, men att några av dem var skadade. Vad som hade hänt var att det krut som konspiratörerna hade med sig var dyblött från regnet och de valde att lägga ut krutet framför en öppen eld för att försöka få det att torka. En gnista från elden hade då landat på krutet och flammorna som skapades uppslukade Catesby, Rookwood, Grant och en man vid namn Morgan (som var med i Digbys jaktlag). Catesby och Rookwood sades klarat sig "någorlunda väl" från elden, men Grant förblindades av flammorna och hans ögon har beskrivits som att vara "helt utbrända".
Några av konspiratörerna valde nu att fly under nattens gång, däribland Robert och hans styvbror John. De som stannade kvar var Catesby, Percy, bröderna Wright, Grant, Rookwood och Thomas. När Thomas frågade dem vad deras plan var fick han svaret: "Vi ämnar att dö här." Thomas svarade dem: "Jag kommer att delta på samma sätt som er." På morgonen den 8 november anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House och en eldstrid bröt ut. Thomas var den första att bli träffad och skottet tog i hans axel när han försökte korsa gårdsplanen. Efter Thomas träffades bröderna Wright och Rookwood, som fortfarande var skadad efter flammorna kvällen innan. Både Catesby och Percy dog när de träffades av samma skott, skjutet av John Streete av Worcester. Sheriffens män började nu plundra och klä av konspiratörerna, men Thomas undgick detta öde tack vare sheriffens assistent. Thomas praktfulla svärd, som han hade beställt och betalat för fyra månader tidigare, visade sig dock vara en för stor frestelse för sheriffens män och det sågs aldrig till igen. Thomas och de andra konspiratörerna togs först till Worcester och sedan till Towern.Trots att myndigheterna hade gått ut med ett offentligt tillkännagivande över de efterlysta konspiratörerna den 18 november höll sig Robert Wintour och Stephen Littleton på flyende fot fram till den 9 januari 1606. De hade då tillbringat två månader på flykt, där de gömde sig i lador och hus och vid ett tillfälle var de tvungna att spärra in en berusad tjuvjägare som hade upptäckt deras gömställe. De avslöjades till slut i Humphrey Littletons hem i Hagley sedan en kock vid namn John Finwood hade informerat myndigheterna om deras tillhåll. Humphrey lyckades fly, men greps senare i Prestwood, Staffordshire.
Historiskt sett härrör mycket av den information som är nedskriven om krutkonspirationen från Thomas erkännande, vilket är daterat till den 23 november 1605; detaljer om det så kallade "spanska förräderiet" lades till tre dagar senare. Thomas erkännande (vilket var ett av enbart två erkännanden som trycktes i den mycket partiska skriften King's Book, som var en samtida skildring över krutkonspirationen) var det enda erkännandet som myndigheterna fick in från en konspiratör som hade varit med från början. Fawkes erkände också, men även om han var en central person inom konspirationen var inte han inte med från första början. Dock anser Fraser att Thomas erkännande är misstänkt, främst eftersom Thomas underskrift lyder "Thomas Winter" istället för den underskrift han vanligen använde sig av, nämligen "Thomas Wintour" (stavningen "Winter" var den stavning som alltid användes av myndigheterna). Underskriften kan därför ha varit en förfalskning av William Waad, som var Lieutenant of the Tower of London vid tidpunkten, då den gjordes enbart några få veckor efter Thomas hade blivit skjuten i axeln vid Holbeche House. Författaren Mark Nicholls däremot anser att underskriften absolut är gjord av Thomas, vilket han bevisar genom likheterna handstilarna emellan. Haynes håller med Nicholls och säger att misstaget är för uppenbart för att ha gjorts medvetet i ett så pass viktigt statligt dokument.En annan av Frasers misstankar riktas mot Waads rapport till Salisbury den 21 november, i vilken han skrev att Thomas kände att hans hand nu var så pass stark att han skulle skriva ned sitt erkännande (vilket tidigare bara hade avgetts muntligen). Waad skrev även att Thomas skulle lägga till några detaljer som han hade kommit ihåg i efterhand, vilket Fraser tolkar som att dessa detaljer var sådant som Waad ville att Thomas skulle erkänna. Ett utkast av Thomas erkännande, skrivet i Edward Cokes handstil, lägger extra tyngd vid att jesuiterna var inblandade i konspirationen. I erkännandet nämner Thomas även den tunnel som sägs ha grävts under Westminsterpalatset, vilken inte nämns i Fawkes första erkännande.
Rättegången mot de åtta överlevande konspiratörerna påbörjades den 27 januari 1606. Konspiratörerna togs till Whitehall från Towern och de hölls sedan ett tag i Stjärnkammaren innan de leddes in i  Westminster Hall (Thomas Bates anlände inte till Westminster Hall tillsammans med de andra konspiratörerna; då fängelserna skilde fångarna åt beroende på deras samhällsklass var Bates, som var av lägre status, fängslad i Gatehouse istället för i Towern). Konspiratörerna blev anklagade för högförräderi, men samtliga anklagade, utom Digby, hävdade att de var oskyldiga. Konspiratörerna hade ingen försvarsadvokat som förde deras talan och därför var resultatet av rättegången mer eller mindre bestämd redan i förväg. Åklagaren Edward Coke nämnde det "spanska förräderiet" i sin talan, men han talade samtidigt vördnadsfullt om den spanske kungen. Vidare fördömdes jesuiterna för sina handlingar. Efter detta lästes konspiratörernas erkännanden upp för dem. När de hade suttit fängslade i Towern hade Robert och Fawkes varit i cellerna bredvid varandra och det hade varit möjligt för dem att samtala. Dock avlyssnades deras privata samtal i smyg och transkriberingen av dessa samtal lästes även upp högt i domstolen. De anklagade fick sedan möjligheten att tala inför domstolen om varför de inte skulle bli dömda till döden. Thomas sade att han ångrade att han hade dragit in Robert i konspirationen och han bad om att få bli hängd för sin brors räkning samt att han skulle få bli hängd ensam. Robert däremot bad bara om barmhärtighet. Vid rättegångens slut blev utfallet en fällande dom i högförräderi för samtliga anklagade.Digby, Robert, Grant och Bates avrättades på torsdagen den 30 januari 1606. På morgonen den dagen blev konspiratörerna fastbundna på varsin träram och på dessa drogs de med hjälp av en häst genom Londons gator fram till kyrkogården vid den västra delen av Sankt Paulskatedralen. Konspiratörerna vaktades hela vägen till katedralen, för att undvika att någon skulle försöka frita dem, men vakterna gjorde inga försök att hindra uppvisningen av konspiratörernas prekära situation. Först avrättades Digby och när det sedan blev Roberts tur att bli hängd, dragen och fyrdelad bad han först tyst för sig själv innan han avrättades. Dagen därpå fördes Robert Keyes, Rookwood, Thomas och Fawkes till Old Palace Yard i Westminster för att där bli hängda, dragna och fyrdelade. Thomas var den förste att föras till galgen. Det var brukligt för den dömde att få tillåtelse att hålla ett sista tal innan avrättningen, men Thomas (som var väldigt blek vid tillfället) sade bara att han inte hade tid att hålla något tal eftersom han hade förberett sig på att dö. Han tog ifrån jesuiterna allt ansvar för konspirationen, bad katolikerna att be för honom och han uttryckte sedan sin trohet till den katolska tron. Han hängdes enbart i ett fåtal sekunder innan han fick utstå resten av sitt straff. Robert och Thomas styvbror John avrättades i Red Hill, i närheten av Worcester, den 7 april samma år.
Den här artikeln är helt eller delvis baserad på material från engelskspråkiga Wikipedia, Robert and Thomas Wintour, 14 november 2012.
Bengtsen, Fiona (2005) (på engelska). Sir William Waad, Lieutenant of the Tower, and the Gunpowder Plot. Trafford Publishing. ISBN 1412055415 
Brydges, Samuel Egerton (1813) (på engelska). Restituta: or, Titles, extracts, and characters of old books in English literature, revived. Longman, Hurst, Rees, Orme, Brown, and Green. ISBN 0217041302 
Fraser, Antonia (2005) (på engelska). The Gunpowder Plot. London: Phoenix. ISBN 0753814013 
Gardiner, Samuel Rawson; Gerard, John (1897) (på engelska). What Gunpowder Plot Was. London: Longmans. ISBN 9781240144471 
Gerard, John; Morris, John (1871) (på engelska). The condition of Catholics under James I: Father Gerard's narrative of the Gunpowder Plot. "1". London: Longmans. ISBN 1178011380 
Haynes, Alan (2005) (på engelska). The Gunpowder Plot: Faith in Rebellion. Sparkford: Hayes and Sutton. ISBN 0750942150 
Nicholls, Mark (1991) (på engelska). Investigating Gunpowder plot. Manchester: Manchester University Press. ISBN 0719032253 
Northcote Parkinson, Cyril (1976) (på engelska). Gunpowder Treason and Plot. Weidenfeld and Nicolson. ISBN 0297772244

Rödlo (Lynx rufus) är ett nordamerikanskt däggdjur i familjen kattdjur. Utbredningsområdet sträcker sig från södra Kanada till norra Mexiko, vilket inkluderar större delen av USA:s fastland, och den delas upp i tolv underarter. Rödlon är ett anpassningsbart rovdjur som lever i såväl skogsområden som halvöknar, träsk och även utkanten av städer. Arten är livskraftig i större delen av sitt ursprungliga utbredning.
Med sin grå till bruna päls, sitt morrhårsförsedda ansikte och svarta örontofsar liknar rödlon de övriga arterna i det medelstora släktet lodjur (Lynx). Den är dubbelt så stor som huskatten, men mindre än det kanadensiska lodjuret, vars utbredning överlappar med rödlon i vissa områden. Rödlon har arttypiska svarta band på frambenen och svart spets på den korta och tjocka svansen.
Som föda föredrar den kaniner och harar men jagar även allt ifrån insekter och små gnagare, till hjortdjur och gaffelantilop. Födovalet beror på plats, miljö, årstid och tillgänglighet. Likt de flesta kattdjur lever rödlon ensam inom sitt revir, även om revirområden ibland kan överlappa varandra. Den använder ett flertal sätt för att märka ut revir, exempelvis med klomärken eller utsöndring av urin och avföring. Rödlon löper från vintern till våren och dräktigheten varar i cirka två månader.
Trots omfattande jakt har populationen varit stabil. Det svårfångade rovdjuret återfinns i de nordamerikanska indianernas mytologi och i de europeiska nybyggarnas folklore.
Det har debatterats huruvida rödlon bör placeras i släktet Lynx eller Felis. Detta är inte specifikt för just denna art utan gäller alla fyra arter i släktet Lynx som ibland har behandlats som en släktgrupp inom släktet Felis. Lodjursläktet är idag accepterat och rödlon är listad som Lynx rufus i moderna taxonomiska källor.
En studie av Johnson et al. indikerar att Lynx ingick i en klad tillsammans med utvecklingslinjerna för släktena Puma, Prionailurus) och Felis) för cirka 7,15 miljoner år sedan. Utvecklingslinjen för släktet Lynx avvek först från denna klad vilket skedde för cirka 3,24 miljoner år sedan.Rödlon antas ha utvecklats ur det europeiska lodjuret, som kom till Nordamerika via Berings landbrygga under pleistocen, med stamfäder som anlände så tidigt som för 2,6 miljoner år sedan. Den första koloniseringsvågen flyttade till den södra delen av Nordamerika, vilken snart skars av från de norra delarna av glaciärer. Denna population utvecklades till den moderna rödlon för cirka 20 000 år sedan. En andra population anlände från Asien och bosatte sig de norra delarna, vilka utvecklades till det moderna kanadensiska lodjuret. Hybridisering mellan rödlo och kanadensiskt lodjur kan ibland förekomma (se hybridkatt).
Rödlons historiska utbredning sträcker sig från södra Kanada, genom USA och så långt söderut som den mexikanska delstaten Oaxaca. Än i dag förekommer den över en stor del av detta område. Numera anses den dock inte förekomma i ett område i den amerikanska mellanvästern och delar i nordöst. Detta inkluderar Minnesota, östra South Dakota, Iowa och en stor del av Missouri, något som troligtvis beror på den habitatförstöring som skett i och med det moderna jordbruket i området. Trots att arten anses lokalt utdöd i västra New York och Pennsylvania, har ett flertal bekräftade iakttagelse av rödlo (även döda exemplar) rapporterats i New Yorks sydliga och centrala delar under 2000-talet.Rödlons utbredning i Kanada begränsas av snödjupet och även närvaron av kanadensiskt lodjur. Rödlon klarar inte av djup snö och väntar ut kraftiga stormar i skyddade områden eftersom den saknar de stora, skyddade tassar som kanadensiskt lodjur har och rödlon kan därför inte lika effektivt kompensera för sin vikt på snö. Rödlon uppvisar dock inte bara nackdelar i gränsområdena mot andra större kattdjur. Exempelvis finns det observationer av hur den aggressiva rödlon jagar bort kanadensiskt lodjur där de två arterna möts i Nova Scotia. Röjning av barrskog för jordbruk har även drivit det kanadensiska lodjuret längre norrut, till fördel för rödlon. I norra och centrala Mexiko har rödlon observerats i torra buskområden och i tall- och ekskogar och djurets utbredning slutar vid den tropiska, södra delen av landet.
L. rufus floridanus (Rafinesque) – Sydöstra USA och inåt land till Mississippi valley, upp till sydvästra Missouri och södra Illinois
L. rufus superiorensis (Peterson & Downing) – västra området kring de stora sjöarna, vilket inkluderar övre Michigan, Wisconsin, södra Ontario, och större delen av Minnesota
L. rufus escuinipae (J. A. Allen) – centrala Mexiko, med en nordlig utbredning längs den västra kusten till södra Sonora
L. rufus fasciatus (Rafinesque) – Oregon, Washington väst om Cascade Range, nordvästra Kalifornien och sydvästra British Columbia
L. rufus pallescens (Merriam) – nordvästra USA och södra British Columbia, Alberta och Saskatchewan
L. rufus texensis (Mearns) – västra Louisiana, östra Texas, sydcentrala Oklahoma, och söder in i Tamaulipas, Nuevo León och CoahuilaUnderarternas indelning har varit omdiskuterade på grund av bristen på klara geografiska avgränsningar och de små morfologiska skillnaderna mellan underarterna.
Rödlon liknar de andra tre arterna i lodjursläktet men är till storleken i genomsnitt den minsta av dem. Pälsfärgen kan variera, men är vanligtvis ljusbrun till gråbrun, med svarta strimmor på kroppen och svarta band på framben och svans. Djurets fläckiga mönster fungerar som kamouflage. De spetsiga öronen har korta svarta tofsar. Rödlons ansikte verkar brett på grund av tofsarna av förlängt hår som finns under öronen. Pälsen är spröd, men ganska lång och tjock. Nosen är rödrosa och den har grå, gulröd eller brunröd grundfärg i ansiktet, på sidorna och på ryggen. Rödlon har vanligtvis gulvita läppar, haka och underdelar. Individerna i de sydvästra ökenområdena har den ljusaste pälsen, medan de i norra skogsområdena har den mörkaste. Ungarna föds med fläckig päls. Ett fåtal melanistiska individer har observerats och infångats i Florida. Dessa är till största delen helt svarta, men med urskiljbart fläckmönster.Rödlons iris är gul och den har svarta pupiller. Pupillerna är förlängda vertikalt och vidgas när den är nattaktiv för att maximera ljusreceptionen.En fullvuxen hanrödlo är 70–120 cm lång, med ett genomsnitt på cirka 90 cm, detta innefattar även den korta, 10–18 cm långa, svansen. Ett vuxet djurs mankhöjd är cirka 36–38 cm från axlarna. Vuxna hanar väger oftast mellan 7 och 14 kg, och honorna har en genomsnittsvikt på 9 kg. Rödlon är muskulöst byggd och bakbenen är längre än frambenen, vilket ger den en hoppande gång. En nyfödd unge väger mellan 280 och 340 gram och är cirka 25 cm lång. Vid ett års ålder har vikten ökat till cirka 4,5 kg.
Populationen som lever i norr, och de som lever i öppna habitat är i genomsnitt större till storleken. En morfologisk studie som jämförde storlekar på rödlo i östra USA fann en avvikelse beträffande platserna för den största hanen och den största honan, vilket antyder skilda urvalsrestriktioner hos de båda könen.
Rödlons spår visar fyra tår utan klomärken, vilket beror på att deras klor är indragna. Spåren kan variera i storlek, oftast mellan 2 och 8 cm, med ett genomsnitt på 4,6 cm (som kan ses på bilden till vänster). Då den går, eller lunkar är avståndet mellan spåren cirka 20 och 46 cm. Rödlon kan ta mycket stor kliv när den springer, ofta mellan 1 och 3 meter.Som alla kattdjur tangerar ofta de bakre benens fotspår de främre (syns inte på bilden). Rödlons spår kan skiljas från vild- och huskatt på storleken, cirka 13 cm² mot 10 cm².
Rödlo har skarp hörsel och syn och ett bra luktsinne. Den är en skicklig klättrare och kan simma om den behöver, även om den normalt försöker undvika vatten.
Rödlon är vad gäller habitat ett anpassningsbart djur. Den föredrar skogsområden, både löv- och barrskog, men till skillnad från övriga arter i lodjurssläktet är den inte helt beroende av djupa skogar. Rödlon förekommer från träsk- till bergsområden. Den kan leva i närheten av jordbruksområden, om det finns tillgång till klippor, träsk eller skog. Populationsfaktor är främst tillgången på byte, men andra viktiga faktorer när det gäller att välja boplats är bland annat tillgång på skydd vid dåligt väder, möjlighet till vilo- och grytplatser, tätt skydd för jakt och flykt och att det är störningsfritt.Rödlons utbredning verkar inte begränsas av människan så länge det fortfarande finns lämpliga boplatser. Endast stora, tätt odlade marker är olämpliga för arten. Djuret kan dyka upp i trädgårdar i förorter där människan förekommer i rödlons naturliga miljöer.
Rödlons aktivitet är begränsat till väl utmärkta territorier, vilka kan variera i storlek beroende på kön och tillgången till byte. Reviret märks upp med avföring, urindoft och genom att markera större träd i området med klomärken. Inom sitt revir har rödlon vanligtvis ett flertal boplatser: vanligtvis en huvudboplats och ett flertal mindre boplatser i de yttre delarna av reviret som exempelvis ihåliga stockar, trädhögar, buskage eller under utskjutande stenkanter. På boplatserna luktar det starkt av rödlo.Storleken hos rödlons revir varierar kraftigt; en sammanställning av forskningsresultat från World Conservation Union (IUCN) visade att reviren kunde variera från allt mellan 0,6 och 326 km². En studie i Kansas fann att bofasta hanar hade uppskattningsvis 20 km² revir och att honorna hade knappt halva den arean. Icke-bofasta rödloar hade både ett större (cirka 57 km²) och mindre väldefinierat revir än de bofasta. Lodjursungarna hade de minsta reviren på cirka 7 km². Forskning har visat att spridning från födelsereviret är mer utpräglat hos hanar.Rapporter om säsongsmässiga variationer i revirstorlek har varit tvetydiga. En studie fann stora skillnader i hanarnas revirstorlek, från 41 km² på sommaren upp till 100 km² på vintern. En annan fann att honor, särskilt de som var fortplantningsmässigt aktiva, vidgade sina revir under vintern, men att hanar bara bytte sitt revir utan att utvidga det, vilket överensstämmande med ett flertal tidigare studier Annan forskning i amerikanska delstater har visat liten eller ingen säsongsmässig skillnad.Likt de flesta kattdjur lever rödlon till stor del ensam, även om reviren kan överlappa varann. Något som dock är ovanligt för katter är att hanen är mer tolerant för överlappning, medan honor sällan korsar andras revir. På grund av deras lilla storlek kan två eller fler honor ha sina revir inom en hanes hemrevir. Då flera hanars revir överlappar varandra skapas oftast en hierarki som resulterar i att tillfälliga rödloar utesluts från de favoriserade områdena.
Rödlon kan leva under långa perioder utan mat, men äter mycket och ofta då det finns gott om byte. Under magra perioder, jagar den vanligtvis större byten som den kan komma tillbaka och äta på vid ett senare tillfälle. Rödlon jagar genom att spåra och förfölja sitt byte för sedan överfalla det med en kort jakt eller genom direkt anfall. Den föredrar däggdjur mellan 0,7 och 5,7 kg. Det huvudsakliga bytet varierar beroende på vilket område den lever i. I östra USA är det bomullssvanskaniner och i norra snöskoharar. Då dessa båda arter finns i samma område, som i New England, är de rödlons huvudsakliga föda. Rödlon är ett opportunistiskt rovdjur som, till skillnad från det mer specialiserade kanadensiska lodjuret, villigt ändrar sina bytesval. Forskning har visat att variationen i föda överensstämmer med antalet individer av rödlons huvudsakliga byte; mängden av det huvudsakliga bytet är därför avgörande för valet av föda.Rödlon jagar djur av många olika storlekar och anpassar sin jaktteknik till det djur den jagar. Då den jagar smådjur som exempelvis gnagare, ekorrar, fisk och insekter, jagar den i områden med gott om byte. Den ligger stilla, kryper eller står stilla och väntar på att offren ska komma nära, den anfaller sedan, tar tag i sitt byte med sina vassa, indragbara klor. För något större djur som till exempel kaniner och harar, förföljer den djuret tills den kommer inom 6-10 meter från det innan den rusar fram och anfaller. Mindre vanligt äter den även större djur som rävar, minkar, skunkar och mindre hundar och huskatter. Det händer även att de jagar boskap och fjäderfän. Även om större boskap som nötkreatur och häst inte attackeras, så utgör rödlon ett hot mot mindre arter som får och getter. Enligt National Agricultural Statistics Service dödade rödlon 11 100 får 2004, vilket utgör 4,9 % av det totala antal får som dog av rovdjur det året. Emellertid kan denna siffra vara något missledande, då rödlon även är en asätare som äter på återstoden av vad andra djur har dödat.Det har hänt att rödlon har dödat hjortdjur, särskilt under vintern då mindre byte är mindre vanligt, eller då hjortpopulationerna blir större. En studie i Everglades visade att en stor majoritet av de dödade hjortarna (33 av 39) var kid, men att rödlon även kunde fälla djur upp till åtta gånger dess vikt. Den spårar hjorten, ofta då den ligger ned och rusar sedan fram och biter tag i nacken innan den biter av halsen, undersidan av huvudet och bröstet. Vid de fåtal tillfällen som rödlon dödar hjortdjur, äter den sig mätt och begraver sedan kadavret under snö eller löv för att senare komma tillbaka vid ett flertal tillfällen för att äta.Rödlons föda är samma som hos andra mellanstora rovdjur i samma ekologiska nisch. Forskning i Maine har dock inte påvisat konkurrens mellan rödlon och prärievargen eller rödräven bland de övervakade djuren. Med det kanadensiska lodjuret syns dock hur de båda arterna påverkar varandras utbredningsmönster: konkurrens från rödlon antas ha hindrat vidare distribution av dess kattkusin.
Rödloar lever vanligtvis mellan 6 och 8 år, endast ett fåtal blir över tio år. Det äldsta kända individerna är 16 år i vilt tillstånd och 32 år i fångenskap.De börjar vanligtvis para sig under sin andra sommar, även om honor kan börja så tidigt som sitt första år. Spermaproduktionen börjar varje år i september eller oktober och hanarna är fertila fram till sommaren. En dominant hane reser runt med en hona och parar sig med henne vid ett flertal tillfällen, vanligtvis från vintern fram till tidig vår; detta varierar något beroende på vilken plats de vistas, men den största delen av parningen äger rum i februari-mars. Paret kan ha en rad olika beteenden, bland annat jucka, jaga och ligga i bakhåll. Andra hanar kan besöka, men involveras inte i leken. Då hanen upptäcker att honan är mottaglig, håller han fast henne med ett kattypiskt nackgrepp och parar sig med henne. Honan kan sedan gå vidare och para sig med flera hanar och hanarna brukar vanligtvis para sig med ett flertal honor. Under samlag kan den, annars relativt tysta rödlon, ge ifrån sig höga skrik, väsningar eller andra ljud. Forskning i Texas har antytt att det är nödvändigt för rödlon att ha ett revir för parningen; de studerade djuren utan revir saknade identifierad avkomma. Honans brunstcykel varar i 44 dagar, och brunstigheten varar i fem till tio dagar. Rödloar är fertila livet ut.Honan föder upp ungarna ensam. En till sex, men vanligtvis två till fyra, kattungar föds i april eller maj, efter cirka 60-70 dagars dräktighet. Det förekommer även att det föds en andra kull i slutet av september. Honan föder vanligtvis i någon typ av förslutet utrymme, vanligtvis i en liten grotta eller en ihålig stam. Ungarna öppnar sina ögon efter nio till tio dagar. De börjar utforska omgivningen efter fyra veckor och avvänjs från modersmjölken efter cirka två månader. Inom tre till fem månader börjar de förflytta sig med sin mor. De jagar självständigt under hösten på sitt första år och lämnar vanligtvis sin mor efter detta. I Michigan har det emellertid observerats ungar som stannar hos sin mor så länge som fram till nästa vår.
Den vuxna rödlon jagas av få rovdjur förutom människan, även om den kan dödas i konflikter inom arten. Pumor och vargar dödar ibland vuxna rödloar, ett beteende som vid ett flertal tillfällen observerats i Yellowstone nationalpark. Loungarna kan dödas av ett flertal rovdjur som ugglor, örn, prärievargar, rävar och även vuxna hanlodjur; då det finns ont om byte är sannolikheten för att ungarna överlever till vuxen ålder mindre.
Sjukdomar, olyckor, jägare, bilar och svält är andra vanliga dödsorsaker. Ungloar påvisar hög dödlighet strax efter att de lämnat sin mödrar, medan de fortfarande finslipar sina jakttekniker. En studie på 15 rödloar visade en årlig överlevnadsgrad för båda könen på 0,62, något som även stöddes av tidigare forskning som visat siffror mellan 0,56 och 0,67. Det har även rapporterats om ett visst mått av kannibalism då tillgången på byte är liten, men detta är väldigt ovanligt och påverkar inte populationerna nämnvärt.Rödlon kan vara infekterad av utvändiga parasiter, mest fästingar och loppor, och får vanligtvis dessa från sina byten, särskilt från kaniner och ekorrar. Invändiga parasiter (endoparasiter) är särskilt vanliga hos lodjuret. En studie fann en genomsnittlig infektionsnivå på 52 % från Toxoplasma gondii, men detta varierade mycket beroende på området. En viss parasit, Lynxacarus morlani, har idag enbart hittats hos rödlon. Det är fortfarande oklart hur stor roll parasiter och sjukdomar spelar vad gäller dödligheten hos rödlon, men de kan spela en större roll än svält, olyckor och jakt. Om den skulle jagas av en hund, brukar den vanligtvis klättra upp i ett träd.
Rödlon listas i Appendix II av Convention on International Trade in Endangered Species of Wild Fauna and Flora (CITES), vilket innebär att arten inte betraktas som utrotningshotad, men att jakt och byteshandel noggrant måste övervakas. Djuret är vanligt i alla de tre länder där den förekommer och den återfinns i ett stort antal amerikanska naturreservat. Uppskattningar från den amerikanska naturskyddsmyndigheten säger att antalet rödloar i USA 1988 var mellan 700 000 och 1 500 000, med en uppåtgående trend både vad det gällde antal som utbredning. På grund av detta har USA föreslagit CITES att rödlon stryks från Appendix II. Populationerna i Kanada och Mexiko är än i dag stabila och friska. IUCN listar arten som "livskraftig", och noterar dess spridning och stora antal, men att informationen från södra Mexiko är dålig.Idag betraktas arten som utrotningshotad i Ohio och Indiana. Rödlon har dock strukits från både Illinois (1999) och Iowas (2003) listor över hotade arter. I Pennsylvania tilläts återigen begränsad jakt och fångande, detta efter att ha varit helt förbjudet mellan 1970 och 1999. Rödlon märkte även av viss nedgång i population i New Jersey vid sekelskiftet till 1900-talet, huvudsakligen på grund av kommersiell utveckling och framsteg inom jordbruket vilket skadade rödlons boplatser. 1972 gavs rödlon fullt skydd av lagen, och listades av U.S. Fish and Wildlife Service, men togs återigen bort från listan 2005.Rödlon har länge uppskattats både för sin päls och för jakt, men trots att människan under lång tid fångat och jagat arten så har den vidhållit en hög population, även i södra USA där det sker omfattande jakt. Indirekt är ungarna de mest sårbara för jakt då de under sina första månader är beroende av en vuxen hona. Under 1970-talet och 1980-talet steg priset på rödlopäls markant vilket ökade intresset för jakt, men i början av 1990-talet sjönk priserna kraftigt. Vanlig jakt pågår än idag, och hälften av dödligheten i vissa populationer tillskrivs jakt. Som en konsekvens av detta stiger antalet dödsfall bland rödloar under vintern då jaktsäsongen vanligtvis öppnar.
I de amerikanska indianernas mytologi binds rödlon ofta samman med den mytologiska prärievargen med ett tema av dualitet. Lodjuret och prärievargen representerar vinden respektive dimman; två motsatta element i indianernas folklore. Denna grundläggande historia, i många varianter, återfinns i den nordamerikanska ursprungsbefolkningens kulturer, och till viss del även i Sydamerika, men de skiljer sig vad beträffar berättandet. I en version, som exempelvis berättades av Nez Perceindianernas folklore, framställs lodjuret och prärievargen som motsatta, antitetiska varelser. Å andra sidan finns det andra versioner där de framställs som likvärdiga och jämställda. Claude Lévi-Strauss menar att det tidigare konceptet, det om att djuren är tvillingar som representerar motsatser, är ett tema som ärvts in i Nya världens mytologier, men att de inte är jämnt balanserade figurer, vilket representerar en dualitet med öppet slut istället för den symmetriska dualitet som råder i den Gamla världens kulturer. Det senare av koncepten är enligt Lévi-Strauss ett resultat av regelbunden kontakt mellan européer och inhemska kulturer. Dessutom har den version som återspeglas i Nez Perces historia mycket större komplexitet, medan den jämställda versionen verkar ha förlorat berättelsens ursprungliga betydelse.I en shawneeberättelse luras rödlon av en hare, vilket ger djuret dess fläckar. Efter att ha jagat upp haren i ett träd övertalas rödlon att bygga en eld, vilket leder till att glöd sprids över dess päls och lämnar kvar mörkbruna märken. Mohaveindianerna trodde att om man regelbundet drömde om varelser eller föremål så skulle man få deras karaktärsdrag som övernaturliga krafter. Om man då drömde om två gudomliga varelser, puman och lodjuret, trodde de att detta skulle leda till överlägsna jaktfärdigheter gentemot andra stammar. Europeiska nybyggare som anlände till Amerika beundrade även kattdjuret, både för dess vildsinthet och elegans, och i USA är detta framträdande i den nationella folkloren.
Den här artikeln är helt eller delvis baserad på material från engelskspråkiga Wikipedia

Rödstjärtad sotkakadua (Calyptorhynchus banksii) är en stor kakadua som finns i Australien. Arten kallades Calyptorhynchus magnificus i många årtionden tills det nuvarande vetenskapliga namnet fastställdes officiellt 1994. Den förekommer huvudsakligen i de torrare delarna av kontinenten. Fem underarter accepteras, vilka utseendemässigt främst skiljer sig åt i näbbstorlek. De nordligare underarterna förekommer allmänt, men de två sydliga underarterna är hotade. 
Rödstjärtade sotkakaduor är aktiva dygnet runt, skräniga och högljudda, och ses ofta när de flyger högt uppe i flockar. De tenderar att flyga ganska långsamt med oregelbundna tunga flaxande vingslag, som tydligt skiljer sig från den liknande glanssotkakaduans lätta vingslag. Rödstjärtad sotkakadua är fröätare, hålhäckare och beroende av träd med relativt tjocka stammar för sina bohålor, som gamla eucalyptusträd eller gummiträd.
Rödstjärtad sotkakadua är den av sotkakaduorna som lättast anpassar sig till ett liv i fångenskap, men sotkakaduor är mycket ovanliga och dyra utanför Australien.Liksom andra kakaduor kan rödstjärtad sotkakadua bli mycket långlivad i fångenskap. År 1938 omtalade ornitologen Neville Cayley en över femtio år gammal individ vid Taronga Zoo.
Adulta rödstjärtade sotkakaduor är omkring 60 centimeter långa och uppvisar könsdimorfism. Hanar har helt svart fjäderdräkt, med undantag av tydliga röda band på stjärten. På huvudet har den en framträdande svart tofs som bildas av förlängda fjädrar. De något mindre honorna är brunsvarta med gula ränder och prickar och har gul-orange strimmor på stjärten och bröstet. Näbben är blek och hornfärgad. Undersidan har smala gula strimmor på brunaktig botten. Hanarna väger mellan 670 och 920 gram, medan honor väger något mindre, 615–870 gram.Ännu ej könsmogna (juvenila) rödstjärtade sotkakaduor av båda könen liknar honor, men har blekare gulstrimmig undersida. När fåglarna blir könsmogna (adulta) vid cirka 4 års ålder ruggar hanarna efter hand sina gula stjärtfjädrar till röda, vilket tar 4 år innan det är helt klart.
Flera läten har noterats för rödstjärtad sotkakadua. Kontaktlätet är ett rullande metalliskt krur-rr eller krii, som kan höras på långt håll och avges alltid då fågeln flyger. Varningslätet är gällt. Spelande hanar avger under häckningen en följd av mjukt brummande ljud följt av ett upprepat kred-kred-kred-kred.
Den är vanlig i ett brett bälte över norra halvan av Australien men har mer isolerad utbredning i söder. Den är en strykfågel som har en del regelbundna årstidsbetingade rörelser inom Australien. I de norra delarna av Northern Territory lämnar de i stor utsträckning områden som har hög fuktighet under regnperioden på sommaren. I andra delar av landet tenderar kakaduornas årstidsbetingade förflyttningar att följa födokällor, ett mönster som förekommer i norra Queensland, och New South Wales. I sydvästra Western Australia verkar båda de där befintliga underarterna följa ett nord-sydligt mönster. C. b. naso flyttar norrut efter häckningen, medan C. b. samueli i vetebältet stryker omkring utan samband med årstidsväxlingarna.
Rödstjärtad sotkakaduas närmaste släkting är glanssotkakadua (Calyptorhynchus lathami). Dessa två arter bildar undersläktet Calyptorhynchus inom släktet med samma namn. De skiljer sig från de andra sotkakaduorna i undersläktet Zanda genom sin betydande könsdimorfism och juvenilernas läten, det ena ett pipande tiggläte, det andra en vokalisering när fågeln sväljer föda. Rödstjärtad sotkakadua var den enda sotkakaduan vars genetiska material användes i en viktig molekylär studie av kakaduasystematik 1999 eftersom endast övergripande förhållanden mellan kakaduasläkten undersöktes och endast en art av sotkakaduor behövdes.
Rödstjärtad sotkakadua beskrevs första gången av ornitologen John Latham 1790 som beskrev den med det vetenskapliga namnet Psittacus banksii, där artepitetet refererar till den engelske botanikern Sir Joseph Banks. Rödstjärtad sotkakadua var också den första fågel från östra Australien som avbildades av en europé, då en hona som antagligen fångats vid Endeavour River i norra Queensland tecknades av Banks illustratör Sydney Parkinson 1770. Något före Latham beskrev den engelske naturforskaren George Shaw Psittacus magnificus från ett exemplar som infångats någonstans i området vid Port Jackson (numera Sydney). Under många år kallades arten Calyptorhynchus magnificus, som föreslogs av Gregory Mathews 1927 eftersom Shaws namngivning hade föregått Lathams beskrivning från 1790. I flera årtionden accepterades Mathews förslag av många auktoriteter, fastän det var oklart om den fågel som ursprungligen åsyftades vid Port Jackson var en rödstjärtad sotkakadua eller, mera troligt en glanssotkakadua. 
År 1827 föreslog Jennings det vetenskapliga namnet Psittacus niger för fågeln. Men med det vetenskapliga namnet hade Carl von Linné beskrivit mindre vasapapegoja med 1758, och Johann Friedrich Gmelin palmkakadua 1788. Därför var detta namn ogiltigt trots att båda de andra arterna redan hade blivit kända under andra vetenskapliga namn vid den tidpunkten.År 1994 godkände ICZN en revidering som gjorde klart att det vetenskapliga namnet för rödstjärtad sotkakadua är Calyptorhynchus banksii. Rödstjärtad sotkakadua är typart för släktet Calyptorhynchus, vars namn är avlett från  grekiska kalypto-/καλυπτο- "gömd" och rhynchos/ρυγχος "näbb". Det nya namnet tillämpades första gången av Anselme Gaëtan Desmarest 1826.
Ursprungsbefolkningen i mellersta Kap Yorkhalvön har flera namn för fågeln: (minha) pachang på pakanh; (inh -) inhulg på uw oykangand och (inh -) anhulg på uw olkola. (Prefixet inom parentes (inh- eller minha) är en bestämning som betyder 'kött' eller 'djur'.)  Ngarnarrh och KarnamarrTo är termer som används av gunwinggu i Arnhem Land. I mellersta Australien, sydväst om Alice Springs, är språket pitjantjatjaras term för underarten C. b. samueli iranti. Karrak är ett ord på noongar bildat efter lätet för den sydvästliga underarten C. b. naso.
Fem underarter erkänns, varav två är hotade. De skiljer sig utseendemässigt främst i näbbens storlek och form, övergripande kroppsstorlek och färgerna på honans fjäderdräkt:
C. b. banksii återfinns i Queensland och, sällsynt, i nordligaste New South Wales. Den är den största underarten sett till total kroppsstorlek och har mellanstor näbb. Dess utbredning överlappar med underarten macrorhynchus runt Carpentariaviken. Den har försvunnit från stora delar av sitt tidigare utbredningsområde i norra New South Wales och sydöstra Queensland.
C. b. graptogyne, på engelska kallad South-eastern Red-tailed Black Cockatoo, återfinns i sydvästra Victoria och sydöstra South Australia i ett område som avgränsas av Mount Gambier i väster, Portland i söder, Horsham i nordöst och Bordertown i norr. Den är den minsta av de fem underarterna, och erkändes som distinkt underart först på 1980-talet. Den är främst beroende av bestånd av Eucalyptus baxteri, Eucalyptus camaldulensis och Allocasuarina luehmannii för föda och bobygge. Dessa tre trädarter har alla hotats av avskogning och merparten som återstår finns på privat mark. Möjligen återstår endast 500–1000 individer. Denna underart och dess habitat omfattas av en nationell återhämtningsplan. Från 2007 får lokala markägare ersättning för att medverka till att återskapa ett lämpligt habitat.
C. b. macrorhynchus, som gavs namnet Great-billed Cockatoo av Mathews, återfinns runt norra Australien. Fastän den anses vara utbredd och vanlig har det inte forskats mycket om denna underart. Den är också stor och har stor näbb, som dess underartsnamn antyder. Honorna saknar de röda partierna på stjärtfjädrarna.
C. b. naso, kallas på engelska Forest Red-tailed Black-Cockatoo och återfinns i sydvästra hörnet av Western Australia mellan Perth och Albany. Denna form har större näbb, och föredrar Corymbia calophylla (tidigare Eucalyptus calophylla), Eucalyptus marginata och Eucalyptus diversicolor.
C. b. samueli finns i fyra utspridda populationer: i centrala kustområden i Western Australia från Pilbara söderut till norra vetebältet i närheten av Northam, och floder i inlandet i mellersta Australien, sydvästra Queensland och övre Darling River-systemet i västra New South Wales. Fåglarna i denna underart är i allmänhet mindre och har mindre näbbar än nominatformen banksii.
Rödstjärtade sotkakaduor är aktiva dygnet runt, skräniga och högljudda, och ses ofta när de flyger högt uppe i små flockar, ibland tillsammans med andra kakaduor. Flockar på upp till 500 fåglar ses i allmänhet endast i norr eller när fåglarna är samlade vid någon födokälla. Annars är de i allmänhet ganska skygga för människor. I norra och mellersta Australien kan fåglarna plocka föda från marken, medan de två sydliga underarterna, C. b. graptogyne och C. b. naso, söker sin föda nästan uteslutande i träd. De tenderar att flyga ganska långsamt med oregelbundna tunga flaxande vingslag, som skiljer sig tydligt från den liknande glanssotkakaduans lätta vingslag. De flyger även ofta på avsevärd höjd.
Rödstjärtad sotkakadua återfinns i många sorters biotoper, från buskområden och gräsmarker, skogar av eukalyptus, akacior och Allocasuarina till täta tropiska regnskogar. Den återfinns vanligen i eukalyptusskogar i torrare delar av Australien eller längs vattendrag. Eftersom de är fröätare och hålhäckare är de beroende av träd med relativt tjocka stammar för sina bohålor, som gamla eucalyptusträd eller vissa arter av gummiträd. Vilka arter av träd som används varierar i olika delar av landet.
Rödstjärtade sotkakaduor livnär sig av många sorters inhemska och introducerade grödor, men stöttepelaren i deras föda är eukalyptusfrön. Det finns ett särskilt förhållande mellan arten och arter av gummiträd med större frukter. Dessa varierar mellan olika delar av Australien men utgörs bland annat av Corymbia calophylla i sydvästra Western Australia, Eucalyptus miniata runtom i norra delen av landet, Eucalyptus baxteri i Victoria och Corymbia-arterna Corymbia polycarpa och Corymbia intermedia i Queensland. Kakaduor biter av små grenar med klasar av frökapslar, och håller dem sedan med fötterna medan de tuggar och plockar frön innan de låter resterna falla till marken. Bland andra frön och nötter som fågeln äter finns de från akacior, banksior, grevilleor, Allocasuarina och Hakea, samt bär, frukter och olika insekter och larver. Kakaduor har anpassat sig till att äta vissa införda växter som Emex australis. Det finns vissa belägg för att de äter åkerrättika (Raphanus raphanistrum), Brassica tournefortii och melon (Citrullus eller Cucumis).
När hanen uppvaktar honan burrar den upp hjäss- och kindfjädrarna och gömmer näbben. Sedan sjunger den och stoltserar, vilket avslutas med ett hopp och en snabb uppvisning av de röda stjärtfjädrarna mot honan som oftast svarar genom att bita honom i försvar. Häckningen sker i allmänhet från maj till september förutom för de sydöstra underarterna, som häckar under sommaren (december till februari). Par av underarten C. b. samueli i vetebältet i Western Australia kan producera två kullar, medan de sydöstliga underarterna endast producerar en. Boet placeras i stora vertikala trähålor i höga träd. Vanligen väljs isolerade träd, så att fåglarna kan flyga till och från dem relativt obehindrat. Samma träd kan användas i många år. Hålorna kan vara 1 till 2 meter djupa och 0,25–0,5 meter breda, med en bas av träspån. En kull består av 1 till 2 vita, glanslösa ägg. I de flesta fall försummas den andra ungen som därmed dör i späd ålder. Ungarnas ögon öppnas efter omkring 3 veckor och det gula dunet uppvisar svarta fjädrar vid omkring 6 veckor. Ungfåglarna blir flygga efter omkring fyra månader.
Rödstjärtad sotkakadua skyddas enligt Australiens naturskyddslag Environment Protection and Biodiversity Conservation Amendment (Wildlife Protection) Act 2001. 
Den är listad internationellt under Appendix II i CITES, vilket tillåter internationell handel med levande viltfångade och uppfödda individer, om sådan export inte är skadlig för den vilda populationen. Australiens nuvarande restriktioner för kommersiell export från Australien är inte ålagda av CITES. Underarten C. b. graptogyne är specifikt listad som starkt hotad (endangered) i Australiens Environment Protection and Biodiversity Conservation Act 1999 och C. b. naso listades år 2000 som nära hotad (NT)I områden där arten är vanlig har den ibland betraktats som ett skadedjur i jordbruket. Populationerna i sydöstra Australien hotas av krympande skogsområden och andra förändringar av habitatet.
Hotstatusen för den rödstjärtade sotkakaduans med sina underarter varierar också från delstat till delstat inom Australien. Exempelvis är artenlistad som sårbar (VU) i New South Wales Threatened Species Conservation Act (1995)
Liksom många australiska kakaduor och andra papegojor hotas den rödstjärtade sotkakaduan av olaglig handel. Den stora efterfrågan och den stora dödligheten under transport innebär att fler fåglar fångas i det fria än de som faktiskt blir sålda.
År 1997 föreslog departementet för naturtillgångar, miljö och kultur i Northern Territory (NRETA) en handlingsplan för C. b. macrorhynchus för att hejda den olagliga handeln med ägg och boungar. Denna underart, som är relativt vanligt förekommande i territoriets norra del, ansågs finnas i tillräcklig mängd för att kunna uppbära begränsad infångande, s.k "skörd", av ungar för handelssyften. Handlingsplanen inbegrep skydd av utvalda "skördezoner" och ett tak för skörden vid 600 ägg eller nykläckta ungar per år. Alla fångade fåglar skulle märkas med mikrochip. Separata tillstånd skulle utfärdas för insamling och export, samt för att hålla en fågel som husdjur.Planen från regeringen i Northern Territorys för en begränsad infångning stöddes av en grupp biologer som hävdade att inställningen "att göra ingenting" hade misslyckats med att åtgärda den olagliga handeln och att begränsade offentliga resurser var tillgängliga för bevarande av arten eller habitatet. De ansåg att en populationskollaps i Northern Territory var högst osannolik, och att kakaduan i stället skulle ha nytta av viss handel då detta skulle föra med sig att lokala markägare fick ökad kännedom och större förståelse för dess biologi. Det skulle också vara en värdefullt bidrag till vetenskapen om hållbar användning av naturen.Andra experter hade allvarliga invändningar mot planen. Den kände papegojbiologen Joseph Forshaw motsatte sig den av flera skäl. Han uttryckte farhågor om att, med tanke på fåglarnas korta livslängd, kunde problem med återväxt maskeras i många år, och vid den tiden kunde en återhämtning av populationen vara omöjlig. Han fruktade också att ökande tillgång skulle sänka priserna och därmed sänka vinsterna för de inblandade. Andra grupper såsom Avicultural Federation of Australia (AFA) uttryckte farhågor för att hela populationen kunde åldras på grund av brist på häckningsplatser, och att de därmed kunde vara särskilt sårbara för förlust av ungfåglar, vilket skulle uppdagas först efter många år. De fruktade också att eftersom adulta fåglar bildar livslånga par fanns det risk att en fågel vars partner hade tagits till fånga inte skulle häcka mer. Hittills har planen inte genomförts. Australiens senats utredning om handel med Australiens inhemska naturliv avgjorde i början av 1998 att rutinmässig fångst och handel med adulta vilda fåglar skulle förbjudas.
Handuppfödda fåglar kan lära sig ett antal ord och kan vara ganska tillgivna, även om hanar kan bli präglade så att de troligen inte häckar. Rödstjärtad sotkakadua är den av sotkakaduorna som oftast förekommer i fångenskap, och kan vara härdig och långlivad om den ges mycket utrymme. Hittills har de flesta fåglar i fångenskap tillhört underarterna C. b. banksii och C. b. samueli. Fåglarna avlades tidigare ofta utan mycket hänsyn till ursprunglig underart. Med det ökade intresset för bevarande är fler fågeluppfödare nu angelägna om att bevara de skilda underarternas integritet i aveln och undviker därför korsningar.Fåglarna har lätt för att häcka i fångenskap och kan lägga ägg var tredje vecka mellan februari och november. När honan har ett ägg i boet lägger hon inget mer. Ägget kläcks efter ungefär 30 dagar. Den bästa tiden för att göra fåglarna handtama är vid ungefär 10 veckors ålder då deras svarta fjädrar är på plats men stjärtfjädrarna är mycket korta. Adulta hanar blir aggressiva mot juveniler en tid efter att de blivit flygga, och om de sitter i bur måste de skiljas åt.
En rödstjärtad sotkakadua, kallad Karak, var officiell maskot för Samväldesspelen 2006 som hölls i Melbourne. Samtidigt med reklamen genomfördes initiativ för att säkerställa den sydöstliga underarten C. b. graptogynes överlevnad, samt ökad miljömedvetenhet vid spelen. En traditionell berättelse från västra Arnhem Land berättar om sotkakadua och hennes make Kråka, som är fågelmänniskor, som får svarta fjädrar efter att de smittas av en sjukdom från bortom havet i norr. I rädsla för att bli begravda under jorden förvandlar de sig till fåglar och flyger högt i skyn. I tiwifolkets folktro sägs den rödstjärtade sotkakaduan åtfölja de döda till himlen.
Den här artikeln är helt eller delvis baserad på material från engelskspråkiga Wikipedia, där följande källor anges:Forshaw, Joseph M.; William T. Cooper (2002). Australian Parrots (3rd ed.). Robina: Alexander Editions. ISBN 0-9581212-0-6 
Flegg, Jim (2002). Birds of Australia: Photographic Field Guide. Sydney: Reed New Holland. ISBN 1-876334-78-9 
Lendon, Alan H. (1973). Australian Parrots in Field and Aviary. Angus & Robertson. ISBN 0-207-12424-8 
Garnett, S. (1993) Threatened and Extinct Birds Of Australia. RAOU. National Library, Canberra. ISSN 0812-8014

Sainthood är det sjätte studioalbumet av den kanadensiska popduon Tegan and Sara, utgivet den 27 oktober 2009 på Vapor Records och Sire Records. Till detta album, som behandlar romantiska ideal, skrev duon för första gången låtar tillsammans, fastän bara en av dem fick en plats på den slutliga låtlistan. Sainthood producerades av Chris Walla och Howard Redekopp och spelades in live med Tegan, Sara, Walla och två andra studiomusiker vid Sound City Studios i Los Angeles. Musikaliskt sett har albumet influenser från 1980-talspop, new wave och punkrock.
På topplistorna nådde Sainthood fjärde plats i Kanada och plats 21 i USA och Australien. Duon låg även på Canadian Hot 100 för första gången med singeln "Hell". Musikkritiker var generellt positiva till albumet och berömde dess energi och medryckande låtar. Det fick en nominering vid 2010 års Juno Awards i kategorin "Alternative Album of the Year" samt vid 2010 års upplaga av det kanadensiska musikpriset Polaris Music Prize. I september 2010 hade Sainthood sålt guld för 40 000 exemplar i Kanada.
Under sin amerikanska höstturné 2008 började Tegan and Sara skissa på ett uppföljaralbum till 2007 års The Con. Duon, som alltid hade skrivit sina låtar var för sig, bestämde sig att för första gången försöka sitta ner och skriva tillsammans i samma rum. De möttes upp i New Orleans i november 2008 och skrev sju låtar under en veckas tid, en upplevelse de beskrivit som "overklig" och "riktigt konstig". Fastän inga av låtarna kom med på albumet lade en av dem, "Sainthood", grund till hela albumets koncept, men kunde inte ges ut för att "den använde några Leonard Cohen-texter och de godkände inte det", har Tegan berättat. Gruppen hade influerats av Cohens låt "Came So Far for Beauty", i vilken textraden "I practiced all my sainthood" återfinns, som handlar om att bete sig som ett helgon för att vinna någons tillgivenhet, något som reflekterade systrarnas dåvarande kärleksliv. Detta beskrevs i Tegan and Saras officiella biografi (2009) som följande:
I förhållandens tjänst övar vi oss på att vara perfekta. Vi utövar vårt helgonskap i hopp om att vi ska belönas med tillbedjan. Samtidigt som vi drivs till att bli vad som helst för någon annan blir vi ibland martyrer för vår sak.Låtskrivandet fortsatte fram till början av våren 2009, med romantiska ideal som genomgående tema. Även om gruppen hade upplevt sitt gemensamma arbete som ovant skrev de ytterligare några låtar tillsammans på distans; en av dessa var "Paperback Head", som senare valdes med på albumet. Tegan hade även börjat skriva musik tillsammans med Hunter Burgan från punkbandet AFI, som hade spelat bas på hennes låtar på The Con. "Den största skillnaden när jag skriver med Hunter är att jag inte är lika känslosam med musiken och mer öppen till förslag", har Tegan sagt. Tre av deras låtar kom med på albumet; "Don't Rush", "Hell" och "The Cure". Till slut hade duon skrivit och spelat in omkring 50 demolåtar, av vilka de 13 bästa valdes ut inför studioinspelningen.
Liksom The Con producerades Sainthood av Chris Walla från Death Cab for Cutie, den här gången tillsammans med Howard Redekopp, medproducent på duons fjärde album So Jealous. Inspelningen påbörjades i maj 2009 vid den anrika Los Angeles-studion Sound City, där bandet tillbringade tre veckor. Walla bestämde sig för ett nytt tillvägagångssätt som innebar att spela in låtarna live som ett fullbordat band istället för att förlita sig på pålägg. Han förklarade, "[...] Om du har tid och möjlighet att ställa in och klippa något live som har en väldigt naturlig grund i sig, skulle det verka galet att inte testa det".
De fem musikerna – Tegan, Sara, gitarristen Ted Gowans, trummisen Jason McGerr (också från Death Cab for Cutie) och Chris Walla på bas – stod i samma rum och repade in låtarna 30-40 gånger innan de spelades in digitalt med Apple Logic. Keyboards, kopplade genom en mängd olika effektpedaler, spelades av både Tegan, Sara, Gowans och Walla. Tegan och Sara var till en början nervösa inför samspelet, Sara mindes: "Jag var livrädd för att spela låtarna live för att, ärligt talat, visste jag inte om jag kunde göra det". Tegan beskrev inspelningsprocessen som smidig men intensiv; tagningar gjordes så ofta att de fick återanvända de befintliga banden efter drygt en vecka. Med ett par dagars mellanrum reste de sedan vidare till McGerrs studio Two Sticks Audio i Seattle, där de tillbringade ungefär fyra veckor för att spela in sång och göra pålägg. Albumet mixades av Dave Sardy, utom "Arrow", "Northshore" och "The Ocean" som mixades av Walla, medan mastering gjordes av Stephen Marcussen.
Duon var mycket nöjda över produktionen, Sara kommenterade: "Jag känner att, för första gången, det här är en gruppskiva. Det låter verkligen som att ett band gått in i ett rum och spelat musik." De förvånades också över hur så få instrument och sparsam användning av pålägg kunde ge ett så fylligt resultat; "Med en del låtar, som 'The Cure', fanns det trummor, bas, två gitarrspår, orgel, sång; det är inte så kompakt. På ett märkligt sätt öppnade det upp musiken så att den upplevdes större", sa Tegan.Låtarna på Sainthood har ett stundvis varierat sound som dels beskrivits som glatt och dansant, dels tungt och punkinfluerat. Rockiga gitarrer varvas med elektroniska texturer från keyboards. Spin kommenterade att "Sainthood har en tjock postpunk-muskulatur som är ny för duon". "Jag tycker den är väldigt mörk. Den är fortfarande väldigt poppig men det är ett ganska mörkt album", har Tegan sagt. Musikkritiker fann likheter mellan det elektroniska soundet i "Alligator" och tidiga Madonna medan låtar som "The Ocean", enligt Examiner.com, "uppvisar jangle pop-liknande gitarreverb och känslomässigt krystad sång likt det klassiska soundet hos riot grrrl-föregångarna Team Dresch eller Longstocking". Joshua Klein på Pitchfork Media menade att låtar som "Don't Rush", "Hell", "The Cure" och "The Ocean" teoretiskt sett är powerpop men att deras sammanflätade kvalitet får dem att ligga närmare new wave.
Skivomslaget visar Sara i en svartvitrandig tröja stående mot en vit vägg med ett hål i som Tegan sticker ut ansiktet genom. Under hålet har en kropp målats upp, så att det ser ut som om Tegan står bredvid Sara iförd en likadan tröja. Omslaget fotograferades av Pamela Littky och formgavs av EE Storey, Saras före detta flickvän, som tidigare hade ansvarat för omslagen till So Jealous, The Con och andra relaterade utgivningar. EE Storey visste att hon ville använda ett foto som omslag och kom att tänka på sådana fotoskärmar med skämtsamma motiv som ofta finns på nöjesfält. Hon sa att "Jag tänkte på att göra det för att spela på idén om arketyper, fasader och falskheter".
Sainthood släpptes genom Vapor Records och Sire Records den 27 oktober 2009 (en dag tidigare i Storbritannien) och bandet marknadsförde albumet med en turné som inleddes vid Orpheum Theatre i Los Angeles den 25 oktober. Albumet gick in på plats 21 på Billboard 200 i USA och sålde 22 665 exemplar under första veckan. Det listnoterades på fjärde plats i Kanada, plats 21 i Australien och plats 92 i Belgien. I september 2010 hade Sainthood sålt guld för 40 000 exemplar i Kanada och i december 2013 uppgav Billboard 115 000 sålda exemplar i USA.
Sainthood möttes av övervägande positiv kritik i musikpressen. Tim Sendra på Allmusic kommenterade att "det är betydligt mer energi och glöd på den här skivan". The A.V. Club gav albumet betyget A− och recensenten Noel Murray beskrev duons låtskrivande som underskattad, även om han betraktade skivan som en kopia av The Con. BBC Music föredrog Saras låtar framför Tegans: "Saras låtar är vimsiga, fyndiga, tungt elektroniska angelägenheter: kalla, nakna öppnaren 'Arrow', den sjösjuka, okroppsliga 'Night Watch' och barockdiscon i 'Alligator' är alla hennes låtar och alla albumets höjdpunkter". En negativ recension kom från Drowned in Sound, vars skribent Andrzej Lukowski ifrågasatte duons roll som rockartister och menade att "[...] Sainthood osannolikt [kommer] göra dig hundraprocentigt nöjd".Joshua Klein på Pitchfork Media skrev att "albumet är smittande men tillräckligt avancerat för att lyckas undvika att bli publikfriande". PopMatters sammanfattade Sainthood som "kraftfullt", och Slant Magazines recensent Kevin Liedel gav albumet betyget 4/5 och beskrev det som "genialisk indiepop". Mikael Wood på Spin menade att duons nyvunna mognad var klädsam och att systrarna "som skriver betydligt mer övertygande om romantisk besatthet än det stora flertalet i gebitet [...]".
Albumets första singel, "Hell", släpptes tidigare samma månad, den 2 oktober. Den blev Tegan and Saras första singel på Canadian Hot 100 där den uppnådde plats 56. Duon framförde låten på The Tonight Show with Conan O'Brien den 2 november. Uppföljarsingeln "Alligator" släpptes med ett stort antal remixer och nådde plats 32 på Billboard-listan Hot Dance Club Songs. Fastän inga fler singlar släpptes gjordes ytterligare två musikvideor till "On Directing" och "Northshore", båda regisserade av Angela Kendall.
I samband med Sainthood utgavs även en samlingsbox med tre böcker; ON, IN och AT. Böckerna bestod bland annat av texter av artisterna Dallas Green, Northern State och An Horse (ON), en dokumentation av duons låtskrivarmöte i New Orleans (IN) och berättelser från deras sista turné för The Con (AT). Under 2010 års upplaga av Record Store Day den 17 april släppte Tegan and Sara en exklusiv vinylskiva, Saints: Live, i 2500 exemplar. Skivan innehöll fyra livespår ("Alligator", "Hell", "The Cure" och "On Directing") inspelade vid AOL Studios den 27 oktober 2009.
Albumkonvolutet listar Tegan Quin och Sara Quin som låtskrivare, utom där annat anges.

Samernas ursprung har intresserat forskare åtminstone sedan Johannes Schefferus tid på 1600-talet. Från början kopplades samerna ihop med finnarna, eftersom det samiska språket är uppenbart närbesläktat med finskan. När den fysiska antropologin utvecklades under 1800-talet upplevdes samerna i stället som avvikande från alla omgivande folk, vilket gav upphov till en teori om att samerna utvecklats som en isolerad grupp under istiden, då de skulle ha övervintrat vid Norra Ishavet. Även denna teori övergavs, och numera tror genetiker överhuvudtaget inte att samerna utgjort en homogen befolkningsgrupp sedan urminnes tider, utan att den utvecklats genom tillskott från flera olika håll vid olika tidpunkter. Inte desto mindre har samerna kallats för en genetiskt unik befolkning. Med detta menas inte att samerna skulle ha unika gener, utan att en del genvarianter förekommer i annan frekvens hos samerna än hos andra folkslag. 
Den senaste tidens genetiska studier visar att Skandinavien befolkades av fyra vågor. De första vågen bestod av jägare och samlare som invandrade efter istidens slut cirka 10 000 f.kf. Senare invandrare även stenåldersbönder samt en våg av indoeuropeiska nomader under bronsåldern. Dessa tre folkgrupper blandades samman till det som idag är svenskar, danskar och norrmän. En fjärde våg kom sedan cirka 2000 år före kristi födelse och bidrog med finnar och samer.
Enligt den samiska tradition som Johan Turi ger uttryck för har samerna alltid bott i Lappland och inte kommit dit någonstans ifrån. Dock har samernas ursprung länge varit en omdiskuterad fråga. I verket Lapponia från 1673 ägnade Johannes Schefferus ett kapitel åt samernas härstamning. Han inledde med att konstatera att samerna inte kunde härstamma från svenskarna "...då ingenting är mera olikt än en lapp och en svensk. Intet i kroppsform, kynne, språk, klädsel, ja intet överensstämmer hos dem". Lika litet kunde de antas härstamma från ryssarna eller norrmännen. Schefferus kom fram till att det troligaste var att samerna ledde sina anor från finnarna, framför allt eftersom det samiska språket har sådana uppenbara likheter med finskan, men även för att de båda folken var så lika till såväl kynnet som utseendet: "Finnarna ha svart hår, brett ansikte och bister uppsyn, så ock lapparna". Till och med ifråga om klädedräkten fanns enligt Schefferus mening obetydlig skillnad mellan samer och finnar.
Alla var dock inte överens om samernas och finnarnas fysiska likheter. I början av 1900-talet slog språkforskaren K.B. Wiklund fast att samerna "äro i antropologiskt avseende lika skilda från finnarna som någonsin från nordborna" (Wiklund syftade på den fysiska antropologin, alltså studiet av fenotypiska karaktärer, vilket då var ett stort forskningsområde). Karaktäristiskt för samerna var, enligt Wiklund, kortskallighet, liten kroppslängd, svart hår, bruna ögon och svag haka. Enligt hans uppfattning hade ingen kunnat påvisa något antropologiskt sammanhang mellan samerna och något annat folk. Hans slutsats blev att "den lapska rasen" uppkommit genom lång tids fullständig isolering från andra folkslag.Men hur skulle en sådan isolering ha kunnat komma till stånd? När botanisten Rolf Nordhagen ansåg sig kunna visa att relativt stora delar av den norska Ishavs- och Atlantkusten varit isfria under den senaste istiden passade detta utomordentligt ihop med Wiklunds tankar. Arkeologen Anders Nummedal hade nämligen också hittat mycket gamla boplatser vid Komsafjället i Alta, just inom det område som Nordhagen identifierat som isfritt. Därmed ansåg sig Wiklund slutligen kunna lösa "den lapska urtidens gåta". Komsakulturens lämningar måste vara spår efter samernas förfäder, som tillbringat istiden i isolering vid kusten. Därifrån skulle de ha spritt sig söderut när isen smälte.Som ytterligare belägg för denna övervintringsteori påpekade K.B. Wiklund att den nutida befolkningen i Möre fylke och Sunnfjord i södra Norge var av en ”antropologisk typ” som var förbluffande lik samerna, och att arkeologer just i detta område hade hittat lämningar efter den så kallade Fosnakulturen, som kraftigt påminde om Komsakulturen. Wiklund menade att detta sammanträffande inte kunde vara en tillfällighet. Även de så kallade pyttarna på Bohus Malmön utanför den svenska Västkusten röjde enligt Wiklund "en omisskännlig likhet med våra lappar". Ända in i modern tid skulle det alltså, hävdade Wiklund, längs såväl den norska som den svenska kusten ha funnits reliktförekomster av en befolkning som överlevt istiden.K.B. Wiklund menade att samernas förfäder, som hade övervintrat vid Ishavskusten, inte hade talat samiska utan ett numera okänt språk som han kallade för protolapska. Han tyckte sig finna kvardröjande spår av protolapskan i form av ord som inte kunde kopplas till andra språk. Dit hörde exempelvis det samiska ordet för vatten, čáhci, som är helt annorlunda än finskans vesi. Ortnamnet Luleå var enligt Wiklunds uppfattning också en protolapsk relikt. Eftersom det kan uttydas som "det öster om, nedanför fjällryggen belägna vattendraget" konstaterade han att det verkade vara givet västerifrån. Även många andra ortnamn i Lappmarken, som Sulitelma och Abisko, skulle enligt Wiklund kunna vara relikter från den protolapska tiden. Först senare hade samerna bytt ut sitt ursprungliga språk mot ett finsk-ugriskt.Det bör påpekas att K.B. Wiklunds tal om "den lapska rasen" mycket snart kom att betraktas som föråldrat. Redan 1941 skrev ärftlighetsforskaren Gunnar Dahlberg att tanken "att europeerna härstammar från ett antal rena raser är ett obekräftat antagande". Trots att han själv var verksam vid Rasbiologiska institutet drog han slutsatsen att "rasbiologi [är] ett uttryck för nationella fördomar och har inget med vetenskap att göra". Skillnaderna mellan samer och andra svenskar berodde enligt Dahlberg troligen på miljöfaktorer.
Inte heller K.B. Wiklunds åsikter stod sig i längden. Bara något decennium efter hans död hade de flesta forskare övergivit övervintringsteorin. Idén om det protolapska språket levde däremot kvar i viss utsträckning. Etnologen Phebe Fjellström pekade på 1980-talet på de stora olikheter som finns mellan nordsamiskt och sydsamiskt och menade att den samiska folkgruppen egentligen bestått av två folkslag. Den ena skulle efter istiden ha levt vid den norska kusten och därifrån ha flyttat över Kölen till Lappland och norra Ångermanland för att där livnära sig som älgjägare från 4000 f.Kr. och framåt. Detta folk skulle ha talat protolapska. Ungefär 2000 f.Kr skulle sedan ett folk med ett finsk-ugriskt språk, asbestkeramikens folk, ha kommit till Norden från öster. När de båda folkgrupperna mötts skulle de ha smält samman till en folkgrupp, som blev samerna.Även forskare som inte förespråkat detta dubbla ursprung har kopplat ihop samerna med asbestkeramikens folk. I Sverige förekommer denna fyndtyp nämligen inte söder om en gräns som skiljer Övre Norrland från Mellannorrland och Jämtlands län. Norr om denna gräns är älvnamn och de äldsta ortnamnen ofta samiska eller finska, medan motsvarande namn söder om gränsen är av germanskt ursprung. Det folkslag som framställde asbestkeramik skulle enligt detta synsätt vara förfäder till samerna, medan de folkslag som bodde längre söderut skulle vara förfäder till nordborna.
När den fysiska antropologins fader, Johann Friedrich Blumenbach (1752–1840) delade in människan i fem olika raser förde han alla folk som talade finsk-ugriska språk till den mongolida rasen. Trots K.B. Wiklunds uppfattning om att samerna var lika skilda från finnarna som från nordborna följde denna klassificering med långt in på 1900-talet.När genetiken utvecklades som vetenskap i mitten av 1950-talet blev detta ett nytt redskap i forskningen om samernas ursprung, och resultaten pekade på att K.B. Wiklund hade kommit sanningen närmare än Blumenbach. Lars Beckman, som framför allt studerade blodgrupper, kallade samerna för en genetiskt unik befolkning. Hans studier indikerade att samerna inte hade något nära släktskap med asiatisk-mongolida folkgrupper. Dock kunde studierna inte förklara samernas ursprung, men han uteslöt inte att deras "urhem" fanns någonstans i Asien eller Östeuropa. Hans frekvensstudier av så kallade samiska markörgener indikerade att mellan en fjärdedel och en tredjedel av befolkningens arvsmassa i Västerbottens län och Norrbottens län har samiskt ursprung.
Senare typer av genetiska studier, nämligen av mitokondrie-DNA (som enbart nedärvs från modern) och Y-kromosomer (som enbart ärvs från far till son), har tillfört ny men ofta svårtolkad information. De två typer av mitokondrie-DNA som dominerar hos samer, haplogrupperna U5b1b och V, har troligen sitt ursprung i västra Europa. Även de olika varianter av Y-kromosomer som förekommer hos samer tyder på ett europeiskt ursprung. Någon genetisk likhet med nu levande sibiriska folk har däremot inte kunnat beläggas. Den forskargrupp som publicerade dessa resultat 2004 menade att samernas genetiska särart bäst kunde förklaras med att samernas anfäder var en liten, avgränsad grupp av européer.Det är dock klarlagt att det finns en genetisk koppling till Sibirien såtillvida att ingenstans förutom i nordostligaste Europa och i nordligaste Skandinavien finns en så hög frekvens som i västra Sibirien av en viss genetiskt markör vars allra högsta frekvens finns i de nordligaste gränstrakterna mellan Europa och Sibirien.Vid kartläggning av människans mitokondrie-DNA i dess helhet fann man en av ovannämnda varianter, U5b1b, i mitokondrie-DNA från tre samer, en berber från Algeriet, en fulani från Senegal, samt en jakut från nordöstra Sibirien. Att fulani och berber har haft kontakt med varandra är känt, men i övrigt var resultaten en överraskning för forskargruppen, särskilt som den här varianten verkade ha uppkommit för bara 9 000 år sedan. En möjlig förklaring skulle kunna vara att alla de nämnda folkslagen hade förfäder i sydvästra Europa, på gränsen mellan Frankrike och Spanien, varifrån jägar- och samlarfolk spred sig åt olika håll efter den senaste istiden.En svensk studie från 2007 har kommit fram till att haplogrupperna U5b1b och V (de som dominerar mitokondrie-DNA hos samer från nordligaste Sverige, Norge och Finland) troligen kom till området mycket snart efter istidens slut. De kan ha kommit antingen från den europeiska kontinenten eller från Volga-Ural-regionen i Ryssland eller från båda håll. En annan typ av mitokondrie-DNA, haplogrupp Z, förekommer i låg frekvens hos både samer och nordasiatiska folkslag men är annars nästan frånvarande i Europa. Forskarna har tolkat detta som ett tecken på att den nordsamiska gruppen fått ett tillskott från öster så sent som för 2 700 år sedan.
Den svenska genetikstudien från 2007 kan jämföras med nya arkeologiska rön, som anses visa att nordligaste Sverige koloniserades från norr omedelbart efter istiden. Komsakulturen har därmed åter blivit aktuell som ursprung för norra Sveriges tidigaste invånare. Numera tror forskarna dock inte att de människor som gav upphov till lämningarna vid Komsa överlevt istiden vid den nordnorska kusten, utan att kustområdet snabbt koloniserades från sydväst under istidens slutskede. När dessa människor följde efter den smältande isen över tundran söderut stötte de så småningom ihop med de människor som koloniserat Finland från öster. Så kan samernas genetiska arv, som är huvudsakligen europeiskt men tycks ha kommit från både öster och väster, förklaras.Tidpunkten för den senare invandring som genetikerna tycker sig kunna se spår av, för 2 700 år sedan, kan jämföras med den koppling som en del arkeologer tidigare gjort mellan samerna och det folkslag som givit upphov till asbestkeramik. Asbestkeramik hittas på boplatser från ca 3900 f.Kr.–1300 f.Kr. i Finland, och 1500 f.Kr.–1000 e.Kr. i Skandinavien.
En teori om samernas ursprung har varit att de härstammar från den jägar- och samlarkultur som arkeologer kallar för den gropkeramiska kulturen. Emellertid har moderna genetiska studier visat att så inte är fallet.

Saxaulsparv (Passer ammodendri) är en centralasiatisk tätting i familjen sparvfinkar (Passeridae) som med sin längd på 14–16 centimeter och vikt på 25–27 gram är en av de allra största arterna i familjen. Den har en grå och sandfärgat brun fjäderdräkt med ljusbrun tars. Honan har inte en lika anslående dräkt som hanen, bland annat saknar hon den svarta teckningen på huvudet, men hon är ändå så pass distinkt att arten, i alla dräkter, är svår att förväxla med andra arter. Den har ett jämförelsevis mjukt och musikaliskt kvittrande lockläte, och övriga läten utgörs av sång och överflygningsläte.
Vanligtvis erkänns tre underarter vilka skiljs åt genom fjäderdräktens färgton och honans teckning på huvudet. Underarten ammodendri förekommer i de västra områdena av saxaulsparvens utbredningsområde medan stoliczkae och nigricans förekommer i de östra. Dess utbredningsområde, som tros vara uppdelat i sex förhållandevis åtskilda områden, sträcker sig från de centrala delarna av Turkmenistan till norra Gansu i Kina. Den lever i ökenområden, och föredrar platser med buskar som till exempel saxauler, i närheten av floder eller oaser. 
Stora delar av dess utbredningsområde är otillgängliga för människan varför det finns få studier och säkra observationer kring många aspekter av artens ekologi. Den håller sig ofta dold i lövverk och födosöker i trädkronor och på marken. Den lever främst av frön, men även av insekter under häckningsperioden. Utanför häckningsperioden bildar den flockar, men är mindre social än andra sparvar under häckningstiden, då paren oftast häckar isolerat. Boet är ett runt knyte av torrt växtmaterial som fodras med mjukt material som fjädrar. Boet placeras oftast i håligheter i träd eller jordbankar och steniga sluttningar, men även i konstruktioner skapade av människan eller i övergivna rovfågelsbon. Oftast lägger den två kullar per häckningssäsong med fem till sex ägg i vardera. Det är främst honan som bygger boet och ruvar men båda föräldrarna tar hand om ungarna.
Trots att den har förlorat delar av sitt utbredningsområde på grund av habitatförstörelse orsakad av jordbruk bedöms arten inte vara hotad av mänsklig aktivitet.
Saxaulsparven beskrevs taxonomiskt första gången år 1872 av den brittiske zoologen John Gould i hans bok The Birds of Asia. Han beskrev arten utifrån ett specimen som samlats in av den ryske naturvetaren Nikolai Severtzov i närheten av Kyzylorda, som numera ligger i södra Kazakstan. Severtzov hade planerat att beskriva arten som Passer ammodendri under ett flertal år och hade samtidigt distribuerat specimen och visat upp arten på olika museer. Ett av dessa specimen hamnade hos Gould som snabbt beskrev den som en ny art. Severtzov beskrev själv arten 1873, men Goulds beskrivning och auktorskap har prioritet över Severtzovs. Saxaulsparvens artepitet härstammar från saxaulträdet Haloxylon Ammodendron, som i sin tur fått sitt artepitet från gammalgrekiskans άμμος, som betyder "sand", och δένδρον som betyder "träd". På samma sätt härstammar fågelartens trivialnamn ifrån dessa saxaulträd av släktet Haloxylon, som de är så starkt förknippade med.Saxaulsparven placeras vanligtvis i släktet Passer, tillsammans med gråsparven och cirka 20 andra arter. 1890 introducerade dock Nikolai Zarudny det egna släktet Ammopasser för saxaulsparven, men detta förslag har inte fått någon större acceptans. Dess släktskap med de andra arterna inom släktet Passer är oklart, men med sin svarta strupe brukar den anses tillhöra gruppen av "palaearktiska svartstrupiga sparvar" där gråsparven ingår. J. Denis Summers-Smith föreslår att de palearktiska Passer-sparvarna utvecklades för cirka 25 000–15 000 år sedan, under den senaste istiden, och att sparvarna under denna period levde isolerade i isfria refugier, som exempelvis i vissa stäppregioner i Centralasien, där saxaulsparven skulle kunna ha utvecklats. Genetiska och fossila bevis indikerar dock ett mycket äldre ursprung för Passer-sparvarna, möjligen ifrån miocen eller pliocen, vilket föreslås av Luis Allende et. al 2001 i deras fylogenetiska analys av mitokondrie-DNA. Denna analys indikerar även att saxaulsparven kan utgöra en tidig utlöpare, eller en basal art, inom sitt släkte, och att den skulle vara släkt med vissa afrikanska sparvar som bysparv (Passer griseus). Om saxaulsparven är besläktad med dessa arter indikerar detta att den antingen tidigare levde i öknar i Afrika och på Arabiska halvön, eller också att alla grupper av Passer-sparvar har sitt ursprung i Afrika.
Utbredningsområdet för saxaulsparven verkar vara uppdelat i sex åtskilda områden men eftersom utbredningsområdet sträcker sig över flera otillgängliga områden i Centralasien, varifrån endast fåtaliga observationer rapporteras, är det inte fastslaget huruvida dessa områden verkligen är helt isolerade. Arten delas vanligtvis upp i tre underarter:
P. a. ammodendri - Nominatformen förekommer i tre av artens sex områden. Ett av dessa områden utgörs av Syr Darya-bäckenet i Kazakstan och Uzbekistan. Det andra området sträcker sig från Balchasjsjöns södra del till norr om Almaty. I detta område är den dock bara vanlig i dalen som omger floden Ili. I det tredje området, vars population ibland beskrivs som underarten korejewi, häckar den lokalt i delar av centrala Turkmenistan, Iran och kanske även i Afghanistan. Denna population flyttar söderut om vintern.
P. a. stoliczkae (Hume, 1884) - Denna underart är isolerad ifrån de andra två underarterna av bergsområdet Tianshan. Den förekommer över ett brett område av Kina, från Kashgar i öster till de allra västligaste delarna av Inre Mongoliet, i områden kring Taklamakanöknen (men förmodligen inte i de mer ogästvänliga delarna av själva öknen), och till de östra delarna av Xinjiang, norra Gansu, och de närliggande områdena i södra Mongoliet. Den har fått sitt underartsepitet efter Ferdinand Stoliczka och beskrevs av Hume 1884 utifrån specimen som samlats in i Yarkant.I de allra västligaste delarna av Gobiöknen finns en population som åtskiljs ifrån de andra populatinerna av stoliczkae av bergsområdet Gurvan Saikhan Uul. Denna population beskrivs ibland som underarten timidus.
P. a. nigricans (Stepanyan, 1961) - Denna underart förekommer från norra Xinjiang till floden Manasi i söder.
Saxaulsparven är en av de största av alla sparvarna och mäter 14–16 cm och väger 25–32 gram. Vingspannet varierar från 7,1 till 8,1 centimeter, och hanarna är generellt större än honorna. Den har en kort stjärt som mäter 6,3–6,95 cm. Benen är ljust bruna eller ljust brunrosa, och tarsen mäter 1,95 cm. Näbben mäter 1,0–1,3 centimeter, är ljust grå hos juvenilen, ljust gul med svart spets hos den häckande honan, och helt svart hos den häckande hanen. Som alla sparvar flyger den snabbt och ofta på hög höjd.Dess distinkta teckning, speciellt på huvudet, gör den lätt att artbestämma i fält. Den har en matt fjäderdräkt med grå och varmt sandbruna toner, med viss variation mellan underarterna. Underarten ammodendri har en sandgrå ton, medan nigricans är mörkare, och stoliczkae har en varmare ton. Underarten stoliczkae, och de populationer av underarten ammodendri som lever i taxonets sydvästligare del skiljer sig också ifrån en typisk individ av nominatformen ammodendri då dessa inte är streckade på undergumpen och på de övre stjärttäckarna. Populationen i Mongoliet skiljer sig genom att ha större näbb och breda blåaktiga streck på bröstet.Den adulta hanen har en kraftfull huvudteckning, med ett svart centralt hjässtreck som löper från nacken till näbben och ett svart ögonstreck. Den har också en tydlig svart strupfläck. Strupfläcken är, i jämförelse med andra sparvars, smal upptill och bred nedtill. Sidan av hjässan och nacken är ljust rödbrun. Kinden är ljusgrå eller ljust gråbrun och undersidan är vitaktig med sandbrun eller grå nyans. Ryggen är grå eller varmt brun, med variabel svart streckning. Skuldrorna har tunnare streck i svart. Hanens smala stjärt är brun, med ljusare kant och fjäderspetsar. Dess mellersta vingtäckare är svarta med vita fjäderspetsar medan övriga vingtäckare är varierande bruna eller svarta med rödbruna fjäderspetsar och grå kanter. Den icke-häckande hanen skiljer sig genom sin något ljusare fjäderdräkt.Honans fjäderdräkt liknar hanens på många sätt men är ljusare och mattare. Den är genomgående sandigt grå eller brun, med liknande tecknad ovansida som hanen och med vit eller vitaktig undersida. Honans huvudteckning hos underarterna ammodendri och nigricans är grådaskig med mörka fläckar på pannan, bakom ögat och på strupen. Honan hos underarten stoliczkae är rödbrun med vit strupe, ett markant ljust ögonbrynsstreck, mörkare panna och ljusare kinder. Juvenilens fjäderdräkt påminner om honans men saknar de mörka fläckarna på strupen och hjässan. De adulta fåglarna påbörjar ruggningen i juli och den avslutas i augusti eller i början av september. Den postjuvenila ruggningen är total och genomförs från juni till augusti.
Saxaulsparvens läten är inte väl beskrivna. Dess lockläte är ett kvitter som beskrivs som cheerp cheerp, och är mjukare och mer melodiskt än gråsparvens. Dess överflygningsläte beskrivs som twerp, och sången beskrevs av den ryske naturvetaren V. N. Shnitnikov som "inte så kraftfull men trivsamt melodisk och med ganska varierande intonation".
På grund av att saxaulsparven främst förekommer i otillgängliga områden finns det ganska få studier och säkra observationer kring artens ekologi. På många platser lever den ett hemlighetsfullt liv, och håller sig ofta dold i bladverk, men häckande fåglar i Mongoliet har beskrivits som att de uppträdde "ganska självsäkra". Utanför häckningssäsongen är den social och kan bilda flockar på upp till femtio fåglar, ibland i blandflockar tillsammans med pilfink, spansk sparv och gråsparv. Vissa populationer genomför kortare säsongsbundna förflyttningar.
Saxaulsparven förekommer i ökenområden, speciellt i anslutning till floder och oaser. Den återfinns ofta i närheten av buskar och träd som saxauler (Haloxylon), popplar (Populus) och tamarisker (Tamarix). Ibland observeras den i närheten av bosättningar och sädesfält, särskilt under vintern.
Fågelns föda består främst av frön och då gärna ifrån saxaul. Den lever även av insekter, speciellt under häckningssäsongen, då den äter vivlar (Curculionoidea), gräshoppor (Caelifera) och fjärilslarver. De födosöker i trädkronor, i buskar och på marken. En studie av vilka insekter saxaulsparven matar sina ungar med, utförd i dalen kring floden Ili, visade att merparten utgörs av skalbaggar, där vivlar och Coccinellidae utgör 60 respektive 30 procent av ungarnas föda. Saxaulparvar som lever i områden där vatten inte finns tillgängligt kan flyga långa sträckor flera gånger varje dag för att dricka.
Under vintern uppträder arten i flockar och framåt våren bildas det par inom flocken som lämnar flocken i april. Saxaulsparven uppträder mindre socialt än många andra sparvar under häckningsperioden och paren häckar ofta enskilt. Det förekommer dock att de häckar i mindre grupper med andra par, och även i anslutning till pilfink och gråsparv. Häckningssäsongen är kort och infaller från maj till juli, och flertalet ungar föds i april och juni. Det finns inga publicerade observationer av bon placerade öppet på trädgrenar, vilket annars är vanligt hos sparvar, men detta kan bero på att arten är dåligt studerad. Boet placeras ofta i håligheter i träd. Andra vanliga häckningsplatser är jordbankar och steniga sluttningar, men bon har även observerats i övergivna rovfågelbon, oanvända byggnader, murar och elstolpar. Bon som placeras på konstruktioner av människan ökar då större träd i saxaulsparvens utbredningsområde blir mer sällsynta på grund av avverkning. Boet placeras ofta ganska nära marken, speciellt om det är placerat i ett träd.Saxaulsparvens bo är ett klotformat knyte med en ingång på sidan eller toppen. Det byggs av gräs, rötter eller annat torrt växtmaterial och fodras med fjädrar, päls eller mjukt växtmaterial. Boet byggs främst av honan, men hanen kan delta aktivt i byggandet. Den typiska kullen består av fem till sex ägg och saxaulsparven lägger vanligtvis två kullar per år. Äggen är glänsande vita med grå eller gulaktigt bruna fläckar. Hos vissa kullar är ett ägg tydligt ljusare än de andra. Fyra ägg som samlades in i den transkaspiska regionen av Zarudnyj hade en medelstorlek på 1,9 × 1,4 cm. Det är främst honan som ruvar medan hanen oftast ses vakta boet under ruvningen. Efter kläckningen tar båda föräldrar hand om ungarna och de matas var 4 till 12 minut. Flygga ungar stannar i närheten av boet ända tills de genomgått sin postjuvenila ruggning. Därefter ansluter de sig till en vinterflock och först senare ansluter sig de adulta fåglarna till dessa flockar.
Saxaulsparven anses inte vara hotad eftersom den ifrån olika platser rapporteras som vanlig över ett stort utbredningsområde och kategoriseras därför av IUCN som livskraftig (LC). Dock verkar arten ha förlorat stora delar av sitt utbredningsområde på grund av intensifierat jordbruk och ökenspridning till följd av boskapens överbetning.
Texten bygger på en översättning från engelskspråkiga wikipedias artikel Saxaul Sparrow, läst 2 december 2010, där följande källor anges:
Carruthers, Douglas (1949). Beyond the Caspian. Edinburgh: Oliver and Boyd. http://www.archive.org/stream/beyondthecaspian018500mbp#page/n78/mode/1up 
Clement, Peter; Harris, Alan; Davis, John (1993). Finches and Sparrows: an Identification Guide. Princeton, New Jersey: Princeton University Press. ISBN 0-691-03424-9 
Dresser, H. E. (1902). A Manual of Palæarctic Birds, Part I. London: Self-published. http://www.biodiversitylibrary.org/item/76912 
Flint, Vladimir E.; Boehme, R. L.; Kostin, Y. V.; Kuznetsov, A. A. (1984). A Field Guide to the Birds of the USSR, including Eastern Europe and Central Asia. Princeton, New Jersey: Princeton University Press 
Gavrilov, Edward I.; Gavrilov, Andrey E. (2005). Tethys Ornithological Research, Volume II: The Birds of Kazakhstan (abridged edition). Almaty: Tethys Society. ISBN 9965-9457-9-9 
Hartert, Ernst (1903) (på German). Die Vögel der paläarktischen Fauna. Systematische Übersicht der in Europa, Nord-Asien und der Mittelmeerregion vorkommenden Vögel. "I". Berlin: R. Friedlander und Sohn. http://www.archive.org/details/dievgelderpal01hart 
Hellmayr, C. E. (23 augusti 1929). ”Birds of the James Simpson-Roosevelts Asiatic expedition”. Fieldiana Zoology "17" (3):  ss. 27–144. http://www.archive.org/stream/birdsofjamessimp173hell#page/58/mode/1up/. 
Jobling, James A. (1991). A Dictionary of Scientific Bird Names. Oxford: Oxford University Press. ISBN 0-19-854634-3 
Ogilvie-Grant, W. R. (1912). Catalogue of the collection of birds' eggs in the British Museum (Natural History). Volume V: Carinatæ (Passeriformes completed). London: Taylor and Francis. http://www.biodiversitylibrary.org/item/75367 
Richmond, Charles W. (23 augusti 1909). ”Generic Names Applied to Birds During the Years 1901 to 1905 Inclusive With Further Additions to Waterhouse's 'Index Generum Avium'”. Proceedings of the United States National Museum "35" (1656). http://books.google.com/?id=Vb0AAAAAYAAJ&pg=PA583. 
Sharpe, R. Bowdler (1888). Catalogue of the Passeriformes, or Perching Birds, in the Collection of the British Museum. Fringilliformes: Part III. Containing the Family Fringillidæ. "XII". London: Taylor and Francis. http://www.biodiversitylibrary.org/item/34378 
Summers-Smith, J. Denis (1988). The Sparrows: a study of the genus Passer. Calton, Staffs, England: T. & A. D. Poyser. ISBN 0-85661-048-8 
Summers-Smith, J. Denis (1992). In Search of Sparrows. London: T. & A. D. Poyser. ISBN 0-85661-073-9 
Summers-Smith, J. Denis (2009). Handbook of the Birds of the World. Volume 14: Bush-shrikes to Old World Sparrows. Barcelona: Lynx Edicions. ISBN 978-84-96553-50-7 
Vaurie, Charles (23 augusti 1956). ”Systematic notes on Palearctic birds. No. 24, Ploceidae, the genera Passer, Petronia, and Montifringilla”. American Museum Novitates (1814). http://digitallibrary.amnh.org/dspace/handle/2246/5394.
