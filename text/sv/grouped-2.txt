
Hilda Augusta Amanda Kerfstedt, född  Hallström 5 juni 1835 i Eskilstuna, död 10 april 1920 i Stockholm, var en svensk författare, dramatiker och översättare. Kerfstedt skrev romaner, noveller och dramatik, men också barn- och ungdomslitteratur, recensioner och artiklar. Hon debuterade 1865 under pseudonymen "...y" med barnböckerna Tiggargossen eller Qvastgubbens dukater och Signild och hennes vänner. Under 1870-talet började hon använda sitt riktiga namn och skrev då främst noveller. År 1881 publicerades novellen Synd, som blev ett tidigt inlägg i 1880-talets sedlighetsdebatt. Till hennes mer kända böcker hör Små och stora (1882), Bland fält och ängar (1895) och Bränningar (1899). År 1901 gavs romanen Reflexer ut, troligtvis Sveriges första roman om en transvestit. Kerfstedts sista roman Maja utkom 1916. Hon är även känd för att ha bearbetat översättningen av Onkel Toms stuga (1900). Hon tillhörde samtidens mer populära författare.
Åren 1888–1891 var hon redaktör för tidskriften Dagny. Genom sitt engagemang i sedlighetsfrågan var hon aktiv i föreningarna Fredrika-Bremer-Förbundet, Föreningen för gift kvinnas äganderätt och Nya Idun. Hon var kritisk till samtidens dubbelmoral som ställde olika krav på mäns och kvinnors beteende före och under äktenskapet. Hon var även engagerad i Fredrika-Bremer-Förbundets bokkommitté och kom därigenom att spela en roll i sekelskiftsdebatten kring barnlitteratur.
Kerfstedt var dotter till borgmästaren Sven August Hallström och Albertina Dybeck samt systerdotter till fornforskaren Richard Dybeck. Hon gifte sig första gången 1855 med prosten i Hedemora Bengt Gustaf Lindgren, som dog 1858, och hon gifte sig andra gången 1872 med rektorn vid Tomteboda blindinstitut Petrus Kerfstedt, som avled 1906. Hon fick två barn, varav sonen Hellen Lindgren senare blev känd som litteraturkritiker.
Hilda Augusta Amanda Kerfstedt föddes den 5 juni 1835 i Eskilstuna som dotter till borgmästaren Sven August Hallström och Albertina Elisabet Amanda Dybeck. Kerfstedt var det äldsta av sex syskon. Fadern var via sitt borgmästarämbete inflytelserik i Eskilstuna och styrde staden med "patriarkalisk järnhand" under ett halvsekel. Modern var syster till fornforskaren Richard Dybeck och hemmet präglades av ett litterärt intresse där fadern tog aktiv del i dotterns intellektuella uppfostran. Bilden av Kerfstedts barndom är dock i hög grad färgad av henne själv genom de intervjuer hon gav i olika tidningsartiklar.Amanda Kerfstedt hade redan som barn ett utvecklat fantasiliv och skrev egna berättelser. Hon var blyg och drog sig ofta undan i stället för att leka med sina kamrater. Som åttaåring sändes hon till Stockholm för att där sättas i sin fasters flickpension på Södermalm. Hon var där så kunskapsmässigt utvecklad att hon enligt henne själv undervisades tillsammans med betydligt äldre kamrater i 17–18-årsåldern. Kerfstedt fann sig väl till rätta i skolmiljön och fortsatte där att skriva berättelser.
När Kerfstedt var 13 år återvände hon till hemmet i Eskilstuna för att där ta hela ansvaret för hushållssysslorna efter att modern insjuknat och inte kunde arbeta. Under tre år hade Kerfstedt det fulla ansvaret och det stora antalet gäster som besökte hemmet gjorde hushållssysslorna mycket omfattande. När Kerfstedt var sexton år 1851 anställdes en husmamsell för att dottern skulle kunna ge sig "ut i världen och vara glad". Kerfstedts glädje blev dock kortvarig då hennes bästa vän Constance avled året därpå. Händelsen chockade Kerfstedt och kom att kasta "sin skugga över hela min ungdom".År 1855 gifte sig Kerfstedt med den fyrtio år äldre prosten i Hedemora Bengt Gustaf Lindgren. Med honom fick hon sonen Hellen Lindgren (1857–1904), senare känd litteraturkritiker. Maken avled tre år senare och Kerfstedt flyttade då till Uppsala. Anledningen till flytten var att sonen där skulle få en bättre skolgång samt att Kerfstedt skulle ta hand om sina två bröder som studerade i staden.Kerfstedt kom snabbt in i en kulturell umgängeskrets i Uppsala och lärde känna bland andra professor Carl Wilhelm Böttiger, domprosten Carl Axel Torén och författaren Thekla Knös.
När Kerfstedts son Hellen Lindgren var åtta år 1865 insjuknade han i strypsjukan (difteri/krupp). Modern vårdade honom i hemmet och för att fördriva tiden samt för att dämpa sin oro för honom började hon berätta egna påhittade historier. Några dagar senare tillfrisknade sonen och övertalade då modern att publicera två av dessa. Modern gick med på sonens förslag och 1865 debuterade hon med barnberättelserna Tiggargossen eller Qvastgubbens dukater och Signild och hennes vänner, utgivna på Sigfrid Flodins förlag. Böckerna var skrivna under pseudonymen "...y" och var realistiskt skildrade och socialt medvetna.Det är även troligt att Kerfstedt skrev boken Taflor ur ungdomslifvet i en stor stad, men genom att verket inte finns bevarat i Libris har detta varit svårt att fastställa. I ett odaterat brev till förläggaren Sigfrid Flodin bad Kerfstedt om att få en kopia av alla de verk hon skrivit och översatt på förlaget och nämnde då debutverken från 1865 och Taflor ur ungdomslifvet i en stor stad. I samma brev beskrev hon sig själv som översättare av Anna Maria Halls Farbror Fredriks kassaskrin (1870) och Dinah Maria Craiks Cola Monti (1871), men inte heller det har gått att fastställa då översättarens namn inte är angivet på böckernas titelsidor.I Uppsala träffade hon Petrus Kerfstedt, då rektor för Uppsala privata elementarläroverk. Paret gifte sig 1872 och fick tillsammans dottern Signe (1873–1941). År 1873 skickade Amanda Kerfstedt in novellen Till kusten till tidskriften Ekos novelltävling. Novellen skrevs under pseudonymen "Frank" och var riktad till en vuxenpublik. För novellen vann hon första pris på 500 svenska kronor bland åttio tävlande. Efter vinsten erbjöd Ekos utgivare Edvard Bäckström Kerfstedt att skriva så mycket hon ville för tidskriften. Under de efterföljande åren publicerade hon flera noveller i tidskriften.Efter publiceringen blev hon kontaktad av Sophie Adlersparre, den ledande personen i den borgerliga kvinnorörelsen och en av grundarna av nordens första kvinnotidskrift Tidskrift för hemmet. Hon blev betydelsefull för Kerfstedt på flera sätt. Adlersparre kom att fungera som Kerfstedts litterära rådgivare under flera år och förhöll sig emellanåt ganska sträng och kritisk till hennes verk. Adlersparre var samtidigt berömmande och liknade Kerfstedt vid Charles Dickens och Henrik Ibsen. Adlersparres Tidskrift för hemmet blev ett viktigt forum för Kerfstedt att publicera sina noveller i. Först ut var En ros 1877, följd av Grefve Kasimir 1878 och Ur glesnande led 1879. Hon publicerade 1878 även novellerna Onkel Göran och I fattigstugan i tidskriften Nu. Dessa recenserades i Tidskrift för hemmet där de utnämndes till "de intressantaste och mest betydande företeelserna inom vår nyaste novell-litteratur". Det var under 1870-talets andra hälft som Kerfstedt övergav sina tidigare pseudonymer och börja skriva under eget namn.År 1879 flyttade familjen Kerfstedt från Uppsala till Stockholm och Nybrogatan. Petrus Kerfstedt hade samma år fått nytt arbete som rektor vid det nybildade blindinstitutet på samma gata. Adlersparre blev viktig för Amanda Kerfstedt även i huvudstaden som en av hennes första kontaktpersoner i det litterära Stockholm. Under flera år var Kerfstedt en flitig besökare av stadens litterära salonger och kulturella mötesplatser.
Kerfstedts första bok för en vuxen publik blev 1880 års novellsamling Vid vägkanten I. I den ingick de noveller som hon tidigare publicerat i Tidskrift för hemmet, Eko och Nu. Boken mottogs väl och etablerade Kerfstedt som ett namn i litterära kretsar. 1881 publicerades i Finsk Tidskrift novellen Synd, vilken kom att bli en av Kerfstedts mest kända. I novellen skildrar författaren hur en ung kvinna bryts ned efter att ha upptäckt att hennes make har en affär med kammarjungfrun. Novellen blev ett av de tidigaste inläggen i 1880-talets sedlighetsdebatt. Det provocerande ämnet fick redaktören för Finsk Tidskrift att publicera ett förord i tidskriften där han tog avstånd från innehållet.År 1882 debuterade hon som dramatiker med pjäsen Lilla Nina med premiär på Kungliga Dramatiska Teatern i Stockholm den 4 februari. I pjäsen diskuterade Kerfstedt äktenskapet. Den fick ett negativt mottagande i pressen och spelades endast tre gånger. År 1882 publicerades också barnboken Små och stora, den första barnboken av Kerfstedt att ges ut i eget namn. Till boken skrev den finlandssvenske författaren Zacharias Topelius ett förord. Topelius var en litterär förebild för Kerfstedt och i förordet berömde han Kerfstedts verk och menade att det "besitter de egenskaper, som fängsla och lifva läsare...". Boken lovordades i pressen.År 1883 utkom en andra novellsamling, Vid vägkanten II. I denna fanns bland andra den provokativa novellen Synd från 1881 medtagen.Kerfstedt kom under 1880-talet att flitigt besöka Stockholms salonger. År 1883 grundade hon den litterära salongen Svältringen tillsammans med författarna Anne Charlotte Leffler, Alfhild Agrell och Ernst Lundquist. Namnet togs skämtsamt som ett sätt att visa att endast te och smörgås serverades under sammankomsterna och man turades om att träffas hemma hos varandra. Svältringen blev en viktig mötesplats för författare som räknade sig till Det unga Sverige och var också betydelsefull för 1880-talets avantgarde. Kerfstedt var även en flitig besökare på Calla Curmans salong på Floragatan 3 samt hemma hos Fredrika Limnell och Ellen Key. Agrell och Kerfstedt var nära vänner, vilket bland annat visade sig när Agrell senare i livet fick ekonomiska problem och Kerfstedt hjälpte henne att få ett konstnärsstipendium.I 1885 års novellsamling Kärlek och andra berättelser och 1888 års roman Eva kritiserade Kerfstedt den sexuella dubbelmoralen i samhället och argumenterade i stället för att samma sexuella normer skulle gälla för både män och kvinnor, och att båda könen skulle leva sedligt. Novellen Ett stycke sällskapslif och ett stycke krita (i Kärlek och andra berättelser) kritiserade i synnerhet Herman Bangs Släkter utan hopp (1882) och Edvard Brandes' Et besøk (1882). Den 7 februari 1888 uppfördes hennes andra pjäs Hett blod på Dramaten. Pjäsen gjordes ned av kritikerna som kallade den "tröttande" och menade att den saknade "dramatisk bärkraft och talang". År 1889 utgavs boken I vind och motvind som översattes till nederländska samma år. Boken blev uppskattad av läsarna och dess första upplaga sålde slut redan efter några veckor.Åren 1889–1891 var Kerfstedt redaktör för Fredrika-Bremer-Förbundets tidskrift Dagny. Kerfstedt satt även i förbundets styrelse. Det är oklart hur road Kerfstedt var av redaktörskapet. I ett brev till Topelius benämnde hon Dagny som "denna ledsamma tidskrift" och i Rosa Fitinghoffs bok Minnenas kavalkad (1948) minns Fittinghof hur Kerfstedt gick i "födslovåndor varje gång tidskriften skulle komma ut".I slutet av 1880-talet flyttade Kerfstedt till Solna och Tomteboda blindinstitut där maken var rektor. Paret hade sällan gäster, dels på grund av bristande ekonomi, dels på grund av att hennes vänner upplevde det som besvärligt att resa dit. Det förekom emellertid att Kerfstedt var värd för olika sociala tillställningar i sitt hem. Rosa Fitinghoff skrev 1948 följande:
Från och med 1890 publicerade Dagny regelbundet recensioner av barn- och ungdomslitteratur i sina spalter. Några år tidigare hade även en särskild granskningskommitté för ungdomslitteratur instiftats dit föräldrar kunde vända sig för att få hjälp med att välja lämplig litteratur åt sina barn. Litteraturvetaren Eva von Zweigbergk menar att det förmodligen var Kerfstedt som tog initiativ till att bokkommittén bildades och att Kerfstedt möjligtvis också skrev några av de osignerade recensionerna. Detta har dock varit svårt att fastställa då Kerfstedts namn inte finns med i förteckningen över bokkommitténs medlemmar. I förbundets årsberättelse från 1888 talades dock om att "flere tillfälliga medhjelpare godhetsfullt lemnat sitt biträde", där Kerfstedt förmodas ha ingått.År 1891 gav Kerfstedt ut barnboken Glädjens blomster med illustrationer av Ottilia Adelborg, Jenny Nyström och Hanna Frosterus-Segerstråle. Boken fick lysande kritik och prisades för att vara "svensk alltigenom". För boken fick hon motta ett pris av Dagny som ursprungligen var tänkt att tilldelas vinnaren i en barnbokstävling som tidskriften anordnade 1891. Inget av de fjorton insända bidragen bedömdes dock hålla tillräckligt hög kvalitet och priset gick i stället till Kerfstedt. År 1891 skrev även Laura Fitinghoff ett porträtt av Kerfstedt i tidskriften Idun. Fitinghoff menade att Kerfstedts "älskliga, af en djup och ädel anda genomströmmade arbeten alltid helsats med glädje" i de svenska hemmen. År 1898 var rollerna de ombytta då Kerfstedt i samma tidskrift skrev ett porträtt av Fitinghoff.I mars 1892 började Kerfstedt skriva för den då nystartade Folkskolans Barntidning. I det första numret skrev hon en artikel om den litterära förebilden Zacharias Topelius. Den 11 april 1892 skrev hon en lång artikel om Folkskolans Barntidning i Södermanlands Län Tidning där hon berättade att hon övertalat en bekant godsägare att bli prenumerant för sina underlydandes barn. Artikeln ledde i sin tur till att kammarherren friherre Carl C:son Bonde lät skänka 30 prenumerationer till skolor i Julita socken och Floda socken. Kerfstedt var även en flitig bidragsgivare i sekelskiftets julpublikationer för barn. Hon blev i sådana även publicerad i Danmark och Finland. Vänskapen till Topelius gjorde att hon hade goda kontakter med Finland och hennes berättelser publicerades bland annat i de finlandssvenska tidskrifterna Eos II, Nya Trollsländan och Sylvia.År 1893 publicerade Kerfstedt vuxenromanen Holger Vide. Romanen betraktades av Kerfstedt själv som hennes främsta verk. I berättelsen insjuknar protagonisten Nina efter att ha övergett sina barn och i slutet av romanen dör hon. På så vis uppvisade Kerfstedt en idealiserande bild av moderskapet där Ninas agerande ses som en motsats till detta. Hennes död blir en konsekvens av den "onaturliga" handlingen att överge sina barn.Kerfstedts nästa barnbok blev 1895 års Bland fält och ängar. Berättelsen handlar om familjen Lagerstam, vars dotter Lena lider av självupptagen melankoli. Hon tillfrisknar när hon hjälper ett fattigt syskonpar att göra om en gammal smedja till bostad. Med barnens samarbete ville Kerfstedt gestalta klassamverkan och stark tilltro till barnets livskraft. Boken lovordades av Fredrika Bremer-förbundets bokkommitté som skrev att de "ha läst högst få barnböcker, i hvilka barnens inre lif, deras kamp att göra det rätta, blifvit på ett så naturligt och fint sätt framställda". Bland fält och ängar blev populär bland 1890-talets skolbarn.År 1896 översatte Kerfstedt norrmannen Hallvard Berghs Resan till världens ända till svenska. År 1898 gav hon ut barnboken En liten prinsessa. Boken recenserades kort av Fredrika Bremer-förbundets bokkommitté som nöjde sig med att hänvisa till Kerfstedts i litterära kretsar välkända namn som skäl för att läsa boken: "Fru Kerfstedt är sedan gammalt barnens goda vän – vi behöfva endast omnämna boken". Boken illustrerades med planscher gjorda av Jenny Nyström.Kerfstedt återvände till vuxenlitteraturen med 1899 års novellsamling Bränningar. Boken kom att bli Kerfstedts mest lästa verk.
År 1900 bearbetade och översatte Kerfstedt Harriet Beecher Stowes Onkel Toms stuga till svenska. Boken blev populär och trycktes i Kerfstedts översättning i nya upplagor fram till 1960-talet. Vid tiden kring sekelskiftet samarbetade hon också med Stina Quint för utgivningen av Fredrika-Bremer-Förbundets skrift Hemtrefnad. 1901 gav hon ut romanen Reflexer. Romanen handlar om Walter Lagerstam som låser in sig en timme om dagen för att vara kvinna och är troligen Sveriges första roman om en transvestit, även om begreppet myntades först år 1910. Det hade tidigare förekommit litterära skildringar av män iklädda kvinnodräkt, men Reflexer skiljer sig från dessa genom att Walters läggning kommer sig av ett inre behov och inte av yttre omständigheter.I pressen mottogs Reflexer med förvåning och fick både kritik och beröm. Romanen kallades för underlig, besynnerlig och bisarr och Kerfstedt blev av några kritiker anklagad för att vara sensationslysten och för att ha behandlat ett ämne som inte ansågs passande för skönlitteraturen. Andra kritiker var desto mer positiva och menade att hon hade skapat en spännande och överraskande historia med inkännande psykologisk skildring. Romanen återutgavs 2010 på Rosenlarv Förlag.Mellan 1902 och 1903 skrev Kerfstedt tre böcker för barn. År 1902 kom hon ut med Blåklint, en samling med sjutton berättelser. De flesta av berättelserna fanns sedan tidigare publicerade i olika barntidningar. År 1903 gav hon ut ungdomsromanen Susanne och barnboken Tipp. Susanne var en bearbetning av Kerfstedts novell Synd från 1881 och handlar om en ung flicka som vuxit upp skyddad från livets skuggsidor. Romanen visar också hur huvudpersonen Susanne bryts ned av den moraliskt befläckade omgivningen. Gurli Linder recenserade boken i Dagens Nyheter den 21 december 1903 och ansåg att den hade en anda som var "ren och god". Tipp var en barnbok för de lägre åldrarna. Kerfstedt skrev ett förord till boken där hon förklarade hur berättelsen skulle läsas.I början av 1900-talet drabbades Kerfstedt av en serie motgångar. År 1903 avskedades maken från rektorstjänsten vid Tomteboda blindinstitut efter att ha anklagats för "bristande omsorg om institutet och dess tillgångar". Detta gjorde att familjen någon gång därefter flyttade till en lägenhet på Observatoriegatan 5. Därtill insjuknade Kerfstedts son Hellen Lindgren och det var modern som kom att ha hand om hans omvårdnad. Lindgrens hela uppväxt hade präglats av sjuklighet och han blev gradvis sämre. Efter en misslyckad kurresa till Tyskland avled Lindgren våren 1904. Sonens bortgång drabbade Kerfstedt mycket hårt och satte hennes tidigare starka religiösa övertygelse på prov. Kerfstedt och Lindgren hade genom åren stått varandra mycket nära och synts tillsammans i stadens kulturliv. Sonen bodde också tillsammans med föräldrarna i deras bostad vid Tomteboda. De samarbetade litterärt och Lindgren brukade på morgonen besöka modern för att läsa upp vad han hade skrivit under natten. En tredje motgång kom 1906 när maken Petrus Kerfstedt avled och Amanda Kerfstedt blev därmed änka för andra gången. Äktenskapet har beskrivits som mindre lyckligt och enligt Rosa Fitinghoff förde Petrus Kerfstedt "ett hårt regemente" hemma, vilket ofta fick hustrun att se ut som en "fyllig gråterska".År 1908 publicerade Kerfstedt barnboken Abdullah och vuxenverket Åtta dagars skilsmässa. Abdullah bestod av åtta berättelser av vilka flera sedan tidigare fanns publicerade i olika barntidningar.
Kerstedts 75-årsdag 1910 uppmärksammades i tidskrifterna Idun och Dagny. Båda porträtten hyllade Kerfstedts författargärning. I Idun skrev redaktören att "Hennes insats i svensk romandiktning har varit af stor betydelse, icke så mycket genom idéernas originalitet eller stilens glans, som fastmer genom idealiteten i åskådningen, känslans djup och den varma, flärdfria ton, som präglat allt hvad hon skrifvit." I Dagny skrev artikelförfattaren Lotten Dahlgren "Fullt själfständigt har hon vetat utveckla sin af naturen gifna eminenta skriftställartalang, och med denna som förmedlare i sina skrifter frikostigt delat med sig af den hjärtevarme, som genomglödgar hennes för all mänsklig fröjd och smärta så lifligt kännande väsen." Även i samband med Kerfstedts 80-årsdag 1915 publicerades en mindre artikel i Idun.Kerfstedts sista roman Maja kom ut 1916. I denna skildras hur kärleken väcks till liv hos en prästdotter. I tidskriften Biblioteksbladet berömde lektor Elias Grip boken och hade som enda invändning att han ansåg några av rollfigurerna endast fanns med som staffage. År 1918 publicerades novellen Lyckostenen i tidskriften Idun. Berättelsen skildrar ett gift par med äktenskapliga bekymmer. Vid denna tid hade Kerfstedt sedan många år trappat ned på sitt litterära arbete och novellen i Idun blev det sista hon publicerade.
Amanda Kerfstedt avled den 10 april 1920 i Stockholm. Hon gravsattes den 14 april 1920 och ligger begravd på Solna kyrkogård. I graven ligger även bland andra hennes andre make Petrus Kerfstedt och hennes barn Hellen Lindgren och Signe Wessman.
Kerfstedt var under 1800-talets senare del engagerad i åtminstone tre föreningar med syfte att främja kvinnors samhälls- och kulturintressen, Föreningen för gift kvinnas äganderätt, Fredrika-Bremer-Förbundet och Nya Idun. Genom Kerfstedts privata brevväxling har det gått att fastställa att det var engagemanget i sedlighetsfrågan som var hennes drivkraft i dessa föreningar. Sedlighetsfrågan återkom ofta i Kerfstedts litterära produktion, men hon diskuterade även frågan i andra forum. Exempelvis publicerade hon 1889 ett upprop för sedligheten i tidskriften Dagny. Utöver just sedlighetsfrågan var dock Kerfstedt inte engagerad i någon av de övriga kvinnofrågorna. Hennes sociala engagemang hämtade näring hos de många litterära salonger hon besökte och umgicks i.Utöver sedlighetsfrågan var Kerfstedt engagerad i Fredrika Bremer-förbundets bokkommitté. Kerfstedt var förmodligen en av initiativtagarna till kommittén som bildades som en reaktion mot den diskussion om dåliga barnböcker som ägt rum på 1870-talet. Kommittén blev en betydande auktoritet när det kom till att ge föräldrar råd om bokinköp och Kerfstedt spelade därmed en roll i sekelskiftsdebatten om barnlitteratur.Keftstedts sociala engagemang inkluderade även samhällets fattiga. I en Idun-artikel 1891 berättades att Kerfstedt ägnade sig åt frivilligt välgörenhetsarbete genom att uppsöka alla sömmerskor i Stockholm "för att taga kännedom om deras ekonomiska förhållanden". Den sociala omsorgen visade sig även mot människor i hennes närhet. När bekanta hade hamnat på ekonomiskt obestånd bad hon vännerna Selma Lagerlöf och Carl David af Wirsén om ekonomiskt stöd i form av stipendier och bidrag. En av Kerfstedts vänner som fick ta del av ett sådant stipendium var Alfhild Agrell. Omsorgen om samhällets nödställda var även ett tema som behandlades i Kerfstedts litteratur.
Kerfstedt skrev romaner, noveller, dramatik, barnböcker, tidningsartiklar, recensioner med mera, men däremot ingen poesi. Hon gav mellan åren 1865 och 1916 ut tio böcker för barn och lika många för en vuxen publik. Siffrorna är emellertid osäkra då det är troligt att Kerfstedt även skrev barnboken Taflor ur ungdomslifvet i en stor stad.Kerfstedt debuterade 1865 med berättelserna Tiggargossen eller Qvastgubbens dukater och Signild och hennes vänner, utgivna under pseudonymen "...y". Under 1870-talet övergav hon denna pseudonym och skrev då noveller för en vuxen publik, publicerade i bland andra Tidskrift för hemmet och Finsk Tidskrift. Några av novellerna sammanställdes 1880 i novellsamlingen Vid vägkanten I, Kerfstedts debutverk för en vuxen publik. Under resten av sin författarkarriär växlade hon mellan att skriva böcker för barn och för vuxna. Hennes sista roman, Maja, kom ut 1916. Många av Kerfstedts berättelser fanns publicerade i olika tidskrifter innan de gavs ut i bokform.Utöver den skönlitterära produktionen medverkade Kerfstedt flitigt i Svensk Läraretidnings förlagsprodukter. Under sin tid som redaktör för tidskriften Dagny skrev hon flera barnboksrecensioner. Därtill skrev hon frilansartiklar för dagspressen, både från Sverige och utlandet. Hon översatte också skönlitteratur från engelska och norska till svenska. I Libris finns två översättningar av Kerfstedt upptagna: Hallvard Berghs Resan till världens ända (1986) och Harriet Beecher Stowes Onkel Toms stuga (1900). Det är dock troligt att Kerfstedt översatte Anna Maria Halls Farbror Fredriks kassaskrin (1870) och Dinah Maria Craiks Cola Monti (1871).Kerfstedt skrev två dramer, 1882 års Lilla Nina och 1888 års Hett blod. Dessa har aldrig getts ut i bokform, men sattes upp på Kungliga Dramatiska Teatern i Stockholm.Under sin författarkarriär bytte Kerfstedt förlag vid ett flertal tillfällen och tillhörde A. W. Björk, Joseph Seligmanns förlag, Hugo Gebers förlag, Z. Haeggström, Aurore von Qvanten, Gleerup, F. & G. Beijers förlag och Sigfrid Flodin.
I sina verk behandlar Kerfstedt flera av samtidens mest debatterade ämnen som gifta kvinnors äganderätt, möjligheter för kvinnor att yrkesarbeta samt samhällets sexuella dubbelmoral. Därtill har hennes böcker en tydlig religiös prägel och uttrycker sympati med samhällets fattiga. Journalisten och litteraturforskaren Eva von Zweigbergk menar dock att detta främst tar sig uttryck i Kerfstedts vuxenlitteratur. I barnlitteraturen vänder hon sig i stället bort från nuet och i den utsträckning barnböckerna behandlar politiska frågor är de av mer konservativ karaktär. Senare forskning har reviderat denna uppfattning. Där menas i stället att Kerfstedts barn- och vuxenlitteratur inte intar var sig en enhetlig eller enkel position i kvinnofrågan. Dock förhåller sig både litteraturtyperna till de samhällsproblem som fanns i samtiden. Snarare än att ge uttryck för olika genusideologier ska Kerfstedts ambivalenta ståndpunkt ses som ett uttryck för den kluvenhet och motsägelsefullhet som återfanns i samtidens syn på kvinnor.
Kerfstedts barn- och vuxenlitteratur uttrycker båda en önskan om att reformera samhället, men det politiska intresset tar sig olika inriktningar. I vuxenlitteraturen återkommer strävan efter en förändring av äktenskapslagen och jämställdhet mellan män och kvinnor. Lösningen enligt Kerfstedt är emellertid inte en mer radikal omformning av könsidealen i samhället utan i stället en återgång till mer kristna normer. I berättelserna skildras detta ofta genom kvinnlig maktlöshet, som inte ses som beroende av könsnormerna utan i stället som någonting skapat av männens osedliga och ansvarslösa agerande. Enligt Kerfstedt var inte könsrollerna det största problemet utan samtidens sedesförfall.I Kerfstedts vuxenlitteratur blandas den samtida problemorienterade litteraturen med en sentimental romantisk romantradition. Brännande frågor avhandlas parallellt med melodramatiska skildringar av passivt lidande hjältinnor. Detta skapar en ambivalens i texterna där kvinnorna slits mellan olika tider och föreställningar om genus. Kerfstedts blandning mellan romantik och realism gör att hon intar en mellanställning i den svenska litteraturen. Syftet med hennes författarskap har beskrivits som "att skildra lifvet med dess evigt skiftande spel af ljust och mörkt, af skratt och tårar, och tendensen, där en sådan funnits, har fått organiskt springa fram ur de skildrade människornas tankar och handlingar."I sin barnlitteratur använder sig Kerfstedt av både öppen och dold berättarform, där det med öppen avses en berättare som omtalar sig själv i texten och vice versa. Många av hennes verk är berättade i tredje person och berättaren moraliserar och recenserar ofta de olika rollfigurernas handlingar, dock utan att göra narr av dem. Berättelserna utspelar sig oftast under mycket kort tid och är till största del uppbyggda av dialog. I flera verk kommer barnen i berättelserna till tals genom att skriva brev till någon vuxen.Ett fåtal av Kerfstedts barnberättelser innehåller komiska inslag. Som exempel på detta kan nämnas En gammal herre (i Små och stora 1882), Hur Afo kom i tidningen och Ängeln på taket (båda i Blåklint 1902) samt Den första i staden och Julljusen (båda i Abdullah 1908).
Sedligheten är ett återkommande tema i Kerfstedts böcker. Ämnet var föremål för omfattande diskussion under 1880-talet i det som har kommit att kallas sedlighetsdebatten. Kerfstedt var mycket engagerad i debatten och hennes novell Synd (1881) utgjorde ett tidigt inlägg i densamma. Novellen ifrågasätter ett samhälle där osedligheten tystas ned och aldrig är föremål för öppen diskussion. Den framställer även flickornas okunskap och de vuxna kvinnornas tigande som förutsättningar för att det osedliga levernet ska kunna äga rum.Modern forskning har lyft fram Synd som ett mer specifikt inlägg ifråga om mannens sedliga renhet. När novellen diskuterades i samtiden framhölls emellertid berättelsens huvudperson, den artonåriga Gertrud, och hennes utveckling som novellens kärna. I berättelsen fokuserar Kerfstedt på borgerliga flickors uppfostran och hur dessa värnas från kunskapen om sexualitet och osedlighet. Getrud är just en sådan flicka som genom sin okunskap skyddats från livets avigsidor. Hennes okunskap gör att hon står värnlös inför osedligheten den dagen hon möter den. Genom att Getrud i ovisshet stängs ute från kunskapen om sedligheten möjliggör detta även männens omoraliska leverne.I Synd utgår Gertrud från att omgivningen agerar sedligt, något annat känner hon inte till. När hon inser att omgivningen inte kan leva upp till hennes högt ställda ideal, bryts hon successivt ned. När hon ertappar sin far med att ha en otrohetsaffär med kammarjungfrun faller hennes tillvaro i bitar. Detta får som följd att hon tar avstånd från sexualiteten och avsäger sig även ett erbjudande om giftermål med motiveringen att hon inte "vidare kan tänka på att tillhöra en man". Senare får hon veta att även hennes tilltänkta man har ett syndigt förflutet, vilken gör att hon ytterligare vänder honom ryggen.Frågan om sedlighet uppkommer även i 1899 års novell Bränningar från novellsamlingen med samma namn. Huvudpersonen i novellen, Milan, är precis som Gertrud i Synd uppvuxen i en skyddad miljö. Handlingen tilldrar sig på en isolerad ö på Västkusten, avskuren från omvärlden då ortsbefolkningen finner densamma alltför omoralisk. Badgäster är inte välkomna då dessa kan fördärva öns seder. Den skyddande miljön han gjort att Milan vuxit upp ovetande om omvärldens osedlighet. När en ung dansk sjöofficer anländer till ön står hon handfallen inför hans charm och han förför henne. Novellens titel får här en symbolisk innebörd då bränningar kan betyda ett dolt hot under en blank vattenyta.Bränningar kan sägas behandla det borgerliga samhällets sexuella dubbelmoral. Texten inrymmer en spänning mellan öbornas påstådda höga moral och deras behandling av de människor som bryter mot sedlighets lagar. För Milan blir konflikten övermäktig och hon mördar sitt nyfödda barn och sätts i fängelse på fastlandet.Sedlighetsfrågan är också ett återkommande inslag i Kerfstedts barnlitteratur. I berättelsen Per och prinsessan (i samlingen Blåklint 1902) träffar pojken Per en älva som tjusar honom med sin skönhet. Älvan ber Per att göra henne till människa och det står klart att vägen dit går genom arbete, självbehärskning och pliktuppfyllelse. Älvans ansvarslösa liv präglat av lek och dans är en oskyldigare variant av de utsvävningar Kerfstedt kritiserade i sin vuxenlitteratur. Ungdomsromanen Susanne (1903) bygger till viss del på novellen Synd och vissa scener från novellen återkommer närmast ordagrant i Susanne. Scenen där dottern upptäcker att fadern har en affär med kammarjungfrun är en sådan, men i stället för att tiga, som är fallet i Synd, tar Susanne mod till sig och konfronterar fadern. Genom att hon vågar ta till ord gör hon sedlighetskänslan till en moralisk skyldighet, vilket också innebär att hon berör tidigare förbjudna ämnen samtidigt som hon ifrågasätter faderns auktoritet. Sedligheten blir därmed ett verktyg för att motsätta sig hävdvunna maktstrukturer.
Ett annat tema hos Kerfstedt är den kvinnliga sjukligheten. Ämnet var aktuellt under andra halvan av 1800-talet då flera västeuropeiska och amerikanska läkare menade att flertalet av de högre samhällsklassernas kvinnor var sjukliga. Ämnet kom att återspeglas i skönlitteraturen under samma tid där motivet om den kvinnliga invaliden blev framträdande. Som förklaring till sjukligheten anfördes dock inte biologiska orsaker utan i stället sociala, där man menade att den trånga kvinnorollen, olyckliga äktenskap och samhällets begränsningar av kvinnors möjlighet att göra olika livsval var det som gjorde dem sjuka.Kerfstedt tillhör dem som relaterar den kvinnliga sjukligheten till en social kontext. I hennes tidiga noveller används tematiken för att gestalta kvinnors frustration och otillfredsställelse. Den kvinnliga sjukligheten gestaltas inom ramen för äktenskapet, där den betraktas som ett symptom på ett äktenskap i kris, att maken inte behandlar sin hustru som han borde. Kerfstedt utnyttjar tematiken för att diskutera dubbelmoral i samtiden, könsroller samt vad som kan sägas utgöra grunden för ett gott äktenskap. Genom detta kom Kerfstedt att positionera sig den äktenskapsdebatt som tog fart i slutet av 1870-talet.Tematiken tog sig uttryck i verk som novellen En ros (1877), i vilken en gift man tillbringar kvällarna med sina ungkarlsvänner i stället för att umgås med sin hustru. I novellen Synd (1881) skildras hur en gift man har en otrohetsaffär med kammarjungfrun, vilket får hustrun att insjukna. I både novellerna bryter makarnas osedliga leverne ner kvinnorna och gör dem sjuka. Sjukligheten skildras antingen som en konsekvens av långvarig ångest och oro eller som ett slags flykt från en verklighet som är outhärdlig. Sjukdomen kom att bli en metafor för problem som Kerfstedt och andra kvinnliga författare skulle ha haft svårt att skriva om utan att framstå som osedliga. Med sjukdomsmetaforen till hjälp kunde de diskutera saker som de ansåg var fel i samhället.I novellen Två vägar (1880) används sjukdomsmetaforen för att kommentera den då aktuella frågan om gifta kvinnors äganderätt. I berättelsen skildrar Kerfstedt två möjliga vägar, där den ena är ett idealt förhållande och den andra ett avskräckande exempel. Med detta gestaltar hon den ekonomiska ojämlikhetens förödelse för kvinnan. I berättelsen porträtterar Kerfstedt två olika kvinnotyper, där den ena är handlingskraftig och självständig och den andra oföretagsam och aningslös. På detta vis blandar hon 1880-talets samtidsrealism med en sentimental litteraturtradition. I romanen Holger Vide (1893) insjuknar protagonisten Nina hastigt efter att hon lämnat sina barn. Hon avlider i slutet av boken som en följd av den "onaturliga" handlingen att överge barnen. Genom att idealisera moderskapet på detta sätt förde Kerfstedt in ett konservativt drag i sin litteratur, som annars präglas av ett gehör för ett vidgande av kvinnans möjlighet att verka i samhället.I Kerfstedts barnlitteratur är skildringen av den kvinnliga sjukligheten mer komplex och mindre tidstypisk. I Bland fält och ängar (1895) skildras mor och dotter som båda är sjuka. Flickans sjukdom gestaltas med förståelse, medan den sjuka modern framställs som en självupptagen hypokondriker. Med denna mindre smickrande skildring av en modersgestalt kom Kerfstedt att avvika från 1800-talets idealiserande mödrasyn. I andra barnberättelser som Hvad knackningen betydde (1882) och Signes sommarnöje (1891) ges dock en mer problematiserad bild av den självuppoffrande modern där hon beskrivs som trött och utsliten.Behandlingen av kvinnosjukligheten i Kerfstedts barnlitteratur kännetecknas av optimism där författaren formulerar vägar för att skapa ett samhälle där kvinnor förblev friska. I vuxenlitteraturen är hon desto mer pessimistisk där hon med mörka skildringar gestaltar hur kvinnor blev offer för sjukligheten. Sjukdomen snarare än tillfrisknandet står i centrum av berättelserna.
Hennes böcker fortsatte att komma ut i nyutgåvor en bit in på 1920-talet. Därefter utgavs ingenting förrän 1993 då Kerfstedts novell Synd medtogs i en novellsamling med kvinnliga författare från det moderna genombrottet. År 2010 återutgavs romanen Reflexer på Rosenlarv Förlag. Flera av hennes arbeten är översatta till finska, norska och nederländska.Boel Englund och Lena Kåreland menar att Kerfstedt knappast lever kvar som författare i dag. Varken hennes böcker för barn eller hennes vuxenböcker läses i större utsträckning numera. Författarna påpekar dock att Kerfstedt under sin samtid räknades till de mer populära författarna. Englund och Kåreland menar också att Kerfstedt genom sitt redaktörskap för tidskriften Dagny och ansvarig för dess bokkommitté spelade en betydelsefull roll i debatten om barns läsning. Eva von Zweigbergk skrev 1965 att Kerfstedt kom "att sätta djupa spår i den svenska ungdomslitteraturen", inte bara genom att skriva den utan även genom att "diktera i pressen hur den borde vara".Att Kerfstedt var populär i sin samtid bekräftas av litteraturvetaren Sonja Svensson. Hon anser att Kerfstedts produktion hade litterärt "god klang", baserat på en genomgång av det samtida pressmaterialet. Redaktionssekreteraren och senare huvudredaktören för tidskriften Idun, Johan Nordling, skrev 1902 att "Bland nutida svenska författare intar fru Kerfstedt en bemärkt rangplats" och konstaterade vidare att hennes litterära produktion vunnit "den omdömesgilla kritikens erkännande som ypperlig konst". I ett brev daterat 1892 från Selma Lagerlöf till Kerfstedt menar Lagerlöf att Kerfstedt även lästes på landsbygden: "Ofta har jag undrat om Ni vet hur många vänner Ni har så här runtom i landsorterna". Gurli Linder skrev 1918 om Kerfstedts "klassiskt vordna barnberättelser" och Eva von Zweigbergk skrev 1965 om Kerfstedts barnböcker: "De mottogs alltid med varma lovord och det föreföll som om barn verkligen tyckte om dem".I en artikel i Idun 1910 skrev Johan Nordling att Kerfstedts vuxenlitteratur snabbt föll i glömska och menade att hennes romaner "väl förtjänar att på nytt inregistreras bland böcker, som läsas". Han fortsatte och skrev "Den falang af litterära kvinnor, hvars alstring satte spår i 80- och 90-talens diktning, är nu till större delen borta ur lifvet, och deras böcker ha en hård kamp att bestå mot dagens litteratur, som tränger sig fram med den brusande fart, hvilken är både lyte och förtjänst hos den nya tiden.
Kerfstedts liv och författarskap beskrevs i hennes samtid i flera verk av Gurli Linder, däribland Sällskapslivet i Stockholm under 1880- och 1890-talen. Efter Kerfstedts död var hennes författarskap under flera decennier ett tämligen outforskat område. År 1948 utgav Rosa Fitinghoff minnesboken Minnenas kavalkad över sin mor Laura Fitinghoff och i denna tecknas en personligt färgad minnesbild av Kerfstedt. År 1965 utgav Eva von Zweigbergk standardverket Barnboken i Sverige 1750–1950 där hon ger en kortare beskrivning av Kerfstedts produktion och plats i den litterära samtiden. I Ingeborg Nordin Hennels Dömd och glömd. En studie i Alfhild Agrells liv och dikt från 1981 omnämns Kerfstedt vid ett flertal tillfällen i egenskap av nära vän till Agrell. I Sonja Svenssons avhandling Läsning för folkets barn – Folkskolans Barntidning och dess förlag 1892–1914 från 1983 ges en bild av Kerfstedts gärning som barntidningsmedarbetare. I Ämnar kanske fröken publicera något? från 1984 analyserar Nordin Hennel vuxenlitterära verk av åtta författare, däribland Kerfstedt. I Eva Heggestads avhandling Fången och fri – 1880-talets svenska kvinnliga författare om hemmet, yrkeslivet och konstnärskapet från 1991 analyseras några av Kerfstedts vuxenromaner. Heggestad behandlar även Kerfstedts förlagstillhörighet och författarens övriga verksamhet. År 1991 utkom också Eva Nordlinders skrift Sekelskiftets svenska konstsaga och sagodiktaren Helena Nyblom, i vilken Kerfstedts sagolitterära produktion behandlas i korthet. Kerfstedts barnlitterära gärning berörs också delvis av Sonja Svensson i kapitlet "Barn- och ungdomslitteraturen – fram till 1920" i det litterära översiktsverket Den svenska litteraturen från 1999.Under 1990- och 2000-talen har flera vetenskapliga artiklar och avhandlingar skrivits som enkom eller till stor del berör Kerfstedts författarskap. År 2003 utgavs Anna Grettves magisteruppsats Att ge och hjälpa – om Amanda Kerfstedt och narrativa mönster i författarens barnberättelser, som är den hitintills mest omfattande biografiska studien om Kerfstedt. Därtill analyserar Grettve några av Kerfstedts barnlitterära berättelser. Litteraturvetaren Maria Andersson har i flera skrifter berört Kerfstedts författarskap. År 2006 publicerades artikeln Moderskap och emancipation – den kvinnliga sjukligheten i Amanda Kerfstedts barn- och vuxenlitteratur i Tidskrift för Litteraturvetenskap och 2010 utkom avhandlingen Att bli människa – barn, sedlighet och kön i Amanda Kerfstedts, Helena Nybloms och Mathilda Mallings författarskap. År 2010 skrev Andersson ett efterord till nyutgåvan av 1901 års roman Reflexer där hon ger en kortare biografi samt en analys av Reflexer. År 2011 publicerades artikeln Manlighet, mod och moral – Amanda Kerfstedts Carl Bergs skoltid där Kerfstedts barnberättelse Carl Bergs skoltid ur samlingen Små och stora (1882) analyseras. Kerfstedts liv och författargärning finns även beskrivet i boken Rätten till ordet – En kollektivbiografi över skrivande Stockholmskvinnor 1880–1920 av Boel Englund och Lena Kåreland.
Vid vägkanten : berättelser och skizzer. 1-2. Stockholm: Björck. 1880-1883. Libris 2121955. http://runeberg.org/kavagkant/1/ 
 Vid vägkanten : berättelser och skizzer. 2. Stockholm: Björck. 1883. Libris 22698947. http://hdl.handle.net/2077/56502 
 Eva : berättelse. Stockholm: Hæggström. 1888. Libris 21869464  Fulltext: Göteborgs universitetsbibliotek, Projekt Runeberg.
 I vind och motvind : noveller och utkast. Stockholm: Beijer. 1889. Libris 1623824 
 Reflexer : roman. Iduns romanbibliotek, 99-3111059-7 ; 25. Stockholm: Idun. 1901. Libris 2107912. http://litteraturbanken.se/#!/forfattare/KerfstedtA/titlar/Reflexer/info 
 Maja : en kärlekshistoria från en romantisk tid. Stockholm: Geber. 1916. Libris 1654239 
 Synd : noveller av det moderna genombrottets kvinnor. Stockholm: Ordfront. 1993. Libris 7634352. ISBN 91-7324-425-2. http://litteraturbanken.se/#!/forfattare/KerfstedtA/titlar/Synd/sida/3/etext  – Innehåller författarens Synd ursprungligen publicerad i Finsk Tidskrift 1881.
Tiggargossen eller Qvastgubbens dukater : svenskt original. Barnens egen boksamling ; 1. Stockholm: Sigfrid Flodin. 1865. Libris 3289864 
 Signild och hennes vänner : ett exempel för unga flickor. Barnens egen boksamling ; 2. Stockholm: Sigfrid Flodin. 1865. Libris 10444813 
 Små och stora : berättelser för barn. Stockholm: Beijer. 1882. Libris 1598053 
 "Glädjens blomster" med flera berättelser för barn. P. A. Norstedt & söners ungdomsböcker, 99-1861059-X ; 5. Stockholm: Norstedt. 1891. Libris 1627154  - Med illustrationer av: Ottilia Adelborg, Jenny Nyström och Hanna Frosterus-Segerstråle.
 Bland fält och ängar : berättelse för barn och ungdom. Stockholm: Geber. 1895. Libris 1623822. http://runeberg.org/kafaltang/ 
 En liten prinsessa : saga. Stockholm: Hökerberg. 1898. Libris 1644672  - Med 7 planscher av Jenny Nyström
 Blåklint : berättelser för barn. Stockholm: Geber. 1902. Libris 1727276. http://runeberg.org/kablaklint/ 
 Tipp : berättelse för barn. P. A. Norstedt & Söners ungdomsböcker ; 82. Stockholm: Norstedt. 1903. Libris 1728939 
 Abdullah : sångaren från Beda och andra berättelser för barn. P. A. Norstedt & Söners Ungdomsböcker ; 103. Stockholm: Norstedt. 1908. Libris 1618596
Kerfstedt, Amanda (2004). Hett blod. Libris 13913687. http://www.dramawebben.se/pjas/hett-blod
Adlersparre, Sophie, red (1878). ”Den nutida svenska prosadikten”. Tidskrift för hemmet (5):  sid. 273–290. http://www.ub.gu.se/kvinndata/digtid/02/1878/tfh1878_5.pdf. Läst 5 februari 2014. 
Andersson, Maria (2006). ”Moderskap och emancipation: den kvinnliga sjukligheten i Amanda Kerfstedts barn- och vuxenlitteratur”. Tidskrift för litteraturvetenskap (1988) 2006:2,:  sid. 54-73. 1104-0556. ISSN 1104-0556.  Libris 10393837
Andersson, Maria (2010). Att bli människa: barn, sedlighet och kön i Amanda Kerfstedts, Helena Nybloms och Mathilda Mallings författarskap 1880-1910. Skrifter / utgivna av Svenska barnboksinstitutet, 0347-5387 ; 108Skrifter / utgivna av Svenska litteratursällskapet, 0348-0283 ; 49. Göteborg: Makadam. Libris 11929248. ISBN 9789170610875 
Dahlgren, Lotten (1910). Kleman, Ellen. red. ”Till Amanda Kerfstedt. Några ord av en vän.”. Dagny (Stockholm: Fredrika-Bremer-Förbundet) 3 (24):  sid. 1–2. http://www.ub.gu.se/kvinndata/digtid/03/1910/dagny1910_24.pdf. Läst 7 februari 2014. 
Englund, Boel (2008). ”Barnet som nisch”. Rätten till ordet : en kollektivbiografi över skrivande Stockholmskvinnor 1880-1920 (2008):  sid. 137-174.  Libris 10948362
Fitinghoff, Laura (1891). Hellberg, Frithiof. red. ”Amanda Kerfstedt”. Idun (Stockholm) 4 (2):  sid. 1–2. http://www.ub.gu.se/fasta/laban/erez/kvinnohistoriska/tidskrifter/idun/1891/pdf/1891_2.pdf. Läst 8 februari 2014. 
Fitinghoff, Rosa (1948). Minnenas kavalkad. Stockholm: Norstedt. Libris 1397324 
Grettve, Anna (2003). Att ge och hjälpa: om Amanda Kerfstedt och narrativa mönster i författarens barnberättelser. Uppsala: Litteraturvetenskapliga institutionen, univ. Libris 9432759 
Grip, Elias (1916). Hjelmqvist, Fredrik och Tynell, Knut. red. ”Maja”. Biblioteksbladet (Stockholm) 1:  sid. 180. http://archive.is/h5OQA#selection-317.42-317.64. Läst 8 februari 2014. 
Heggestad, Eva (1991). Fången och fri: 1880-talets svenska kvinnliga författare om hemmet, yrkeslivet och konstnärskapet = [Captive and free] : [Swedish women writers of the 1880's on the home, working life, and artistry]. Skrifter utgivna av Avdelningen för litteratursociologi vid Litteraturvetenskapliga institutionen i Uppsala, 0349-1145 ; 27. Uppsala: Avd. för litteratursociologi vid Litteraturvetenskapliga institutionen, Univ. Libris 7746142. ISBN 91-85178-19-5 
Hofberg, Herman; Heurlin Frithiof, Millqvist Viktor, Rubenson Olof (1906). Svenskt biografiskt handlexikon [Elektronisk resurs : alfabetiskt ordnade lefnadsteckningar af Sveriges namnkunniga män och kvinnor från reformationen till nuvarande tid. Senare delen, L-Ö ; Samt supplement] (Ny uppl. /grundligt genomsedd, omarbetad och till våra dagar framförd af Frithiof Heurlin ...). Stockholm: Bonnier. Libris 10238142. http://runeberg.org/sbh/ 
Högman, Ernst, red (1915). ”Amanda Kerfstedt”. Idun (Stockholm) 28 (24):  sid. 3. http://www.ub.gu.se/fasta/laban/erez/kvinnohistoriska/tidskrifter/idun/1915/pdf/1915_24.pdf. Läst 8 februari 2014. 
Kerfstedt, Amanda (1898). Hellberg, Frithiof. red. ”Laura Fitinghoff”. Idun (Stockholm) 11 (11):  sid. 1. http://www.ub.gu.se/fasta/laban/erez/kvinnohistoriska/tidskrifter/idun/1898/pdf/1898_11.pdf. Läst 8 februari 2014. 
Kerfstedt, Amanda (2010). Reflexer. Hägersten: Rosenlarv. Libris 11881079. ISBN 978-91-977935-4-4 
Kåreland, Lena (1977). Gurli Linders barnbokskritik: med en inledning om den svenska barnbokskritikens framväxt. Skrifter / utgivna av Svenska barnboksinstitutet, 0347-5387 ; 4. Stockholm: Bonnier. Libris 7145261. ISBN 91-0-041625-8 
Lyngfelt, Anna (1996). Den avväpnande förtroligheten: enaktare i Sverige 1870-90 = [Disarming intimacy] : [a study of one-act plays in Sweden, 1869-90]. Skrifter utgivna av Litteraturvetenskapliga institutionen vid Göteborgs universitet, 0348-4653 ; 29. Göteborg: Litteraturvetenskapliga institutionen, Univ. Libris 7756441. ISBN 91-86270-45-1 
Lönnroth Lars, Delblanc Sven, red (1989). Den svenska litteraturen. 4, Den storsvenska generationen : 1890-1920. Stockholm: Bonnier. Libris 8211066. ISBN 91-34-50864-3 
Ney, Birgitta, red (1993). Synd: noveller av det moderna genombrottets kvinnor. Stockholm: Ordfront. Libris 7634352. ISBN 91-7324-425-2 
Nordin-Hennel, Ingeborg (1984). "Ämnar kanske fröken publicera något?": kvinnligt och manligt i 1880-talets novellistik = [Female and male in short stories of the 1880s]. Umeå studies in the humanities, 0345-0155 ; 58. Umeå: Univ. Libris 7615418. ISBN 91-7174-153-4 
Nordlinder, Eva (1991). Sekelskiftets svenska konstsaga och sagodiktaren Helena Nyblom. Skrifter / utgivna av Svenska barnboksinstitutet, 0347-5387 ; 41. Stockholm: Bonniers juniorförl. Libris 7286096. ISBN 91-48-51971-5 
Nordling, Johan (1901). Hellberg, Frithiof. red. ”I ett författarhem på Tomteboda”. Idun (Stockholm: Idun) 14 (22):  sid. 1–3. http://www.ub.gu.se/fasta/laban/erez/kvinnohistoriska/tidskrifter/idun/1901/pdf/1901_22.pdf. Läst 5 februari 2014. 
Nordling, Johan (1910). Nordling, Johan. red. ”Amanda Kerfstedt: En 75-årig författarinna”. Idun (Stockholm) 23 (25):  sid. 1. http://www.ub.gu.se/fasta/laban/erez/kvinnohistoriska/tidskrifter/idun/1910/pdf/1910_25.pdf. Läst 7 februari 2014. 
 Svenskt författarlexikon: biobibliografisk handbok till Sveriges moderna litteratur. [1, 1900-1940]. Stockholm: Rabén & Sjögren. 1942. sid. 397. Libris 113133. http://runeberg.org/sfl/1/ 
Svensson, Sonja (1983). Läsning för folkets barn: Folkskolans barntidning och dess förlag 1892-1914 : med en inledning om fattiga barns läsning på 1800-talet. Skrifter / utgivna av Svenska barnboksinstitutet, 0347-5387 ; 16. Stockholm: Rabén & Sjögren. Libris 7235411. ISBN 91-29-56290-2 
Zweigbergk, Eva von (1965). Barnboken i Sverige 1750-1950. Stockholm: Rabén & Sjögren. Libris 11430
Adlersparre, Sophie (1881). ”Blick på några nya qvinnotyper i den nutida nordiska skönlitteraturen, och den kritik de framkallat: 1”. Tidskrift för hemmet, tillegnad Nordens qvinnor 23(1881):6,:  sid. 297-314.  Libris 9313531
Englund, Boel (2008). ”Vägarna ut: kvinnorna, tillgångarna och strategierna”. Rätten till ordet : en kollektivbiografi över skrivande Stockholmskvinnor 1880-1920 (2008):  sid. 99-135.  Libris 10948343

Ambrose Rookwood, född cirka 1578, död 31 januari 1606 i London, var en av de katolska konspiratörerna som försökte lönnmörda Jakob I av England genom att spränga det engelska överhuset i Westminsterpalatset, i vad som kallas för krutkonspirationen 1605. Rookwood värvades till konspirationen sent i september 1605.
Familjen Rookwood var välbärgade och ståndaktiga katoliker och de sågs som bråkmakare av myndigheterna. Båda Rookwoods föräldrar och en av hans kusiner hade varit fängslade för sin tro och Rookwood själv blev åtalad av samma anledning i februari 1605. Rookwood har av jesuiten Oswald Tesimond beskrivits som "välbyggd och stilig, om något kort", vilket han kompenserade för genom att klä sig på ett extravagant sätt. Rookwood gick med i konspirationen efter att han hade kontaktats av Robert Catesby, Thomas Wintour och John Wright. När Rookwood, den 5 november 1605, fick reda på att Guy Fawkes hade misslyckats med sin del av planerna och även blivit gripen flydde han tillsammans med flera av de andra konspiratörerna till Holbeche House, på gränsen till Staffordshire. På morgonen den 8 november anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House. En eldstrid bröt ut och Rookwood, tillsammans med Thomas Wintour och John Grant, sårades och greps omedelbart därefter.
Vid rättegången som hölls mot de överlevande konspiratörerna den 27 januari 1606 blev det en fällande dom för högförräderi för samtliga. Tillsammans med några av de andra konspiratörerna avrättades Rookwood den 31 januari 1606 på Old Palace Yard i Westminster genom hängning, dragning och fyrdelning.
Ambrose Rookwood föddes runt 1578 som den andre sonen, av totalt fyra, i äktenskapet mellan Robert Rookwood och hans andra fru Dorothea Drury. Robert hade fyra söner från sitt tidigare äktenskap med Bridget Kemp, men samtliga avled före sin far. Familjen Rookwood hade levt i Stanningfield i Suffolk i trehundra år och då de var välbärgade och ståndaktiga katoliker sågs de av myndigheterna som bråkmakare. Rookwoods papistiska kusin Edward hade tillbringat tio år i fångenskap för sin tro, men 1578 bjöd han in Elisabet I av England till sitt hem Euston Hall. Drottning Elisabets besök var extremt kostsamt för familjen Rookwood och på grund av detta förlorade de en del av sitt inflytande under flera år framöver. Rookwoods föräldrar hade även de varit fängslade för sin tro och Rookwood själv blev åtalad av samma anledning i februari 1605. Dock var Rookwood inte rädd för att skylta med sin tro; under sommaren 1605 lät han knivsmeden John Craddock i London fästa en spansk svärdsklinga i ett svärdsfäste som hade passionshistorien ingraverat på sig. Eftersom vapen såsom detta ofta bars offentligt var Rookwoods svärd en potentiellt farlig markör avseende hans religiösa tro.Rookwood och två av hans bröder, Robert och Christopher, undervisades av jesuiter först i Saint-Omer och senare i Flandern. Båda bröderna blev präster (Rookwoods äldste bror, Henry, blev en franciskanbroder) och hans styvsystrar Dorothea och Susanna blev nunnor. Rookwood gifte in sig i släkten Tyrwhitt, en framstående katolsk släkt från Kettleby i Lincolnshire, och hans fru Elizabeth (som var kusin med Robert Keyes) födde åtminstone två söner: Robert och Henry. Enligt jesuiten Oswald Tesimond var Rookwood "välbyggd och stilig, om något kort", vilket han kompenserade för genom att klä sig på ett extravagant sätt. Enligt författaren Antonia Fraser var hans sätt att klä sig opassande för tidsperioden, då kläderna skulle beteckna ens samhällsklass snarare än hur mycket pengar man hade. När Rookwoods far avled 1600 fick Rookwood ärva Coldham Hall, ett engelskt country house i Stanningfield, vilket han gjorde om till en fristad för präster. Följande år var Rookwood inblandad i Robert Devereux, 2:e earl av Essex uppror mot drottning Elisabet, vilket flera av de som senare skulle medverka under krutkonspirationen också var. Lord Essex var enbart intresserad av sina egna ambitioner, men jesuiten Henry Garnet hävdade att flera av de unga män som slöt upp bakom honom gjorde så av katolska skäl. För sin medverkan i upproret fängslades han i Newgatefängelset. I augusti 1605 följde Rookwood med Garnet och John Gerard på en pilgrimsfärd till helgedomen St Winefride's Well i Holywell, Flintshire i Wales.
När Jakob I av England efterträdde drottning Elisabet verkade han agera på ett mer tolerant sätt mot olika trosuppfattningar än vad Elisabet tidigare gjort och de katolska engelsmännen hoppades på att de skulle slippa bli förföljda på grund av sin tro. Dock var Robert Catesby, en hängiven katolik från Warwickshire, missbelåten med Jakobs utövande av kungamakt och han planerade därför att lönnmörda kungen i ett sprängdåd mot det engelska överhuset i Westminsterpalatset. I det följande upploppet skulle Catesby hetsa folket att göra revolt och få dem att kröna Elisabet Stuart till drottning. Catesby hade finansierat det mesta av konspirationen själv, men i augusti 1605 började han få slut på pengar. Under ett hemligt möte i Bath samma månad (där Catesby, Thomas Bates, Thomas Wintour och Thomas Percy var närvarande) bestämdes det att konspiratörerna var för få för att kunna genomföra sina planer och Catesby fick lov att involvera fler personer, om han så ville. Bates var den ende av konspiratörerna som öppet protesterade mot idén och Catesby värvade strax därefter Rookwood, Francis Tresham och Everard Digby; där Rookwood gick med i konspirationen sent i september samma år sedan han hade kontaktats av Catesby, Wintour och John Wright. Rookwood var hästuppfödare till yrket och i hans stall fanns det flera fina hästar som skulle komma till nytta vid upproren i Midlands. Han hade blivit tillfrågad att förse konspiratörerna med krut ungefär ett år tidigare, under förevändningen att det skulle vara till William Stanleys regemente i Flandern (vilket inte längre var en olaglig aktivitet efter Londonfördraget 1604), men utöver detta gav han inte någon monetär hjälp till konspiratörerna.
Rookwood kan ha misstänkt att något var i görningen i och med att hans fru var kusin med Keyes (som gick med i konspirationen före Rookwood), men dessa uppgifter går inte att säkerställa. Rookwood var först orolig över de katolska lorder som skulle befinna sig i Westminsterpalatset när sprängdådet skulle äga rum, men Catesby övertygade honom om att dessa skulle bli lurade till att inte gå till parlamentets öppnande den dagen. Om Rookwood hade några fler tvivel skingrades dessa när Catesby ljög om att jesuiterna hade godkänt konspiratörernas planer. Rookwood hade tidigare bott tillsammans med Robert och Thomas Wintour vid Huddington Court och med den katolska familjen Lacons vid Kinlet Hall, men när Catesby befallde honom hyrde Rookwood Clopton House, i närheten av Stratford-upon-Avon, och han flyttade in dit efter mickelsmäss 1605. Han tog med sig flera katolska symboler såsom nattvardskärl, krucifix, mässhakar, latinska böcker och radband. Dessa gömdes sedan i en källare som jesuiten Nicholas Owen hade låtit bygga. Mot slutet av oktober anslöt sig Rookwood till Keyes i hans hyresrum i London. Några dagar innan det tilltänkta sprängdådet ändrade sig Rookwood angående svärdsfästet, som han hade låtit Craddock göra åt honom, och Rookwood bad honom att ändra fästet till ett i guld istället. Det omgjorda svärdet, vilket förmodligen kostade Rookwood mer än £20, levererades till honom den 4 november. Rookwood och Keyes tillbringade natten innan det tilltänkta sprängdådet i Elizabeth Mores hus i närheten av Temple Bar i London. De besöktes senare på kvällen av Guy Fawkes (som var ansvarig för sprängladdningarna under Westminsterpalatset) och han kom för att hämta ett fickur som Percy hade lämnat där, vilket han skulle använda för att kunna tända på stubintråden vid rätt tillfälle.
William Parker, 4:e baron Monteagle hade den 26 oktober 1605 mottagit ett anonymt brev i vilket han ombads hålla sig borta från öppnandet av parlamentet, som skulle äga rum tisdagen den 5 november. Monteagle var osäker på det anonyma brevets innehåll, så han skickade det till Robert Cecil, 1:e earl av Salisbury, som var Secretary of State vid tillfället. När brevet till Monteagle visades upp för kung Jakob den 1 november kände han att det antydde något som berörde eld och krut; möjligtvis i stil med de explosioner som föregick mordet på hans far, Henry Stuart, lord Darnley, den 10 februari 1567. På lördagen den 2 november bestämde sig riksrådet för att parlamentet skulle genomsökas. På måndagen den 4 november genomfördes den första genomsökningen, ledd av Thomas Howard, 1:e earl av Suffolk, och då fann de en stor hög med kvistar som låg i ett hörn i källarvalvet under det engelska överhuset. Jakob beordrade att ännu en genomsökning skulle genomföras, vilket skedde runt midnatt natten till den 5 november. Denna genomsökning leddes av Thomas Knyvet, 1:e baron Knyvet och de fann då Fawkes i källarvalvet under det engelska överhuset, där han vaktade kruttunnorna. Fawkes greps på plats.
Nyheten om Fawkes gripande spreds som en löpeld genom London och när Christopher Wright, John Wrights bror, fick reda på nyheten gick han direkt till Thomas Wintour, som vid tillfället befann sig på värdshuset Duck and Drake. Då Fawkes hade uppgett att hans namn var John Johnson och att han var vasall åt Percy var det den senare som myndigheternas första arresteringsorder berörde. Thomas listade ut detta och bad Christopher att snabbt ta sig till Percy för att säga åt honom att fly. Thomas dröjde sig kvar i London, men Christopher och Percy lämnade staden följt av Keyes och Rookwood. Rookwood, som var en ryktbar ryttare, red cirka 48 kilometer på två timmar med en och samma häst. Han hade tidigare placerat ut hästar på olika ställen i landet och dessa använde han för att ta sig förbi Keyes vid Highgate och sedan Christopher och Percy vid Little Brickhill i närheten av Dunstable. Rookwood hann ifatt Catesby, som hade lämnat London föregående dag för att förbereda revolten, och Rookwood berättade då för Catesby att Fawkes hade gripits och att konspirationen hade misslyckats. Gruppen (som nu bestod av Catesby, Bates, bröderna Wright, Percy och Rookwood) begav sig av mot Dunchurch.
Den 6 november, under tiden som Fawkes torterades, började myndigheterna leta efter alla de som misstänktes vara inblandade i konspirationen. Rookwoods vasaller, som fortfarande var kvar i Clopton House som deras herre hade lämnat som hastigast, förhördes under denna dag. Hans ägodelar i huset, däribland flera komprometterande katolska symboler, konfiskerades och ungefär samtidigt som konspiratörerna nådde Catesbys familjehem i Ashby St. Ledgers utpekades Rookwood som en av de misstänkta medhjälparna till konspirationen av Lord Chief Justice John Popham. Konspiratörerna fortsatte sin färd mot Dunchurch där de mötte den nyligen värvade konspiratören Digby, som var där med sitt jaktlag (vilket i verkligheten var en grupp beväpnade män på hästar). Dagen därpå stal konspiratörerna hästar från Warwick Castle, men Rookwood undvek att besöka staden slottet låg i. Gruppen samlade sedan på sig vapen de lagrat vid Norbrook, i närheten av Stratford-upon-Avon, och de begav sig sedan mot Huddington. Myndigheterna hade gått ut med en efterlysning vad det gällde konspiratörerna och Catesby bad Bates leverera ett brev till fader Garnet vid Coughton Court, för att se om han kunde hjälpa dem. Garnets svar till konspiratörerna var att han bad dem sluta med sina "onda handlingar" och istället lyssna till påvens läror, varpå han själv flydde fältet.Tidigt på morgonen den 7 november höll konspiratörerna en mässa tillsammans med fader Nicholas Hart, som också hade hört deras bekännelser; detta tolkade Fraser som att de visste att de inte hade lång tid kvar att leva. Konspiratörerna samlade nu på sig fler vapen och mer ammunition vid Hewell Grange i Tardebigge, Worcestershire och de försökte samtidigt utan framgång att värva fler rebeller. De tog sig sedan till Holbeche House, nära gränsen till Staffordshire. Både de och det krut de hade med sig var dyblött av regnet och de fick lägga ut krutet framför en öppen eld för att försöka få det att torka. En gnista från elden landade på krutet och flammorna som då skapades uppslukade Rookwood, Catesby, John Grant och en man vid namn Morgan (som var med i Digbys jaktlag). Rookwood och Catesby sades klarat sig "någorlunda väl" från elden, men Grant förblindades av flammorna och hans ögon har beskrivits som att vara "helt utbrända".
Några av konspiratörerna valde nu att fly under nattens gång och de som stannade kvar var Rookwood, Catesby, Percy, bröderna Wright, Grant och Thomas Wintour. På morgonen den 8 november anlände Richard Walsh, som var High Sheriff of Worcestershire, tillsammans med en styrka på omkring tvåhundra man till Holbeche House och en eldstrid bröt ut. Wintour var den första att bli träffad och skottet tog i hans axel när han försökte korsa gårdsplanen. Efter Wintour träffades bröderna Wright och Rookwood, som fortfarande var skadad efter flammorna kvällen innan. Både Catesby och Percy dog när de träffades av samma skott, skjutet av John Streete av Worcester. Sheriffens män började nu plundra och klä av konspiratörerna. Rookwoods tillhörigheter skulle egentligen ha beslagtagits av myndigheterna, men hans välgjorda svärd visade sig vara en alltför stor frestelse för sheriffens män och det försvann spårlöst. Rookwood och de andra konspiratörerna togs först till Worcester och sedan till Towern; Rookwood satt fängslad i Martin Tower under sin fångenskap. De konspiratörer som fortfarande var på flykt tillfångatogs kort därefter och fängslades även de.
I Towern bevakades de fängslade konspiratörerna i hemlighet av kung Jakob och hans familj. Rättegången mot de åtta överlevande konspiratörerna påbörjades den 27 januari 1606. De togs till Whitehall från Towern och hölls sedan ett tag i Stjärnkammaren innan de leddes in i Westminster Hall. Konspiratörerna blev anklagade för högförräderi, men samtliga anklagade, utom Digby, hävdade att de var oskyldiga. Konspiratörerna hade ingen försvarsadvokat som förde deras talan och därför var resultatet av rättegången mer eller mindre bestämd redan i förväg. De anklagade fick sedan möjligheten att tala inför domstolen om varför de inte skulle bli dömda till döden. När Rookwood försvarade sina handlingar nämnde han att han hade gått med i konspirationen på grund av sin vänskap med Catesby, "som han älskade mer än någon annan världens man." Rookwood sade även att han förstod att han inte skulle bli skonad från sina brott, men han bad ändå om pardon. Hans försvar var förgäves och vid rättegångens slut blev utfallet en fällande dom i högförräderi för samtliga anklagade.De första avrättningarna av konspiratörerna ägde rum den 30 januari 1606 på kyrkogården vid den västra delen av Sankt Paulskatedralen. Där blev Digby, Robert Wintour, Grant och Bates hängda, dragna och fyrdelade. På morgonen dagen därpå blev Rookwood, Thomas Wintour, Keyes och Fawkes fastbundna på varsin träram och på dessa drogs de med hjälp av en häst genom Londons gator fram till Old Palace Yard i Westminster. Rookwood hade bett om att bli informerad när han drogs förbi sitt hus, så att han skulle kunna öppna sina ögon och se sin fru Elizabeth som väntade på honom i fönstret. Han ska ha skrikit: "Be för mig, be för mig!" när han passerade huset och enligt fader Gerard, som vid tillfället inte var närvarande, ska Elizabeth ha svarat: "Det ska jag och var vid gott mod. Ge dig själv helt till Gud. Jag, för min del, släpper dig fri så att du kan återställas inför Gud såsom Han gav dig till mig." Resten av vägen bad Rookwood med sina ögon stängda. Thomas Wintour var den förste att avrättas den dagen och efter honom var det Rookwoods tur. Han höll ett kortare tal, i vilket han var ångerfull och bad Gud att välsigna kungen och hans familj, men samtidigt bönföll han Gud att göra kungen till en katolik. Rookwood verkar ha hängts längre än de andra konspiratörerna och efter det fick han utstå resten av sitt straff.
Den här artikeln är helt eller delvis baserad på material från engelskspråkiga Wikipedia, Ambrose Rookwood, 22 november 2012.
Bengtsen, Fiona (2005) (på engelska). Sir William Waad, Lieutenant of the Tower, and the Gunpowder Plot. Trafford Publishing. ISBN 1412055415 
Fraser, Antonia (2005) (på engelska). The Gunpowder Plot. London: Phoenix. ISBN 0753814013 
Haynes, Alan (2005) (på engelska). The Gunpowder Plot: Faith in Rebellion. Sparkford: Hayes and Sutton. ISBN 0750942150 
Marshall, Peter; Scott, Geoffrey (2009) (på engelska). Catholic Gentry in English Society: Throckmortons of Coughton from Reformation to Emancipation. Farnham: Ashgate Publishing Ltd. ISBN 0754664325 
N.N. (1679) (på engelska). The Gunpowder-treason: With a Discourse of the Manner of its Discovery. Bishop's Head vid Sankt Paulskatedralens kyrkogård: Tho. Newcomb and H. Hills 
Nicholls, Mark (1991) (på engelska). Investigating Gunpowder plot. Manchester: Manchester University Press. ISBN 0719032253 
Northcote Parkinson, Cyril (1976) (på engelska). Gunpowder Treason and Plot. Weidenfeld and Nicolson. ISBN 0297772244 
Questier, Michael C. (2006) (på engelska). Catholicism and Community in Early Modern England: Politics, Aristocratic Patronage and Religion, c.1550–1640. Cambridge: Cambridge University Press. ISBN 0521860083 
Simons, Eric (1963) (på engelska). The Devil of the Vault: A Life of Guy Fawkes. London: Fredrick Muller Limited. ISBN 0315201320 
Spinks Jr., Henry Hawkes (2009) (på engelska). The Gunpowder Plot and Lord Mounteagle's Letter. Read Books. ISBN 1444630075 

Americana är det amerikanska punkrockbandet The Offsprings femte studioalbum, släppt den 9 november 1998 via skivbolaget Columbia. Bandets föregående album, Ixnay on the Hombre, sålde inte lika bra som förväntat, men trots detta ville Dexter Holland inte förändra The Offsprings musikaliska inriktning. Holland ville istället skapa ett album som var ett mellanting mellan Smash och Ixnay on the Hombre, och The Offspring valde att återigen samarbeta med producenten Dave Jerden, mycket på grund av dennes ”gränslösa entusiasm”.
Americana spelades in mellan juli och september 1998 i studion Eldorado Recording Studios i Burbank, Kalifornien. I sitt låtskrivande var Holland avslappnad och han kände inte samma press som han hade gjort inför Ixnay on the Hombre. Holland inspirerades mycket av en skev och dysfunktionell bild av amerikansk kultur och under arbetet med Americana uppvisade han en ”onaturlig nyfikenhet” för pratshower. Under inspelningen utvecklades Americana till ett konceptalbum, där några av dess teman behandlar människor som i allmänhet inte längre tar ansvar för sina handlingar, tonårsångest och frigörandet från auktoriteterna. Greg K. poängterade dock att låtarna på Americana inte skulle tas på för stort allvar och att de inte skulle ses som vare sig politiska eller värdeladdade utan enbart som underhållning.
Americana fick främst positiva reaktioner när det lanserades. Några recensenter ansåg att The Offspring hade lyckats bra med att hitta en balans mellan sina punkrockrötter och sina mer kommersiella radiolåtar på albumet. Andra recensenter var mer kluvna till Americana och det har beskrivits både som motbjudande och värdelöst. Albumet nådde som bäst plats 1 i Australien, Nya Zeeland, Sverige och Österrike. Americana har certifierats för åttafaldig platina i Kanada och har även certifierats för minst dubbel platina i USA, Australien, Nya Zeeland, Sverige och Frankrike.
The Offsprings fjärde studioalbum, Ixnay on the Hombre, sålde inte lika bra som förväntat. Trots detta ville Dexter Holland inte förändra bandets musikaliska inriktning utan hålla tonen på Americana snarlik den på tidigare album. Han menade att The Offspring inte behövde framstå som ett helt annorlunda band för varje nytt album som spelades in. Holland sade att lyssnaren kunde förvänta sig ett mellanting mellan Smash och Ixnay on the Hombre; han planerade att lyssna igenom båda dessa album för att se vilka låtar som lät bäst och på så sätt bygga upp en grund för Americana. Holland påbörjade arbetet med albumet i december 1997, och The Offspring valde att återigen samarbeta med producenten Dave Jerden. Under inspelningen fick bandmedlemmarna tillgång till hans diskografi och samling av instrument, men det var Jerdens ”gränslösa entusiasm” som främst lockade Holland.I en artikel publicerad den 27 juli 1998 förklarade Holland att The Offspring dittills hade hållit på med inspelningen av Americana i två veckor och att albumet skulle innehålla 12 låtar även om demoversioner för 17 låtar hade spelats in. Bandmedlemmarna ville undvika att dra ut på inspelningsprocessen och satte därför en strikt tidsfrist för när albumet skulle vara färdiginspelat. I augusti 1998 tillbringade The Offspring sex dagar i veckan med att spela in Americana. "Pay the Man" spelades ursprungligen in 1996 för Ixnay on the Hombre, men valdes bort från det albumet. Låten lanserades i stället på Americana i den version som hade spelats in tidigare. Innan albumet var färdiginspelat hade Holland planer på att samarbeta med Brian Setzer Orchestra för att spela in en coverlåt, vilket dock aldrig skedde. Den 3 september 1998 meddelade Columbia att The Offspring höll på att bli färdiga med albumet i studion. Inspelningen av Americana gick relativt problemfritt och Columbia hade inga klagomål över någon av låtarna som bandet ville ha med på albumet. Produktionen av Americana tog totalt åtta månader och bandmedlemmarna kände att de vill producera ett album fortare än de tre år det tog från Smash till Ixnay on the Hombre. Noodles har sagt att det var enkelt att spela in Americana eftersom han ansåg att The Offspring inte hade samma press på sig som de hade haft med uppföljaren till Smash.Jerden förklarade att han alltid försökte koppla samman de album han producerade för ett band och därigenom ta det andra albumet ett steg längre. För Americana valde han att låta The Offspring använda sig av det nya sound som hade börjat växa fram på Ixnay on the Hombre. Vid slutet av albumproduktionen kände Jerden sig utbränd och han hade problem med att färdigställa Americana. Efter att han hade producerat både Ixnay on the Hombre och Americana bestämde Jerden sig för att avsluta samarbetet med The Offspring eftersom han själv hade valt att inte producera fler än två album per band.
Två veckor in i inspelningen av Americana hade Holland inte skrivit en enda låttext och i slutet av augusti 1998 hade ännu bara två låtar fått sina slutgiltiga titlar: "Pay the Man" och "Pretty Fly (for a White Guy)". Holland kände inte samma press som han hade känt för Ixnay on the Hombre utan ansåg att han kunde vara mer avslappnad med sitt låtskrivande för detta album. Holland ville inte försöka gissa vad lyssnarna skulle säga om Americana för det ansåg han vara ett tecken på att den musikaliska riktningen inte var tydlig nog. Han inspirerades mycket av pratshower när han skulle skriva sina låttexter och nämnde bland annat sin ”onaturliga nyfikenhet” för pratshower såsom The Jerry Springer Show, Ricki Lake Show och The Montel Williams Show. Holland sade att Americana skulle vara ”adrenalinfyllt” och han beskrev musiken som ”powerpunk” fast med några överraskningar. Noodles menade på att The Offspring alltid har sina rötter inom punkrocken, men att Americana även innehöll låtar som var mer åt det melodiska rock'n'roll-hållet. Greg K. poängterade att låtarna på Americana inte skulle tas på för stort allvar och att de inte skulle ses som vare sig politiska eller värdeladdade utan enbart var menade att vara underhållande. Som med tidigare album var The Offspring influerade av orientalisk musik när de spelade in Americana.Americana är ett konceptalbum, där det underliggande temat handlar om att människor i allmänhet inte längre tar ansvar för sina handlingar medan andra teman på albumet är tonårsångest, frigörandet från auktoriteterna, överlevnad i en bristfällig värld samt konsekvenserna av för mycket politisk korrekthet. Noodles förklarade att Americana inte enbart handlade om positiva aspekter med amerikansk kultur utan även berörde perversiteter och brister eftersom han ansåg att detta var en del av verkligheten. Holland inspirerades av ”USA:s kulturella galenskap” när han skrev låtarna för Americana, vilket Jason Pettigrew på Alternative Press höll med om då han beskrev albumet som ”en samling högljudda vinjetter som illustrerar den kulturella galenskap som sveper över USA.” Front Magazine anmärkte att Americana reflekterade över problem i det moderna samhället såsom arbetslöshet och diskriminering medan Mike Bellart på Music's Bottom Line kommenterade att albumet handlade om ett dysfunktionellt USA.Americana börjar med "Welcome", vilket är ett tal av John Mayer. Låten har beskrivits som en opersonlig hälsning från en telefonsvarare. "Pretty Fly (for a White Guy)", som har ett intro som är samplat av Def Leppards "Rock of Ages", har Noodles sagt var ett försök av Holland att få till en låt som lät som "Low Rider" av War och den har även sagts vara inspirerad av "The Ballroom Blitz" av Sweet samt av "Play That Funky Music" av Wild Cherry. "Feelings" är en omgjord version av Morris Alberts låt med samma namn från 1974. Holland ville göra en punkversion av "Feelings" och han valde att lyfta fram negativa och hatfyllda känslor snarare än de kärleksfulla och sentimentala känslor som var närvarande i originalversionen. De andra bandmedlemmarna tyckte till en början att Holland var galen som föreslog idén till "Feelings", men ändrade åsikt när de hörde hans riff för låten. "Why Don't You Get a Job?" beskrevs av Front Magazine som en ”vaggvisa för de arbetslösa”, vilket Noodles ansåg var ett tragikomiskt sätt att se på låten eftersom den handlar både om personer som livnär sig på andra och om de personer som ger stöd åt andra. "She's Got Issues", som från början hette "I've Got Issues", handlar om människor som skyller sina egna misstag på en tragisk barndom medan "Walla Walla", som är uppkallad efter smeknamnet för fängelset Washington State Penitentiary i USA, beskriver en person som fortsätter att fatta dåliga beslut i livet och till slut hamnar i fängelse men som beskyller andra för sina motgångar. Både "Have You Ever" och "Staring at the Sun" handlar om att vända motgångar till framgångar och gå sin egen väg oavsett vad andra tycker och tänker, något Holland såg som ett centralt tema för albumet. Inspiration till "The Kids Aren't Alright" fick Holland när han besökte sitt gamla bostadsområde i Garden Grove, Kalifornien; även om han hade börjat skriva på låten långt före inspelningen av Americana var det först efter besöket som han bestämde sig för att slutföra den. I Garden Grove fick Holland reda på att några av de personer som hade bott i samma bostadsområde samtidigt som honom hade gått tragiska öden till mötes såsom att ha drabbats av nervösa sammanbrott, varit med om bilolyckor, blivit drogberoende och mördats. Tom Lanham på BAM ansåg att "Americana" handlade om människans behov av omedelbar tillfredsställelse och Noodles beskrev låten som ”cynisk”. "Pay the Man", som från början hette "Stonehenge", jämfördes av Dawn Tam på Toronto Sun med The Beatles "Strawberry Fields Forever" på grund av förekomsten av cymbaler och ”nyckfulla harmonier” och låten uppvisar även influenser från The Whos låtar.
The Offspring hade svårt att bestämma sig för en titel på albumet och det var först när en del låtar redan var inspelade som de bestämde sig för Americana. Bandmedlemmarna ville med denna titel förändra allmänhetens uppfattning om ordets innebörd. Noodles har sagt att The Offspring ansåg att ordets mening var mycket bredare än den vedertagna tolkningen och att varenda låt på Americana skildrar olika delar av amerikansk kultur. Innan den slutgiltiga titeln bestämdes fanns det flera olika arbetstitlar för albumet såsom You're Too Fat to Make Porn, Stripper Wars, 600-Pound Angry Mom (samtliga inspirerade av avsnittsnamn från The Jerry Springer Show), Please Like Us Again (efter att Ixnay on the Hombre inte blev en lika stor framgång som bandet hade hoppats på) och Offspring, Bloody Offspring.Skivomslaget för Americana visar en glad pojke med en ortos på sitt ben, sittande på en gunga med en kackerlacka i handen medan en tentakel sträcker sig mot pojken. Noodles har sagt att pojken på gungan symboliserar den amerikanska drömmen, men att tillägget av en ortos och en kackerlacka visar på stora perversiteter. Tentakeln som sträcker sig mot pojken ansåg Noodles syftar till ett ondskefullt inflytande, vilket han sade kunde tolkas som antingen religion eller konsumism. Jason Draper skrev i boken A Brief History of Album Covers att skivomslaget gav ”en kuslig inblick i det amerikanska förortslivet i mitten av 1990-talet, ofta genom besvärade ögon”. James Stafford på Diffuser.fm ansåg att skivomslaget till stor del saknade mening, men att han ändå fick känslan av den amerikanska kulturen från illustrationen. Stafford lyfte särskilt fram att pojken såg ut att komma från ett reklamblad från 1950-talet och att hans ortos liknade en sådan barn med polio brukade ha under samma tidsperiod. Han tolkade att gungan syftade till barndomens oskuld och att närvaron av ett monster, i detta fall tentakeln, visade på en skillnad mellan verklighet och idealism.Skivomslaget och illustrationerna för Americana designades av Frank Kozik. Bilden på skivomslaget hade använts av Kozik vid åtminstone två tidigare tillfällen: på en Ritual Device-affisch från ett uppträdande på The Capitol Bar & Grill i Omaha, Nebraska i USA den 26 december 1993 samt på framsidan till Koziks bok Man's Ruin: The Posters & Art of Frank Kozik, som släpptes av bokförlaget Last Gasp i juni 1996. Illustrationen för "Pay the Man" inuti albumhäftet är en omgjord version av den europeiska affisch Kozik skapade för Bad Religions No Control-turné som hölls under 1990. The Offspring älskade Koziks illustrationer och Holland beskrev dem som ”väldigt rena, oskyldiga och inspirerade av 1950-talet fast med ett förvrängt utseende”; Holland jämförde Koziks illustrationer med de av Norman Rockwell ”fast med en injektionsspruta i sig”. Kozik förklarade för Holland att han motvilligt hjälpte bandet med illustrationerna eftersom Kozik kände att han skulle få ta emot mycket negativ kritik för att sin medverkan på Americana. Kozik berättade även för Holland att bilden på skivomslaget hade använts vid tidigare tillfällen men detta brydde sig inte Holland om eftersom han, enligt Kozik, var förälskad i just den illustrationen. Kozik gick med på att hjälpa The Offspring främst på grund av pengarna han tjänade på det då han själv ansåg att musiken på albumet var värdelös.
Americana släpptes den 9 november 1998 i Storbritannien, den 17 november 1998 i USA och den 23 november 1998 i Sverige. Från albumet lanserades fyra singlar: "Pretty Fly (for a White Guy)", "Why Don't You Get a Job?", "The Kids Aren't Alright" och "She's Got Issues". "Pretty Fly (for a White Guy)" lanserades den 24 november 1998 och nådde som bäst plats 1 i Australien, Finland, Nederländerna, Norge, Sverige och Storbritannien. Albumets andra singel, "Why Don't You Get a Job?", släpptes den 30 mars 1999 och hamnade på plats 2 i Australien, Sverige och Storbritannien. "The Kids Aren't Alright", den tredje singeln från Americana, lanserades den 21 september 1999 och nådde som bäst plats 6 i USA; i Sverige nådde singeln plats 16. Albumets sista singel, "She's Got Issues", släpptes den 19 oktober 1999 och hamnade som bäst på plats 11 i USA; i Sverige nådde "She's Got Issues" plats 59.Som med tidigare albumlanseringar försökte The Offspring undvika att marknadsföra sig själva för mycket och de avböjde att medverka under ett flertal pratshower eftersom de ansåg att det inte skulle framställa bandet i god dager. Dock valde de att uppträda i TV-program såsom Top of the Pops och TFI Friday och i april 1999 rapporterades det att bandmedlemmarna gjorde åtminstone två intervjuer om dagen i syfte att marknadsföra Americana. I en tävling KROQ-FM utlyste i samband med albumets lansering fick vinnaren möjligheten att flyga till en av The Offsprings konserter i Las Vegas, USA där Holland själv var pilot för flygplanet. Förutom standardutgåvan lanserades Americana även i en så kallad Enhanced Edition, vilken innehöll musikvideorna från samtliga singlar från Ixnay on the Hombre, en hemmavideo, en trailer för videon Americana samt karaokeversioner av tre av låtarna från albumet. Den 30 november 2018, tjugo år efter albumets ursprungliga lansering, släpptes Americana i en 20th Anniversary-utgåva innehållandes albumet på en rödfärgad LP-skiva, en affisch samt ett ark med klistermärken.
Den 6 december 1998 rapporterades det att Americana hade sålts i 198 000 kopior, den 7 mars 1999 var försäljningssiffrorna över två miljoner kopior och i juli samma år hade över tre miljoner kopior av albumet sålts. I Australien hade albumet sålts i 365 000 kopior den 24 juni 1999. Det är osäkert exakt hur många kopior av Americana som har sålts sedan lanseringen, där det har rapporterats en försäljning på 10–15 miljoner kopior globalt. "Pretty Fly (for a White Guy)" var den 24 juni 1999 den näst mest sålda singeln någonsin i Australien med sina knappt 300 000 sålda kopior. "Pretty Fly (for a White Guy)" lanserades även som en gratis MP3-fil på internet och laddades då ned drygt 22 miljoner gånger under en tioveckors period.
The Offspring turnerade med Americana i drygt ett år. I november 1998 började turnén i Nordamerika och den gick sedan vidare till Europa i januari året därpå och Oceanien i juni 1999. I juli samma år uppträdde bandet på Woodstock 1999, som blev ökänt för massmedias rapportering om våldsfall, pyromani och våldtäkter. Efter det fortsatte turnén i Nordamerika, Europa, Asien och Oceanien fram till december 1999 då den avslutades i Seattle, USA. Några av de band som turnerade tillsammans med The Offspring under Americana-turnén var Unwritten Law, Sprung Monkey, Ozomatli, The Living End och Guttermouth. Ett av dessa band, Ozomatli, hånades av vissa av The Offsprings fans, vilket ledde till att bandet valde att hoppa av turnén. Noodles, som hade kämpat för att få med Ozomatli på turnén, har sagt att den främsta anledningen till att Ozomatlis musik inte uppskattades var att de sjöng på spanska och han sade att han skämdes över de fans som hånade dem för det. Under Americana-turnén följde Guy Cohen, huvudpersonen i musikvideon för "Pretty Fly (for a White Guy)", med trots att han beskrev upplevelsen som "ganska tråkig". Dock uppskattade både Holland och Noodles Cohens medverkan och de förklarade att han var populär bland The Offsprings fans. I juni 2015 framförde The Offspring Americana i sin helhet för första gången, vilket ägde rum under Amnesia Rockfest för att fira musikfestivalens 10-årsjubileum.
När Americana lanserades fick det främst positiva reaktioner. Mark på AbsolutePunk tyckte att Americana var ett av de bästa rockalbumen som lanserades under den senare hälften av 1990-talet och han lyfte särskilt fram "The Kids Aren't Alright" som en av de bästa låtarna inte bara av The Offspring utan under hela detta decennium. Michael Gallucci på Allmusic betygsatte Americana med 3 av 5 och han ansåg att de olika musikstilarna The Offspring använde sig av på albumet flöt ihop sömlöst. Greg Kot på Rolling Stone tyckte att Americana var tudelat där den ena hälften av albumet hyllade punkrocken från 1980-talet medan den andra hälften var mer experimentell med sina musikstilar. Kot gav albumet 3 av 5 i betyg. Paul Brannigan på Kerrang! ansåg att Americana var ett typiskt The Offspring-album på grund av dess melodislingor, snabba riff och allsångsrefränger. Brannigan påpekade att Americana innehöll mycket humor, men att detta var balanserat med seriösa observationer av det vardagliga livet i USA. Mike Bellart på Music's Bottom Line lyfte särskilt fram Hollands livfulla sätt att berätta en historia genom sina låttexter och han ansåg att bandet hade lyckats bra med att hitta en balans mellan sina punkrockrötter och sina mer kommersiella radiolåtar på albumet. Aaron Axelsen på Live 105 ansåg att anledningen till The Offsprings framgångar med Americana var att trots att de hade ändrat sin musikaliska stil behöll de fortfarande sina rötter inom punkrocken på ett välbalanserat sätt.Orlando Weekly gav Americana en blandad recension där "Pay the Man" lyftes fram som den bästa låten, men tidningen tyckte att albumet i mångt och mycket var för snarlikt bandets tidigare lanseringar. Damien Lynch på Punknews var mer negativt inställd till Americana och då särskilt till "Pretty Fly (for a White Guy)", "She's Got Issues" och "Why Don't You Get a Job?" som han ansåg vara för stora avvikelser från The Offsprings punkrockrötter. Lynch tyckte att albumet hade flera bra låtar, men att i det stora hela var bandets tidigare lanseringar bättre än Americana och han gav albumet betyget 1,5 av 5. Även Stephen Thompson på The A.V. Club var kritisk till Americana och kallade albumet för motbjudande och värdelöst.Americana nominerades i kategorin Best Album i 1999 års MTV Europe Music Awards, men förlorade till Boyzones By Request. 2000 vann Americana en Juno Award i kategorin Best Selling Album (Foreign or Domestic). Billboard placerade albumet på plats 75 på deras lista "Top Pop Albums of the '90s". 2006 placerade Kerrang! Americana på plats 20 på sin lista över de 50 bästa punkrockalbumen någonsin. Albumet hamnade 2013 på plats 15 på listan "36 Pop Punk Albums You Need To Hear Before You F——ing Die" av Buzzfeed. Americana kom 2014 med på listan "20 Pop Punk Albums Which Will Make You Nostalgic" av New Musical Express. Rock Sound placerade Americana på plats 79 på listan "101 Modern Classics" samt att tidskriften tog med albumet på plats 23 på listan "The 51 Most Essential Pop Punk Albums of All Time".The Offspring blev stämda av Morris Albert för sin coverversion av "Feelings" och det ryktades om en stämning gällande likheten mellan "Why Don't You Get a Job?" och The Beatles "Ob-La-Di, Ob-La-Da", dock lades fallet ned efter att "Why Don't You Get a Job?" hade granskats. "Weird Al" Yankovic parodierade "Pretty Fly (for a White Guy)" med "Pretty Fly (for a Rabbi)" som släpptes på Running with Scissors. Videon Americana, vars titel kommer från detta album, lanserades under 1998. Den innehåller video- och musikmaterial med The Offspring från början av deras karriär upp till Ixnay on the Hombre. The Offspring planerade även att lansera ett livealbum under denna period som hade spelats in under några av Americana-turnéns konserter i Australien, men detta album släpptes aldrig. En sångbok för Americana publicerades den 30 juni 1999 av Hal Leonard Corporation. Pickin' On-serien lanserade den 24 mars 2007 hyllningsalbumet Americano: The Bluegrass Tribute to The Offspring, vars titel har inspirerats av Americana. Americana var ett av de album The Offspring hade släppt via Columbia vars rättigheter auktionerades ut under 2015.
En dryg minut efter att "Pay the Man" tagit slut börjar "Pretty Fly (Reprise)" (1:03), vilket är en mariachilåt som återanvänder delar av låttexten från "Pretty Fly (for a White Guy)". Holland har sagt att "Pretty Fly (Reprise)" var den låt han var mest stolt över på Americana.
A Piece of Americana är det amerikanska punkrockbandet The Offsprings tredje officiella EP, släppt den 17 november 1998 via skivbolaget Columbia. A Piece of Americana är en sampler-EP som släpptes i samband med Americana och innehåller låtar som alla kom med på det slutgiltiga albumet; versionerna på denna EP är inte i samtliga fall likadana som de som är med på Americana, men de är snarlika. Det finns två versioner av A Piece of Americana, där den första versionen innehåller "Feelings" medan den andra versionen innehåller "Walla Walla". Framsidan på EP:n har samma motiv som på singeln till "Pretty Fly (for a White Guy)" även om färgskalan är annorlunda.
Sputnikmusic var positiva i sin recension av A Piece of Americana och skrev att låtarna var medryckande, poppiga och underhållande. Det enda negativa de såg med EP:n var att den möjligtvis inte tilltalade äldre fans av The Offspring som bättre gillade deras tidigare sound. Sputnikmusic gav A Piece of Americana 4 av 5 i betyg.

Amy Dudley (flicknamn: Amy Robsart), född den 7 juni 1532, död den 8 september 1560, var den blivande earlens av Leicester, Robert Dudleys första hustru. Robert Dudley var Elisabet I:s främsta favorit och en av de mest inflytelserika personerna i det elisabetanska England. Amy Dudley har främst blivit bekant i historien på grund av sin död, som omgivits av en mängd spekulationer. Den orsak till hennes bortgång som blivit vanligast att sätta tilltro till är att hon bröt nacken vid ett fall nerför en trappa. Då allmänheten var övertygad om att hennes make Dudley eftersträvade ett äktenskap med drottningen, var det många som efter hustruns död anklagade honom för att ha orsakat den. I den berömda smädesskriften Leicester's Commonwealth pekades Dudley ut som sin hustrus mördare. Moderna forskare har pekat ut Amy Dudleys död och ryktesspridningen kring densamma som en möjlig orsak till att det äktenskap mellan drottning Elisabet och Dudley som många väntade sig aldrig blev av. Särskilt under 1800-talet skrevs det många biografier som anslöt sig till denna teori.
Amy Robsart föddes i Norfolk som dotter och arvtagerska till sir John Robsart som tillhörde den besuttna lantadeln. Hennes mor hette Elizabeth Scott. Tre dagar före sin artonde födelsedag gifte sig Amy Robsart med Robert Dudley som var en yngre son till John Dudley, 1:e hertig av Northumberland. Roberts yngre bror, Guilford Dudley kom senare att gifta sig med Lady Jane Grey som var Englands okrönta drottning under nio dagar. Amy och Robert träffades antagligen ungefär tio månader före bröllopet. Amy skulle komma att ärva sin fars stora egendomar då båda hennes föräldrar avlidit. Fram till dess var dock paret i hög grad beroende av det ekonomiska underhåll de fick från sina fäder, främst hertigen av Northumberland. Äktenskapet grundade sig troligen på en förälskelse. Åren 1549 till 1550 var hertigen av Northumberland den mäktigaste mannen i England. Detta äktenskap stärkte hans maktställning i Norfolk, där den dittills varit svag, och det var detta som gjorde att han kunde acceptera sonens val av hustru. William Cecil refererade senare sarkastiskt till detta "äktenskap byggt på köttets lust".När bröllopet hölls den 4 juni 1550 skedde det i kungens, Edward VI av England, närvaro. När hennes make hölls fången i Towern i 15 månader efter sin inblandning i försöket att kringgå prinsessan Marias rätt att överta tronen efter sin brors död 1553, begärde Amy Dudley lov av drottningens Privy Council att besöka honom där. När sedan Elisabet blev drottning kom Dudley att tillbringa det mesta av sin tid vid hovet. Som Master of Horse var det hans plikt att övervaka drottningens stall, att rida på jakt med henne, samt att anordna hovets förlustelser. Detta innebar att Dudley oftast befann sig vid drottningens sida. Elisabet föreföll vara förälskad i honom, och intrycket var att de hade en kärleksaffär. I april 1559 skickade flera utländska ambassadörer rapporter hem om att det spekulerades vid hovet i huruvida drottningen hade för avsikt att gifta sig med Dudley "i den händelse att hans hustru skulle avlida", då det sades att Lady Dudley led av en sjukdom i sitt ena bröst. Amy Dudley kom till London i maj till juni år 1559 för att vara med då Dudley installerades som riddare av Strumpebandsorden, och för att delta i festligheterna efteråt. Tolv extra hästar hade hyrts in för att hon skulle kunna färdas ståndsmässigt. I samband med detta besök, den 6 juni, skrev den nye spanske ambassadören de Quadra att hennes hälsa verkade ha förbättrats, men att hon var mycket noga med vad hon åt. Under år 1560 förefaller Amy Dudley ha dragit ner på sina resor mellan olika herresäten, och istället slog hon sig ner på herrgården Cumnor Place, i närheten av Abingdon i dåvarande Berkshire (numera Oxfordshire). Denna egendom tillhörde nära vänner till familjen Dudley och hushållen levde tillsammans på herrgården. Amy Dudley fortsatte att beställa klänningar och tillbehör vilket framgår av hennes efterlämnade räkenskaper och ett brev hon skrev till sin make den 24 augusti 1560.
Amy Robsart, lady Dudley, är mest bekant i historien på grund av sin död, som inträffade söndagen den 8 september 1560, på Cumnor Place. Denna dag hölls en marknad, Our Lady's Fair i Abingdon. Amy gav alla sina tjänare tillåtelse att gå på marknaden, och när några ville stanna hemma blev hon arg och upprörd och insisterade på att de skulle gå. Hennes sällskapsdam Mrs. Odingsells vägrade trots detta att ge sig av, då hon menade att det skulle vara opassande för henne att beblanda sig med allmänheten på en söndag. Detta innebar att Amy Dudley och Mrs. Odingsells, tillsammans med den tidigare husägarens gamla mor Mrs. Owens, befann sig ensamma i huset den ödesdigra dagen. Därtill torde även någon medlem av tjänstefolket ha stannat kvar för att passa upp på dem. När resten av tjänarna återvände från marknaden fann de Amy död, liggande på golvet nedanför en trappa. Dudley, som befann sig i Windsor tillsammans med drottningen, skickade en avlägsen släkting, sir Thomas Blount, för att ta reda på så mycket som möjligt om omständigheterna kring hustruns död. En formell undersökning genomfördes också, och vid de följande rättsliga förhandlingarna fastslogs att lady Dudleys död hade varit en olyckshändelse. Den medicinska rapporten från undersökningen av Amy Robsarts döda kropp återupptäcktes på 2000-talet i National Archives i Kew. Enligt denna rapport hade lady Dudley, utöver en bruten nacke, även två sår i huvudet, varav det ena var fem centimeter djupt. Detta skulle kunna överensstämma med sår som Amy Robsart ådragit sig vid fallet, men skulle även kunna överensstämma med att våld utövats mot henne. Amy Robsart begravdes med vederbörlig pompa och ståt i Saint Mary i Oxford. Som seden var deltog inte Dudley vid begravningen. Drottningen lät utlysa hovsorg.
Många menade att Dudley hade låtit mörda sin hustru, för att på så sätt bli fri att gifta om sig med drottning Elisabet. Källorna visar dock att Dudley själv omedelbart insåg att händelsen skulle svärta ner hans namn och orsaka en skandal, vilket skulle kunna förstöra alla hans möjligheter i den riktningen. Det bedöms idag som ytterst osannolikt att han skulle ha iscensatt sin hustrus bortgång på detta sätt. Det har vid ett par tillfällen påståtts att han till och med skulle ha invigt drottningen i mordplanen, att hon kanske även skulle ha varit delaktig i planeringen och utförandet av mordet. Det är känt att hon anmärkte till den spanske ambassadören de Quadra att Dudleys hustru var "död eller nästan död", vilket enligt vissa uppgiftslämnare skulle ha skett innan mordet utfördes. Idag har historikerna dock kommit fram till att denna kommentar antagligen fälldes efter att Amy omkommit, men innan hennes bortgång tillkännagivits, vilket lett till missuppfattningar om kronologin.William Cecil, drottningens statssekreterare, såg Dudleys växande inflytande som ett hot mot hans egen ställning. Då han och Dudley var rivaler om drottningens gunst såg han dessutom möjligheten att Dudley skulle få gifta sig med drottningen som att allvarligt hot mot sin egen framtid som makthavare. Detta innebär att Cecil hade ett starkt motiv att förhindra ett äktenskap mellan Dudley och Elisabet. Via den spanske ambassadörens rapporter är det känt att Cecil spred rykten om att Dudley planerade att göra av med sin hustru, och att drottningen skulle vara invigd i dessa planer. Antagligen kände Cecil i likhet med Dudley och drottningen till att Amy hade förolyckats innan detta hade offentliggjorts, vilket även i detta fall lett till att tidpunkterna för händelserna sammanblandats. Den skandal som blev resultatet av Amy Dudleys död kan ha bidragit till Elisabets beslut att inte gifta sig med Robert Dudley.Det var känt före hennes död att Amy led av en sjukdom i bröstet. Ian Laird, professor i medicin, föreslog 1956 i en artikel i English Historical Review att Amy Dudley kan ha lidit av bröstcancer, vilken kan ha spridit sig genom metastaser till ryggraden och att detta kan ha fått som följd att hennes nacke blev bräcklig och kunde brytas även vid ett mindre fall, så som ner för en måttligt brant trappa. Denna förklaring har blivit allmänt accepterad bland de moderna historikerna. En annan teori som förts fram är att Amy skulle ha begått självmord, antingen på grund av sin sjukdom och de fruktansvärda smärtor denna tvingade henne att leva med, eller på grund av den stress och olycka det måste ha orsakat henne att rykten om hennes makes skandalösa förhållande till drottningen cirkulerade i hela England. Självmord skulle kunna förklara hennes märkliga beteende då hon beordrade hela tjänstestaben ut ur huset den där dagen. Det finns även uppgift om att hon ofta skulle ha bett "till Gud att han skulle befria henne från hennes lidanden".Drottning Elisabet gifte sig aldrig. Robert Dudley gifte dock om sig med Lettice Knollys. Paret fick en son tillsammans som dock inte överlevde till vuxen ålder. Robert Dudley avled år 1588.
Då Dudleys makt och inflytande bara växte under Elisabets fortsatta regeringstid, fram till hans död strax efter segern över den spanska armadan, kom Dudley att bli en av Europas mest baktalade män. Myterna kring Amys död växte och spreds i rask takt, bland annat genom den ökända Leycesters Commonwealth, en smädesskrift mot Dudley som publicerades år 1584 och som genom historien har haft stort inflytande över både bilden av Dudley och legenden om mordet på Amy Dudley. Historien om den tragiskt övergivna och mördade unga hustrun kom snart även att sätta avtryck i populärkulturen. Redan år 1608 skrevs en folklig tragedi, A Yorkshire Tragedy där man anspelade på Amys död genom att säga att man, liksom en framstående politiker, kan göra sig av med sin oönskade hustru genom att knuffa henne nerför trappan. Under 1800-talet blev det mycket populärt att inom konst och litteratur återanvända historien om Amy Dudley, bland annat på grund av succéromanen Kenilworth, av Walter Scott. I denna berättelse är Amy den tragiska och romantiska hjältinnan. Boken satte igång en livlig akademisk debatt gällande omständigheterna kring Amys död och inspirerade även till romantiserade målningar på temat som ju passade väl in i den viktorianska romantiken och historismen.
The Virgin's Lover av Philippa Gregory (2005) (På svenska Jungfruns älskare, 2005)
Den här artikeln är helt eller delvis baserad på material från engelskspråkiga Wikipedia, Amy Robsart, 14 januari 2010.
Adams, Simon: Household Accounts and Disbursement Books of Robert Dudley, Earl of Leicester Cambridge UP 1995 ISBN 0521551560
Adams, Simon: Leicester and the Court: Essays in Elizabethan Politics Manchester UP 2002 ISBN 0719053250
Adlard, George: Amy Robsart and the Earl of Leycester John Russell Smith 1870 [1]
Doran, Susan: Monarchy and Matrimony: The Courtships of Elizabeth I Routledge 1996 ISBN 0415119693
Haynes, Alan: The White Bear: The Elizabethan Earl of Leicester Peter Owen 1987 ISBN 0720606721
Ives, Eric: Lady Jane Grey: A Tudor Mystery Wiley-Blackwell 2009 ISBN 9781405194136
Jenkins, Elizabeth: Elizabeth and Leicester The Phoenix Press 2002 ISBN 1842125605
Loades, David: John Dudley, Duke of Northumberland 1504–1553 Clarendon Press 1996 ISBN 0198201931
Skidmore, Chris: Death and the Virgin: Elizabeth, Dudley and the Mysterious Fate of Amy Robsart Weidenfeld & Nicolson ISBN 978-0297846505
Wilson, Derek: Sweet Robin: A Biography of Robert Dudley Earl of Leicester 1533–1588 Hamish Hamilton 1981 ISBN 0241101492

Anfallet mot Marstrand var en framgångsrik dansk belägring av Marstrand och Karlstens fästning som ägde rum den 10 till 16 juli 1719 under slutskedet av Stora nordiska kriget. Danskarna hade, för att få slut på det svenska kaperiet, genomfört en lång flottblockad av Göteborg under våren 1719. Efter ett dansk-norskt anfall mot norra Bohuslän, hade fartyg under befäl av Peder Tordenskjold i juli också anfallit hamnen i Marstrand och de stillaliggande örlogsfartygen i den svenska Göteborgseskadern. Efter att dessa fartyg sänkts av sina egna besättningar anfölls slutligen också Karlstens fästning, vars garnison med hjälp av psykologisk krigföring snabbt kapitulerade. Fästningens kommendant, överste Henrich Danckwardt, dömdes senare till döden av en svensk krigsrätt, för att ha gett upp fästningen medan den fortfarande bedömdes möjlig att försvara. Den starka fästningen Karlstens kapitulation 1719, omges av ett antal myter och legender.
Efter Karl XII:s död vid Fredrikstens fästning i Norge den 30 november 1718, marscherade den svenska armén tillbaka över gränsen till Sverige. Stora nordiska kriget, som hade pågått utan avbrott sedan år 1700, hade utarmat de stridande parterna. Eftersom den svenska östkusten hotades av Ryssland, var det också en möjlighet för Danmark-Norge att samtidigt återta områden på svenska västkusten, och det fanns sedan tidigare omfattande planer på anfall till lands och sjöss mot Bohuslän.
De svenska örlogsfartyg som tidigare varit baserade i Göteborg, den så kallade Göteborgseskadern, hade efter den dansk-norske kommendören Peder Tordenskjolds anfall mot Nya Varvet år 1717 blivit utspridda utefter bohuskusten, på order av Karl XII. Huvuddelen av eskadern fanns på våren 1719 i Marstrand, medan några mindre örlogsfartyg låg i vinterläger nära Strömstad. Ett par mindre fartyg eskorterade transporter mellan Göteborg och Marstrand på Nordre älv, och kvar i Göteborg fanns bara en galär. Fregatterna i Marstrand kunde inte gå till sjöss eftersom det var stor brist på både manskap, mat och utrustning till örlogsfartygens besättningar. Fästningarnas underhåll missköttes, och i början av 1719 klagade fortifikationens hantverkare på att de under lång tid inte fått ut någon lön. Motsvarande problem hade flottans underofficerare och timmermän i Göteborg.
Samtidigt pågick den svenska kaparverksamheten, med huvudbas i Göteborg, vilket irriterade de dansk-norska myndigheterna. Den 27 mars ankrade en dansk-norsk flottstyrka, bestående av fyra linjeskepp och en fregatt, på Rivö fjord utanför Göteborg. Den blockerande styrkan leddes av Tordenskjold, nyligen befordrad till den lägre amiralsgraden schoutbynacht. Han hade order att inte anfalla Göteborg, för att inte äventyra de fredssamtal som pågick i Stockholm under våren. I början av juni hade den blockerande flottstyrkan ökat till sju linjeskepp, två fregatter, fyra skottpråmar, två flytande batterier, ett "bombarderskip", fem galärer och två gallioter. De mindre danska fartygen försökte att hindra den svenska sjötrafiken mellan Nordre älv och Marstrand. I mitten av juni kom ytterligare 26 danska handelsfartyg från Öresund med förråd till den danska belägringsflottan.Eftersom stora förråd hade byggts upp i Strömstad 1718 för att förse Karl XII:s armé med materiel, pågick under vintern och våren 1719 svenska fartygstransporter med kanoner och materiel från Sundsborg och Svinesund via Strömstad söderut till Uddevalla och Göteborg för att så snabbt som möjligt tömma de överfulla förråden. Detta innebar också att norra Bohuslän blev allt svårare att försvara. I slutet av maj kom en konvoj av transportfartyg till Marstrand, där omlastning skedde till mera grundgående fartyg för vidare transport genom Nordre älv. En del av konvojen återvände därefter till Strömstad. Den 23 maj övertog fältmarskalk Carl Gustaf Rehnskiöld befälet över de svenska trupperna i Bohuslän, och i början av juni genomfördes en inspektionsresa i landskapet. Försvarsanordningarna behövde förbättras på flera platser, och order gavs om att öka arbetet med att tömma förråden i Strömstad både land- och sjövägen.På grund av den onödigt starka danska blockadstyrkan utanför Göteborg med cirka 1 300 soldater ombord, och flera specialfartyg för att kunna beskjuta kustnära försvarsanläggningar, gjordes bedömningen att danskarna planerade en attack mot Marstrand, eller Nya Älvsborg. Göteborgeskaderns avdelningschef i Marstrand, kapten Erik Sjöblad, fick order att förtöja eskaderns fregatter och galärer på lämpligt sätt för att kunna försvara de bägge inloppen till hamnen. Rehnskiöld gav också order om att fartygen skulle klargöras för sänkning i hamnen.
Sedan fredsförhandlingarna i Stockholm misslyckats, beslöt den danske kungen Fredrik IV att sätta sina anfallsplaner i verket. I Sydnorge fanns över 30 000 soldater, och förutom anfall norrifrån mot Strömstad var en sjötransport planerad med 8 000 soldater som skulle landsättas på Hisingen. De svenska transportfartygen i Strömstad hade inte hunnit komma iväg, när den danske viceamiralen Andreas Rosenpalm spärrade vägen med en flottstyrka, bland annat bestående av tre fregatter och fyra galärer, i slutet av juni. Efter det att Rehnskiöld, tillsammans med chefen för Göteborgseskadern amiral Jonas Fredrik Örnfelt, bedömt läget på plats och fått underrättelse om att "den Norska Krigsmachten, under Konungens egit samt Chronprintzens anförande war uti anmarche", gavs order om att transportflottan skulle sänkas. Galärer och ett mindre fartyg skulle försöka att nattetid smyga sig ut genom en inre farled, men då denna också var blockerad sprängdes slutligen Göteborgseskaderns galärer Kristiania, Lovisa, Bellona och brigantinen Pollux vid Tångefjärden, Tångeflo på nutida sjökort, söder om Strömstad den 5 juli. Samtidigt sänktes skottpråmarna Strömstad och Gå På, bestyckade med 20 kanoner vardera, och fjorton fullastade transportfartyg i Strömstads hamn. Kvarvarande förråd öppnades, så att både civilbefolkning och militär kunde ta för sig så mycket de kunde, resten förstördes. Strax därefter marscherade de svenska trupperna, bland annat Gröna dragonerna, från Strömstad söderut mot Uddevalla. Totalt fanns cirka 5 000 soldater i Bohuslän under Rehnskiölds befäl, inklusive fästningsgarnisonerna i Göteborgs stadsfästning, Nya Älvsborg och Karlsten. Den 6 juli kom de första danska trupperna till Strömstad, och den 8 juli var Fredrik IV med ytterligare soldater på plats i den oförsvarade staden.I slutet av juni hade den danska bevakningen skärpts i Göteborgs skärgård. En styrka bestående av fyra fartyg, och lika många galärer, placerades mellan Klåverön och Tjuvkil. Eftersom fartygen försökte hindra trafiken mellan Marstrand och Tjuvkil, och plundrade i skärgården, blev det allt tydligare att Tordenskjolds angreppsplaner gällde Marstrand.
Ett svenskt motanfall genomfördes natten till den 3 juli, när galären Lucretia och brigantinerna Luren, Uppassaren och Framfuss från Kippholmen i Nordre älvs mynning, lyckades smyga ner utefter Hisingen, och komma förbi den danska bevakningen på pistolskotts avstånd utan att bli upptäckta. Slutligen angreps och övermannades den stora galären Prins Kristian, bestyckad med 9 kanoner, vid Rivö huvud, sedan fartyget förgäves försökt komma undan bland öarna. Under den första veckan i juli började Tordenskjold att dra ihop en anfallsstyrka mot Marstrand.
På eftermiddagen kunde försvararna på Karlsten räkna till 18 danska fartyg "hvaribland war ett af Master giordt Blockhus". Tordenskjold hade lämnat kvar linjeskepp och fregatter utanför Göteborg, och anfallsstyrkan vid Marstrand bestod dels av skottpråmar med kanoner och mörsare, bland annat den nya mörsarepråmen Lange Maren, dels av galärer som förutom egen besättning, hade 50 soldater vardera ombord från de kvarlämnade linjeskeppen. På kvällen landsattes mellan 600 och 700 soldater vid Metsund på östra sidan av den oförsvarade Koön, öster om Marstrand. Samtidigt landsattes 12 tunga mörsare på 100 respektive 200 pund, vilka släpades över till öns västsida. Dessutom landsattes 50 stycken handmörsare. Bara den västligaste delen av Koön kunde beskjutas från fästningen. Karlstens kommendant, överste Henrich Danckwardt, hade i en skrivelse till Rehnskiöld den 27 juni begärt att få 400 till 500 man för att förhindra landstigning på Koön, och den söder om Marstrand liggande Klåverön. Dessa soldater hade inte hunnit anlända innan Tordenskjold anföll. Den danska taktiken med landstigning på östra sidan av Koön var ungefär densamma som ståthållaren i Norge, Ulrik Frederik Gyldenløve, använde sig av då han intog Marstrand och Karlsten i juli 1677.
På förmiddagen inleddes en livlig beskjutning mellan det nya danska batteriet på Koön, och Karlstens fästning. Tordenskjold skriver i en senare skrivelse att den nya artilleriställningen blev häftigt beskjuten av de tre svenska galärerna, en skottpråm  och tre örlogsskepp. Dessutom besköts danskarna från fästningen och de södra utanverken. 
 Mellan klockan 6 och 7 på kvällen tystnade kanonelden från utanverket Hedvigsholm. Kanonbatteriet, som var placerat på en ö i hamnen nära Koön, var bestyckat med fyra 36-pundiga, två 12-pundiga och två 6-pundiga kanoner. Hedvigsholm hade bara tolv mans besättning under befäl av en underofficer. Då denne på grund av den häftiga beskjutningen inte ansåg sig kunna hålla befästningen, sände han bud om detta till Danckwardt. Eskaderchefen Sjöblad ansåg att batteriet Hedvigsholm skulle "ruineras", för att inte riskera att kanonerna oskadda skulle kunna erövras och vändas mot fartygen i hamnen. I stället för att försöka försvara detta viktiga utanverk sände Danckwardt en officer, löjtnant Breittenberg, för att förnagla kanonerna. Vid ankomsten till Hedvigsholm, så fann Breittenberg både folk och materiel oskadda, men verkställde ändå sitt uppdrag. Då danskarna märkte att eldgivningen från Hedvigsholm upphört började de beskjuta fartygen i hamnen, och lyckades skjuta i sank den båt som förde över Hedvigsholms besättning och ammunition, sju tunnor krut, till fästningen.Efter händelserna i Marstrand hölls i slutet av juli 1719 ett så kallat generalkrigsförhör med kommendanten Danckwardt. Från protokoll som fördes vid detta och senare förhör, får eftervärlden mera detaljer om hur kommendanten resonerade under belägringen. Förhörsledningen frågade enligt protokollen om varför kommendanten inte sände över mera folk till Hedvigsholm som var "det starkaste och bästa Batteriet at secundera Flåttan och Staden med", och som också hade understöd i eldgivningen av galären Prins Fredrik av Hessen och skottpråmen Ge På. Danckwardt svarade att om han inte "ruinerade" Hedvigsholm, så kunde utanverket för den fortsatta striden bli det farligaste. Han ansåg också att fienden kunde vada över det smala sundet mellan Koön och Hedvigsholm, vilket krigsrättens ledamöter inte höll med om.
Under natten mot söndagen tillverkades ytterligare ett danskt kanonbatteri på Koön, närmare Karlsten och norra hamninloppet. Det bestyckades med fyra 100-pundiga mörsare och 30-40 handmörsare. Tordenskjold hade också planerat att använda tio stycken 24-pundiga kanoner, men detta blev förhindrat av "de herrer Overofficerer af Artillertiet og Fortificationen". Dessa officerare hade tagits med på fartygen, men tillhörde armén och stod inte under Tordenskjolds direkta befäl. De ansåg att bestyckande av batteriet var för osäkert, och vägrade att lämna ut kanonerna. Dessutom saknades faskiner med mera för att kunna tillverka kanonbatteriet, enligt arméofficerarna. Tordenskjold använde sig då av en styckjunkare och nio artillerister som stod under hans befäl. Tillsammans med ytterligare manskap från fartygen kunde batteriet byggas upp, och de tunga mörsarna fördes på "blokvogne" från norra sidan av Koön fram till det nya batteriet.
Inom skotthåll började beskjutning från Karlsten, men med litet resultat. Trots att Tordenskjold hade de svenska örlogsfartygen i hamnen inom skotthåll, undvek han att beskjuta dem eftersom han ville erövra dem så oskadda som möjligt.
Mellan klockan 7 och 8 på söndagsmorgonen sändes den första förhandlaren till Marstrand. Det var den danske kaptenlöjtnanten Conrad Ployart som seglade mot det norra utanverket Antonetta, som behärskade det norra inloppet, i en slup med en stor vit flagga. En svensk slup med löjtnant Brännö sändes ut för att möta den danska slupen halvvägs. Ployart begärde att få komma upp till fästningen och tala med kommendanten, men fick till svar att han skulle vända sig till "Hans excellens" fältmarskalk Rehnskiöld, om han ville någonting. Den danske officeren beklagade att han inte fick träffa kommendanten, och tillade att om det fanns några kvinnor i fästningen, så skulle de nu få tillfälle att komma därifrån. Ployart hade också fått instruktioner att erbjuda svenskarna att inte skjuta staden Marstrand i brand, mot att danskarna fick överta sex av örlogsskeppen i hamnen. Från svensk sida avböjdes förslaget.
Sedan Ployart kommit tillbaka med svenskarnas negativa besked började Tordenskjold en attack mot de fartyg och utanverk som försvarade det norra hamninloppet. Bombardergalioten Johannes och mörsarepråmen Lange Maren började beskjutningen, och i reserv fanns skottpråmarna Hjælperinden och Fredrikshald. De svenska utanverken bestod av Antonetta, bestyckat med fyra stycken 6-pundiga kanoner och sju mans besättning. Dessutom Norra Blockhuset, som var ett mindre försvarsverk med två stycken 36-pundiga kanoner. Slutligen hade kapten Sjöblad ställt ytterligare tre kanoner i närheten av Norra Blockhuset. Dessa två utanverk betjänades av 15 man. Utanverken hade relativt lite ammunition tillgängligt och hade underofficerare som befäl. Efter att ha beskjutit utanverken landsattes mellan 200 och 300 danska soldater på Marstrandsön i närheten av Antonetta, med hjälp av en galär och åtta slupar. Efter att ha skjutit några skott mot de angripande danskarna förnaglades kanonerna på Antonetta, och besättningen drog sig tillbaka mot Karlsten. Detsamma skedde vid Norra Blockhuset och det lilla närliggande batteriet. Danskarna under befäl av kaptenerna Kaas och Kleve trängde därefter snabbt in i staden. I hamnen fanns fregatten Kalmar och galären Greve Mörner som fortsatte att försvara det norra inloppet ända tills de danska trupperna trängde in i staden.Generalkrigsförhöret frågade senare varför Danckwardt inte hade försvarat utanverken vid norra inloppet bättre. De kunde ha skyddat varandra med eldgivning, och fått någon av de sju infanteriofficerarna på fästningen som befälhavare. Danckwardts förklaring var att han ansåg sig inte ha råd att lämna ifrån sig mera folk från fästningen, och att dessa i så fall skulle ha blivit avskurna om utanverken hade intagits.
Samtidigt som de landsatta soldaterna stormade in fortsatte sluparna mot fartygen i hamnen. Eftersom de underbemannade besättningarna inte skulle klara den följande närstriden, samtidigt som reträttvägen mot fästningen var på väg att stängas, sköt fartygen några sista bredsidor. Därefter genomfördes de förberedda åtgärderna för att sänka fartygen, och grundskott sköts genom bordläggningen. 
De flesta av fartygsbesättningarna lyckades ta sig tillbaka till fästningen. De fartyg som sänktes i hamnen var fregatterna Halmstad, Stettin och Kalmar, alla bestyckade med 40 kanoner, samt Fredricus (36) och Charlotta (30). Dessutom  galärerna Stå Bra och Greve Mörner med 9 kanoner vardera, jakten Diana (4) och två brännare. Tordenskjolds soldater lyckades hindra sänkningen av fregatterna Varberg (40 kanoner) och William Galley (14), galären Prins Fredrik av Hessen (9) och skottpråmen Ge På (18). William Galley var troligen ett erövrat engelskt fartyg, eller möjligen ett kaparfartyg.Under generalkrigsförhöret nämner Danckwardt att några frivilliga från fartygsbesättningarna och garnisonen hade "gått ut till att överrumpla fienden", men inte kunde komma längre än till fästningsbacken, eftersom fientliga soldater var posterade omkring den näraliggande Marstrands kyrkogård. Därefter måste den frivilliga styrkan vända om och "in i Fästningen sig förfoga". På eftermiddagen fortsatte eldgivningen mot Karlsten från mörsarbatterierna på Koön, och skottpråmarna. En materialbod som användes som provisoriskt krutförråd träffades och exploderade. Eld utbröt också i torntaket och i delar av det så kallade Fyrkantsbatteriet, ett utanverk på östra sidan av fästningen, men den släcktes av besättningen. Även om inga dödsfall krävdes under beskjutningen, så påverkades besättningen av utanverkens erövring och flottans sänkning i hamnen. Under natten till måndagen landsatte Tordenskjold ytterligare 200 soldater på Marstrandsön, och sammanlagt fanns nu 500 soldater på ön.
Under dagen sköts bara några få skott från fästningen, och inga alls från dansk sida. Inne i fästningen gav kommendanten order till artilleriofficerarna kapten Josias Mörck och löjtnant Graan om att skjuta staden i brand, men de ansåg att de inte hade tillgång till lämplig ammunition. På generalkrigsförhörets fråga om varför de retirerande besättningarna från fartygen och utanverken inte kunnat tända eld på staden, svarade Danckwardt att han inte vetat något annat än att detta kunde göras genom beskjutning från fästningen senare. Han menade också att motviljan från artilleriofficerarna berodde på att de hade sina hus i staden. En fyrverkare måste "med hugg och slag" tvingas att lämna ut krut.Danskarna använde dagen till att transportera bort de erövrade fartygen, föra fram ytterligare mörsare, och reparera ett kanonbatteri på Koön som skadats tidigare genom beskjutning från galären Prins Fredrik av Hessen. Denna reparation kunde ske ostört eftersom fästningen bara hade en kanon som kunde nå den platsen, och lavetten på denna kanon hade gått sönder och måste först repareras.
Besättningen på fästningen bestod av Redvägs kompani från Älvsborgs regemente cirka 100 man, samt ett kompani från Zengerleins sachsiska infanteriregemente med lite mera än 100 soldater, totalt 227 man infanteri. Artilleriet under befäl av kapten Mörck bestod av 54 man. Manskap från fartygen uppgick till 107 man, det vill säga totalt 388 man i fästningens besättning.Fästningsanläggningen hade byggts ut kraftigt sedan det danska anfallet 1677, och den fyrkantiga vallomslutningen hade under åren 1680-1716 höjts till 19 meter, med ett tre meter tjockt yttre murskal. Detta gjorde fästningen till en av de starkaste i landet. Befästandet av staden Marstrand och byggandet av Karlstens fästning var, och är, en av de största investeringar som gjorts inom det svenska fasta försvaret.
Fram till klockan 11 på förmiddagen fortsatte artilleribeskjutningen av fästningen. På eftermiddagen kom kaptenlöjtnant Ployart upp till fästningen som förhandlare tillsammans med en trumslagare, och bad att få bli insläppt. Därefter fördes Ployart med förbundna ögon till kommendanten, och överlämnade ett förseglat brev från Tordenskjold. Brevet, som är en blandning av smicker och hot, finns bevarat i danska riksarkivet.
Samtidigt som Danckwardt höll på med att svara på brevet, kom en av hans kaptener med ett nytt brev från Tordenskjold som "ett Quinfolk brackt upp till Fästningen". I det nya brevet erbjöd Tordenskjold 3 000 dukater, och danska kungens nåd, om svenskarna kapitulerade. Enligt Danckwardt skall han ha svarat på det andra brevet, att även om han erbjudits 300 000 så skulle han hellre ha sprängt fästningen i luften, än övergivit den för pengar. På det första brevet skrev han några rader till svar, utan att nämna frågan om brännande av staden. Dessutom sändes amiralitetskaptenen Jacob von Utfall tillsammans med Ployart till Tordenskjold med begäran om vapenvila till klockan tolv dagen därpå. Begäran bifölls av Tordenskjold, som nu fått Danckwardt att börja tänka på kapitulation.
När von Utfall kommit tillbaka till fästningen kallade Danckwardt på kvällen alla officerare till krigsråd. Det protokoll som fördes vid mötet användes senare som kapitulationsdokument. Under mötet berättade officerarna om tillståndet för försvaret av fästningen. Brist på manskap och dåliga lavetter var problem hos artilleriet. Matförrådet beräknades räcka en månad, men däremot var det brist på vatten. Fartygsbesättningarna bedömdes inte kunna vara till nytta vid en stormning, eftersom de var ovana som soldater, utan bara kunna användas vid brandsläckning. Samtidigt använde Tordenskjold tiden till att placera ut handmörsare på lämpliga platser i Marstrand.
Under förmiddagen fortsatte det svenska krigsrådet. Tordenskjold fortsatte att förbereda anfall genom att föra de danska skottpråmarna, flytande batterierna och galärerna närmare fästningen. Eftersom Karlstens garnison ansågs vara allt för liten och utmattad för att klara en attack, beslöt det svenska krigsrådet strax innan vapenvilan gick ut, att gå med på kapitulation. Samtliga officerare undertecknade protokollet som slutade med "Hwarföre conjunctim resolverades att En formel Capitulation skall giöras genom Capitainen von Uthfall i dhe Puncter och Propositioner som det Jnstrumentet ad acta uthwijsar och aparto underskrifwes. Datum Carlsteen d. 15 Julii 1719".
Efter två timmar återkom von Utfall med kapitulationsdokumentet underskrivet av Tordenskjold. Den senare hade också gett instruktioner om att garnisonen skulle marschera ut från fästningen klockan tre på eftermiddagen, men de officerare som ville gå ner till staden, kunde göra det utan att behandlas som krigsfångar. Eftersom man inte hann att bli klara till den utlovade tiden begärdes ytterligare två timmars uppskov, vilket beviljades.Innan tidsfristen hade gått ut, vid fyratiden på eftermiddagen, kom Tordenskjold till fästningsporten endast i sällskap av en trumslagare. Han släpptes in, och möttes av Danckwardt som visade honom upp till kommendantshuset, där övriga officerare samlats. Efter en stunds konversation följde kommendanten och ett antal officerare med Tordenskjold ner till ett hus i staden, där de bjöds på rödvin. Vid niotiden på kvällen gick man "hwar till sitt". Enda undantaget från det normala var soldaterna från det Sachsiska regementet, som tillsamman med soldater från artilleriet hade brutit upp ett magasin, och stulit smörförrådet. På Tordenskjolds order fick de sachsiska soldaterna marschera ut, och tillbringa natten stående utanför fästningen, omringade av beväpnade danska soldater.
På morgonen marscherade de svenska fartygsbesättningarna ut från fästningen. Vid fyratiden lämnade kommendanten, och gick ner till ett hus i Marstrand. Klockan nio på kvällen lämnade de sista svenska soldaterna från infanteriet och artilleriet.
De svenska trupperna fördes över till Tjuvkil på fastlandet, förutom några från artilleriet och det sachsiska regementet, som gick i dansk tjänst. Under överfarten delade Tordenskjold ut presenter till officerarna, klockor, solfjädrar med mera. Allt saker som tagits från laster på beslagtagna fartyg. Från Tjuvkil skickade Danckwardt brev med en lägesbeskrivning till Rehnskiöld i Uddevalla som, då han läst brevet, utfärdade en arresteringsorder. När Danckwardt kom till Bohus fästning för att fortsätta sin resa till Göteborg, blev han arresterad av "en quartermästare och 6 ryttare af öfverste Waldenstiernas regemente".
Fältmarskalk Rehnskiöld och hans officerare hade nu det svåra beslutet, om man skulle stanna kvar med de svenska trupperna vid Uddevalla, och skydda vägarna mot Vänersborg och Dalsland, eller gå söderut mot Hisingen för att inte bli avskurna av danska styrkor som kunde landsättas norr om Göteborg. Rehnskiöld valde att stanna kvar, vilket visade sig vara ett riktigt beslut, eftersom den danska armén i Strömstad drog sig tillbaka mot Norge i slutet av augusti.
Tordenskjold utnyttjade sin nya flottbas genom att från Marstrand anfalla fästningen Nya Älvsborg redan den 21 juli, och senare även Nya Varvet i Göta älvs mynning. Karlsten fick under danskt-norskt styre det nya namnet Kristiansten, och kommendant över den norska garnisonen blev den till generalmajor utnämnde Hartvig Huitfeldt. Den 12 november 1720, efter Freden i Frederiksborg, återlämnades fästningen till Sverige och återfick då det ursprungliga namnet.Den 22 juli 1719 blev alla officerare som skrivit under kapitulationsdokumentet på Karlsten arresterade. Efter ett generalkrigsförhör med Danckwardt 21 juli, hölls krigsrätt med honom den 27 augusti. Han hade då blivit slagen i järn och  "fått en ansenlig bomb och 4 alnars jernkedja till känsla av dess brott". Enligt Karl XI krigsartiklar §73 står det att "Hvilken någon Fästning uppgifwer till Fienden uthan högste och ytterste nödh, tå straffes Guverneuren och Befählet til liif, ähra och godz...". Den 5 september föll domen enligt dessa artiklar, och Danckwardt skulle "halshuggas och i galgbacken begrafvas". Avrättningen ägde rum den 16 september under sådana omständigheter, att göteborgsbödeln Jonas Wessman några dagar senare fick stå till svars i en egen rättegång. Wessman anklagades för att ha kommit för sent, och därmed inte haft avrättningsverktygen i ordning, varit onykter, samt inte verkställt halshuggningen på rätt sätt, utan hade varit tvungen att hugga tre gånger för att kunna skilja huvudet från kroppen. Då Wessman kunde förklara orsakerna till sitt handlande slapp han undan med en varning.Den 13 november 1719 hölls krigsrätt med "de arresterade officerare, som varit under belägringen i bemälta fästning". Officerarna ansåg samtliga att det dokument som de skrev under på Karlsten, bara var en redogörelse över fästningens försvarstillstånd. De sista sju raderna, som förvandlade dokumentet till en kapitulationshandling, verkade ha blivit tillagt i efterhand utan deras vetskap. Därför blev den slutliga domen för officerarna inte dödsstraff.
Den starka fästningen Karlstens kapitulation har i svensk krigshistoria jämställts med fästningen Sveaborgs kapitulation 1808. I båda fallen användes psykologisk krigföring för att bryta ner försvararnas motståndsvilja. Några av händelserna i Marstrand 1719 har blivit myter som ibland kan bekräftas, eller avfärdas, med hjälp av samtida dokument.
Sommaren 1710 var Peter Wessel (Tordenskjold) besättningsman på ett neutralt engelskt fartyg, på en tillfällig resa från Bergen till Östersjön. En storm gjorde att fartyget fick söka hamn i Marstrand. Här utnyttjade Peter Wessel möjligheten till att, som engelsk matros, utforska förhållanden och befästningar i staden. Därefter kunde han lämna Marstrand med ett holländskt örlogsskepp, och skicka en rapport till Danmark. Han berättar med egna ord om händelsen i ett brev till kung Fredrik IV, den 28 februari 1711.
Kaptenen von Utfalls besök hos Tordenskjold i Marstrand den 14 juli, har av den danske författaren Casper Peter Rothe fått en  utförligare beskrivning. I denna version skall Tordenskjold bara ha haft mellan 200 och 300 soldater i staden. Under tiden dessa placerades ut bjöds von Utfall in på ett värdshus. När officerarna senare långsamt gick omkring lät Tordenskjold soldaterna marschera runt så att de för den onyktre von Utfall verkade vara minst 1 000 soldater. Historien är troligen inte sann, och i det svenska kapitulationsdokumentet bedöms antalet danska soldater till "i Staden 500 Man", vilket överensstämmer med danska uppgifter. På norska och danska används uttrycket "Tordenskjolds soldater" för att beskriva när ett fåtal personer används i många funktioner för att simulera ett större antal.
I sitt brev till Danckwardt nämner Tordenskjold att han väntar förstärkning på, enligt Kuylenstierna, 2 000 man som befinner sig vid Kosteröarna. Rothes version av samma dokument anger förstärkningen till 20 000 man. Hotet är inte utan grund, eftersom generalmajor Hans Jacob von Arnold förde befälet över en landstigningsstyrka på cirka 8 000 man, som tidigare hade gått ombord på 28 stora transportfartyg vid Larkollen, och därefter hindrats av motvind och inte kommit iväg söderut innan Tordenskjolds anfall på Marstrand. Dessa fartyg skulle enligt den danska planen, tillsammans med eskorterande fartyg, landsätta soldater på Hisingen.
En variant av händelserna i Marstrand nämner att de danska soldaterna hånade de kapitulerande svenska officerarna genom att ge dem kvinnoprydnader, och att Danckwardt passerade förbi Tordenskjold som då tog fram ett rep och sade "Se där bror Danckwardt, här har du också en halsduk". Återigen skiljer sig källorna åt. Rothes version av uttåget är att det till största delen skedde med "..klingende Spil, flyvende Fahne, brændende Lunter, og deslige."  I verkligheten umgicks Tordenskjold med Danckwardt och flera svenska officerare under vänskapliga former i flera timmar på kvällen den 15 juli. Utmarschen den 16 juli skedde inte i samlad tropp.
En av förklaringarna till Danckwardts handlande, har varit att soldaterna i det sachsiska infanteriregementet skulle ha gjort myteri.
Överste Georg David Zengerleins sachsiska infanteriregemente, var sammansatt av sachsiska krigsfångar vilka tagits tillfånga i striderna med Sachsen-Polen. De hade senare rekryterats från fånglägren till den svenska armén och var därför dåligt motiverade legosoldater.Att dessa soldater befann sig på Karlsten, betraktades som en svag punkt både på svensk och på dansk sida. Fältmarskalk Rehnskiöld försökte strax innan anfallet att med fartyg skicka en styrka på 150 svenska soldater, under befäl av överstelöjtnant de Witte, för att byta ut de 100 sachsiska soldaterna. Då man inte kunde komma fram till Karlsten på grund av för många danska fartyg i området, återvände styrkan till Uddevalla. Detta innebar också att Danckwardt inte fick något stöd, och han klagade under förhören att han "icke hade haft någon att rådföra sig med".Enligt danska uppgifter skulle den danske kaptenen Kleve ha smugit sig fram till fästningsmuren nattetid, och hört hur de sachsiska vaktposterna talade om att tvinga kommendanten till kapitulation. Disciplinen var dålig, och nattetid släpptes kvinnor in i fästningen, vilket var förbjudet. Genom att utnyttja detta kunde Tordenskjold smuggla in brev på tyska, bland annat riktade till "vielen gefangenen Deserteurs auch fembden Nation, so in der Citadelle Nothleiden", vilka uppmanade de sachsiska soldaterna till kapitulation.
I motsats till detta, finns ingenting nämnt i kapitulationsdokumentet om något myteri bland de sachsiska soldaterna. Under generalkrigsförhöret vittnade kapten Palmcrona om att "tyskarne sköto natt och dag". Eftersom ordförande för generalkrigsförhöret var det sachsiska regementets chef, överste Zengerlein, skulle han heller inte kunnat ha den rollen om han, eller hans förband, varit ifrågasatt från svensk sida.
Kapten Erik Sjöblad benämns ofta som kommendör i samtida dokument, eftersom han var chef för Göteborgseskaderns fartyg i Marstrand, men blev formellt kommendör först på hösten 1720. Han skall inte förväxlas med sin far med samma namn, som inte fanns med vid händelserna i Marstrand 1719. Denne äldre Erik Carlsson Sjöblad blev amiral 1676, och var chef för Göteborgseskadern mellan åren 1700-1711, innan han avsattes misstänkt för oegentligheter.
Amiral Sjöblad hade i samband med en tidigare debatt om Göteborgseskaderns förläggningsort borde vara Göteborg, eller Marstrand, skrivit en klarsynt kommentar i en skrivelse i april 1711.
Andersen, Dan H. (2004) (på danska). Mandsmod og kongegunst : en biografi om Peter Wessel Tordenskiold. København: Aschehoug. Libris 9501242. ISBN 87-11-11667-6 
Bergman, Ernst (1954). Gamla Varvet vid Göteborg 1660-1825. Göteborg: Sjöfartsmuseet. Libris 1434585 
Ericson Wolke, Lars (1997). Lasse i Gatan : kaparkriget och det svenska stormaktsväldets fall. Lund: Historiska media. Libris 7776551. ISBN 91-88930-13-0 
Feiff, Christer (1998). Fångar och försvarare på Nya Älvsborg. Mölndal: Mölndals bokförl. Libris 7452613. ISBN 91-630-6325-5 
 Göteborgs eskader och örlogsstation 1523-1870: historik. Göteborg: Försvarsstabens krigshistoriska avdelning. 1949. Libris 418535 
Kuylenstierna, Oswald (1899). Striderna vid Göta älfs mynning åren 1717 och 1719. Stockholm: Norstedt. Libris 1644371 
Modig, Nils (2013). Strömstad : gränsstad i ofred och krig. Sävedalen: Warne. Libris 14074652. ISBN 9789185597376 
Rothe, Casper Peter (1773) (på danska). Den danske Söe-Heldt, Vice Admiral Peter Tordenskiolds Levnet og Bedrifter, med Kaabere : 3 vol. Viborg 
Sundberg, Ulf (2010). Sveriges krig. D. 3,1630-1814. Hallstavik: Svenskt militärhistoriskt bibliotek. Libris 11856268. ISBN 978-91-85789-63-4 
Törnquist, Leif; Ericson Wolke, Lars (2007). Svenska borgar och fästningar : en historisk reseguide. Stockholm: Medströms. Libris 10485201. ISBN 91-7329-001-7

Anfallet mot Nya Älvsborg var en kortvarig dansk-norsk belägring av den svenska fästningen Nya Älvsborg i Göteborgs hamninlopp. Den ägde rum under några sommardagar år 1719, i slutet av stora nordiska kriget. 
Under våren 1719 utförde danska flottstyrkor en blockad av Göteborgs hamninlopp. Som en del av ett större dansk-norskt anfall mot Bohuslän anfölls först Karlstens fästning i Marstrand och därefter fästningen Nya Älvsborg vid Göteborg av danska fartyg i juli 1719. Under fyra dagar utkämpades artilleristrider mellan fästningen, danska fartyg och mörsarbatterier. Efter det att svenskt artilleri hade placerats på södra stranden av Hisingen kunde anfallet slås tillbaka genom att de danska styrkorna nordväst om fästningen tvingades att utrymma sina ställningar. Det beslutsamma försvaret av Nya Älvsborg verkade moralhöjande på civilbefolkningen under slutet av kriget.
Efter den svenska förlusten i slaget vid Poltava 1709, förklarade Danmark-Norge krig mot Sverige. Eftersom den svenska ekonomin efterhand blev allt sämre, blev det också svårare att bemanna och utrusta flottans fartyg i Göteborg, den så kallade Göteborgseskadern. För att kompensera för de små resurserna till örlogsflottan utfärdades svenska kaparbrev. Detta innebar att besättningar på beväpnade privatägda svenska fartyg kunde med statligt godkännande erövra fartyg från länder som Sverige var i krig med, och som "god pris" sälja de på västkusten erövrade fartygens last i Göteborg. Efter att Kronan tagit tio procent kunde övriga deltagare dela på resten av vinsten.
Kaparverksamheten, med centrum i Göteborg, blev ett allt större problem för de dansk-norska handelsförbindelserna. 
I maj 1717 försökte den unge kommendören Peder Tordenskjold, att med en dansk flottstyrka segla förbi fästningen Nya Älvsborg och slå ut de svenska örlogs- och kaparfartygen i deras baser på Nya Varvet, och det längre in liggande Gamla Varvet. Anfallet misslyckades efter flera timmars kraftig eldgivning från fästningen, fregatter på Göta älv och kanonbatterier vid Nya Varvet och Rya Nabbe.Efter Karl XII:s död i november 1718, marscherade den svensk armén tillbaka till Sverige, och kriget gick in i ett mera avvaktande skede. Danmark-Norge började bygga upp sina styrkor för ett anfall från Norge mot Bohuslän. Den 27 mars 1719 ankrade en dansk-norsk flottstyrka, bestående av fyra linjeskepp och en fregatt, på Rivö fjord utanför Göteborg. Den blockerande styrkan leddes av Tordenskjold, nu befordrad till den lägre amiralsgraden schoutbynacht, och senare under våren utökades styrkan med flera fartyg, bland annat specialfartyg för anfall mot kustnära befästningar. Den svenska militärledningen oroades också av den stora mängden soldater ombord, cirka 1 300 man. Detta tydde på att någon av kustfästningarna, Karlsten i Marstrand, eller Nya Älvsborg skulle kunna vara ett anfallsmål.
Kommendanten i Göteborg, livländaren, överstelöjtnant J.R. von Trautvetter, sände ilbud till överste Johan von Mentzer på Öresten med begäran att denne omgående skulle uppbåda Älvsborgs regemente och sända det till Göteborg och kringliggande befästningar, vilket också skedde. Den 2 april övertog von Mentzer kommendantskapet i Göteborg, och till Nya Älvsborg förordnades överstelöjtnanten vid Älvsborgs regemente Johan Abraham Lillie som kommendant. Detta var ett tillfälligt förordnande under den ordinarie kommendanten, Gustaf Gaddes, "sjuklighet och vistande vid Medevi hälsobrunn". Lillie fick med sig norra Kinds kompani under kapten Nils Belfrage och södra Kinds under kapten Gunnar Bökman till fästningen.I slutet av juni beslöt den danske kungen Fredrik IV att börja anfallet mot den svenska västkusten, genom att norrifrån anfalla Strömstad. I södra Norge fanns cirka 30 000 soldater, varav 8 000 var planerade att efter sjötransport landsättas på Hisingen. Den nye befälhavaren över de svenska trupperna i Bohuslän, fältmarskalk Carl Gustaf Rehnskiöld, hade bara befäl över cirka 5 000 man, inklusive fästningsgarnisonerna i Göteborgs stadsfästning, Nya Älvsborg och Karlsten. Soldaterna i norra Bohuslän drogs nu söderut, till trakten av Uddevalla, och dansk-norska styrkor kunde inta det oförsvarade Strömstad. 
Den 10 juli började Tordenskjold ett anfall mot Marstrand. I hamnen fanns sedan 1717 stora delar av Göteborgseskadern, bland annat sex fregatter. Dessa fartyg hade inte kunnat rustas på grund av för liten tillgång på besättningar, samt otillräcklig utrustning. I samband med anfallet sänktes nio svenska fartyg den 12 juli av sina egna besättningar, för att inte erövras av danskarna. Fyra fartyg hindrades från att sjunka, bland annat galären Prins Fredrik av Hessen. Den 15 juli kapitulerade garnisonen på Karlsten, under befäl av överste Henrich Danckwardt, och en av Sveriges starkaste fästningar  hade därmed erövrats, nästan utan strid. Fästningen namnändrades till Kristiansten, och Marstrand kunde därefter användas som bas av Tordenskjold för ytterligare anfall utmed den svenska västkusten.
Fältmarskalk Rehnskiöld, som fått information om att fientliga styrkor på flera tusen man väntades landstiga på Hisingen, ville samtidigt inte överge området runt Uddevalla, med sina viktiga vägförbindelser mot Vänersborg och Dalsland. Han sände därför den bataljon från Skaraborgs regemente under befäl av överste Georg Bogislaus Staël von Holstein som sedan tidigare fanns vid Uddevalla, söderut för att förstärka de soldater under befäl av generalmajor Göran Silfverhielm som redan fanns på Hisingen, men lät resten av de svenska styrkorna vara kvar vid Uddevalla.Den 19 och 20 juli samlade Tordenskjold de flesta av de danska fartyg som varit avdelade till Marstrand och Nordre älvs fjord, ner till huvudstyrkan vid Rivö fjord. De svenska galärerna Carolus (9 kanoner), Wrede (4) och Lucretia (2) som bevakat Nordre älvs mynning vid Kippholmen, beordrades att förflytta sig till Göteborg via Nordre älv och Bohus. Kvar som bevakning lämnades brigantinen Framfuss (2).Garnisonen på Nya Älvsborg bestod den 1 juli 1719 av: från fortfikationsstaten: 1 mantalsskrivare, 1 timmerman, 1 smedgesäll, 1 murgesäll, 1 konduktör; från slottsstaten: 1 vaktmästare, 2 arrestanter, 1 proviantmästare; från artilleriet 56 man: 2 löjtnanter, 4 underofficerare, 49 soldater och 1 arklibetjänt; från Sachsiska regementet: 85 underofficerare och soldater; från Älvsborgs regemente: 201 underofficerare och soldater. Den sammanlagda styrkan under belägringen har därför troligen inte överstigit 350 man. Överste Georg David Zengerleins Sachsiska infanteriregemente var sammansatt av sachsiska krigsfångar vilka tagits tillfånga i striderna med Sachsen-Polen. De hade senare rekryterats från fånglägren till den svenska armén och var därför dåligt motiverade legosoldater.
Tordenskjold hade fått sitt självförtroende stärkt av den lättvunna segern vid Marstrand, och den betydligt svagare Nya Älvsborg skulle därför intas lika lätt som man "ryger sin pibe". Den danska flottstyrkan på Rivö fjord bestod av 50-60 stycken proviant- och ammunitionsskepp, samt linjeskeppen Laaland, Fyen, Prinds Wilhelm, Oldenborg, Delmenhorst, Sværdfisken och Tomleren, alla med 50 kanoner vardera. Fregatterna Stralsund (32 kanoner), och Høyenhald (30), skottpråmarna Hjælperinden (36), Fredrikshald (36), Prinds Jørgen (22) och Kronprinsen (22). Dessutom bombardergalioten S:t Johannes, och mörsarpråmarna Lange Maren och Spydstagen, samt galärerna Ulysses, Proserpina, Prinds Carl, Charlotte Amalie och den några dagar tidigare i Marstrand erövrade Prins Fredrik av Hessen.  Det totala antalet soldater och sjömän i den danska flottstyrkan uppgick nu till cirka 6 000 man.
Faktorer som försvagade Nya Älvsborgs försvarsförmåga, var dels att det begränsade utrymmet på Kyrkogårdsholmen gjorde bastionerna små och murverket relativt tunt, inte minst i fästningens norra del, det så kallade hornverket. Detta hade uppmärksammats, bland annat av Erik Dahlbergh som i en skrivelse 1697 skriver att Nya Älvsborg "med så små Bastioner och Wärck är anlagdt att därutj intet rum är sig tillbörligt att waria, och af den orsak Profilerne så swage att man fast kan skiuta in igenom det ena werket och uth igenom det andra, det där befindtliga tornet icke heller sin rätta defension kan giöra. Så att denna ort mycket wäl behöfdes kastas i en annan Form" Dessutom anslöt han sig till de som ansåg att de näraliggande Aspholmarna var ett hot, om de skulle utnyttjas av en fiende, eftersom de erbjöd möjligheter att i skydd från fästningen landsätta trupper och kanoner. Fästningens dåvarande kommendant, överstelöjtnant Nils Posse af Säby skriver, också 1697, om fästningens försvarsförmåga att "så länge på Asphomen (hwilken allenast 250 alnar ifrån denna Fästning belägen) icke blifwe nogot ansenligit werk anlagt eller och högsta delen af berget bårtsprängt, hwarunder nu 1 000:de man kunna stå förtäckte, att icke en man härifrån kan sees - -"
Under morgonen började danskarna att i mindre slupar rekognosera bland holmarna i fästningens närhet. På eftermiddagen placerade man ut 36 stycken 16-pundiga mörsare på Stora Aspholmen, och 4 stycken 40-pundiga (enligt vissa källor 60-pundiga) på Lilla Aspholmen. Just det tillvägagångssätt som de svenska officerarna tidigare varnat för.
Innan striden började skickade Tordenskjold en förhandlare till kommendanten Lillie med en uppmaning till kapitulation. Lillie återsände förhandlaren med hälsningen att: "...om herr schoutbynachten hade något att andraga, skulle han vända sig till guvernören i Göteborg; ty från Elfsborg ämnade man svara honom endast med eld." De fartyg som skulle delta i anfallet avancerade till stridsläge i höjd med Knippelholmarna - Aspholmarna. Precis som vid Marstrand var det i första hand skottpråmar, flytande batterier, galärer och liknande som användes. Dessutom användes två av linjeskeppen, och en fregatt. De flytande batterierna Lange Maren och Spydstagen, samt bombardergalioten S:t Johannes varpades i läge bakom öarna. Då de danska fartygen kom inom skotthåll började eldgivning från Nya Älvsborg. Från klockan elva på kvällen öppnade också danskarna eld från Aspholmarna och fartygen. Närmare midnatt varpades linjeskeppen Sværdfisken och Tomleren i läge, och tillsammans med galären Prins Fredrik av Hessen öppnade fartygen eld mot fästningen. Efter tre timmar måste de sistnämnda fartygen dra sig tillbaka utom skotthåll och provisoriskt reparera uppkomna skador, varefter de återigen intog sina platser i eldlinjen.
Under natten till onsdagen varpades skottpråmarna Hjælperinden och Fredrikshald i läge utefter södra stranden av Hisingen, och fartygen började ge eld cirka klockan elva på förmiddagen. Dessförinnan, vid åttatiden på morgonen, hade fregatten Stralsund kommit i läge vid Svinholmarna, och påbörjat beskjutning av fästningen därifrån. Under dagen lät Tordenskjold manskap från linjeskeppen avlösa besättningarna på skottpråmarna.
Vid tvåtiden på eftermiddagen exploderade ett krutmagasin på Nya Älvsborg, och den bastion som fanns närmast Stora Aspholmen, bastion Hummern, skadades. Dessutom hade fästningstornet med kyrkan, kommendanthuset och de raka muravsnitt, kurtiner, som låg närmast bastion Hummern skador efter den danska beskjutningen. En timma senare exploderade två kanoner på linjeskeppet Tomleren, med sju man dödade och flera sårade som följd.
Beskjutningen från fästningen orsakade också skador på de danska fartygen. Till exempel hade skottpråmen Fredrikshald före klockan åtta på kvällen blivit träffad av fyra kanonkulor i vattenlinjen och 48 i övriga skrovet. Fartyget hade själv avfyrat 723 skott mot fästningen. Två gånger fattade Tordenskjolds skottpråmar eld, på grund av den svenska beskjutningen.
Vid femtiden på eftermiddagen slutade beskjutningen. Från dansk sida hade man upptäckt att en vit flagga satts ut från fästningen mot öster, det vill säga åt det håll som syns från Göteborg. Avsikten var att göra stadens garnison uppmärksam på att fästningen behövde undsättning. Då Tordenskjold tolkade signalen som att man ville förhandla skickades kaptenlöjtnant Flensborg, med trumpetare och vit flagg, i en slup till fästningen med brev från Tordenskjold. 
Brevet var skrivet med samma taktik som till Danckwardt i Marstrand, med erbjudande om hedersam kapitulation efter tappert försvar. "eftersom Gud gjort de danska vapnen lyckliga, så hade han sin konungs befallning att även inta Älvsborg, och innan dess inte lämna platsen." Han lade även in ett beröm: "hvarav hele verlden maatte have at sige", så kunde fästningen till besparande av blodsutgjutelse med heder genast uppges. Lillie svarade att han med Guds hjälp tänkte försvara den fästning som drottning Ulrika Eleonora anförtrott honom; "...att gifva upp en fästning, som kan försvaras, är alltid ett skälmstycke, och vill herr schoutbynachten spara blod, så är säkrast, att han går sin väg igen, emedan man på Elfsborg är fast resolverad att till dess försvar låta sista blodsdroppen rinna, hvaraf herr Tordenskiold torde sluta, att han aldrig mer bör nämna kapitulation eller sända flera bud, ty man tänker ej vidare respectera hvit flagg eller trumpet, utan låta skjuta i grund ehvad fartyg som härefter förekommer."Efter det negativa beskedet om kapitulation såg man från fästningen att den blå amiralsflaggan hissades på linjeskeppet Laaland, och att flera danska fartyg gjorde loss märsseglen. Detta tolkades först som inledning till ett  stormningsförsök, men inget anfall kom. Efter mörkrets inbrott lät Tordenskjold hala Tomleren, Hjælperinden, Fredrikshald, Stralsund och galären Prins Fredrik av Hessen utom skotthåll för reparation. Från övriga fartyg och Asphomarna "continuerades mäd Bombardering natten egenom" enligt en senare redogörelse av den svenske kaptenen Anders Fischer.
Under natten anlände svenska förstärkningar till fästningen från Nya Varvet med galären Wrede. Vid fyratiden på morgonen hade de danska fartygen återtagit sina positioner och öppnade eld, vilken besvarades av de nyanlända soldaterna på fästningen. Klockan åtta på morgonen fick Stralsund sin stormast genomskjuten. I samband med att fartyget lämnade sin post gick det på grund, och blev illa åtgången av fästningens artilleri. Vid halvtolv-tiden måste också Fredrikshald dra sig tillbaka.Under morgonen fick Tordenskjold besked om att danske kungen Fredrik IV och kronprins Kristian hade för avsikt att från Strömstad besöka Marstrand. Vid denna kritiska tidpunkt när bräscher, öppningar, börjat uppstå i murarna på Nya Älvsborg lämnade Tordenskjold stridsområdet för att ta emot de kungliga i Marstrand. Befälet över de danska styrkorna överlämnades till kommendörkapten Fredrik Hoppe. Det visade sig senare att de kungliga inte kunde komma fram till Marstrand på grund av motvind, så Tordenskjolds resa hade varit förgäves.Från södra stranden av Hisingen hade överste Staël von Holstein, tillsammans med soldaterna i Skaraborgs regemente, haft en god överblick över de danska ställningarna på Aspholmarna. Frustrerat kunde de konstatera att kulorna från soldaternas musköter inte nådde fram. På eget initiativ tog sig översten därför in till Göteborg, för att försöka få tillgång till kanoner. Där möttes han av tveksamhet, och förrådsansvariga var rädda för att kanonerna snabbt skulle hamna i danska händer. Efter att ha lovat att personligen ersätta all materiel som eventuellt kunde gå förlorad, fick överste Staël von Holstein ut fyra kanoner och en mörsare, vilka transporterades över Göta älv till Hisingen.
Under tiden kunde kommendörkapten Hoppe konstatera, att flera fartyg gjordes klara inne på Nya Varvet, tre galärer en fregatt och en galeas. Han beordrade att alla slupar skulle hållas bemannade och stridsfärdiga ifall de svenska fartygen planerade att angripa batterierna på Aspholmarna. Beskjutningen mot fästningen fortsatte hela dagen fram till halv elva-tiden på kvällen, då ett häftigt åskoväder avbröt beskjutningen. På svensk sida utnyttjade man avbrottet till att provisoriskt reparera bräscherna i murarna, och förbereda garnisonen för den nära förestående danska stormningen. Manskapet delades upp i två grupper, en som skulle ladda alla tillgängliga musköter, och en grupp som skulle skjuta. Lillie tog också hedersord av officerare och manskap, att man skulle försvara Nya Älvsborg till sista blodsdroppen, och inte kapitulera.
Under natten släpade frivilliga soldater, under Staël von Holsteins ledning, kanoner och mörsare över Hisingen ut till stridsområdet norr om Aspholmarna. Där tillverkades två kanonbatterier  med hjälp av skanskorgar. I gryningen började eldgivningen från de nya batterierna, som enligt en samtida beskrivning "fattade fienden uti flanquen".   Danskarna på Aspholmarna, som inte hade något skydd mot den nya eldgivningen, började snart att ta sig därifrån. Även de danska fartygen i närheten flyttades snabbt utom skotthåll. De tre svenska galärerna Carolus, Wrede och Lucretia löpte ut från Nya Varvet och anföll Lilla Aspholmen, men den danska styrkan på ön hann att dra sig undan. Däremot måste de lämna kvar materiel som blev svenskt krigsbyte, fyra stora mörsare, 60 bomber och tre tunnor krut. Alla danska fartyg avbröt anfallet mot Nya Älvsborg, och återsamlades på Rivöfjorden. Striden var slut.
De svenska förlusterna under striden uppgick till ett trettiotal döda. Bland dem fanns underkommendanten major Gythreij, som dödades av en bomb som exploderade bredvid honom, samt en löjtnant. Båda officerarna tillhörde det Sachsiska regementet. 
Från detta regementes ursprungliga kompani med 85 underofficerare och soldater återstod 71 man. Från Älvsborgs regementes två kompanier med totalt 201 underofficerare och soldater, återstod 184. Antalet sårade var cirka 70 man på svensk sida, de flesta från Älvsborgs regemente. Bland de sårade fanns Lillie själv. På dansk sida uppgick förlusterna till 60 döda och 73 sårade. Flera danska fartyg hade svåra skador efter beskjutning.De stupade kunde inte få en sedvanlig begravning, därför att båtar saknades samt att strömmen vid tillfället var mycket stark. Enligt anteckning i slottförsamlingens kyrkobok blev två officerare och tjugosex man istället kastade i sjön, sedan de vanliga begravningsceremonierna utförts över dem. Denna skändliga handling upprörde många, och slottspastor John G. Lysells lär ha suckat: "Uppgiften kändes tung".Under belägringen hade över 1 000 bomber kastats in i fästningen,  och totalt hade cirka 7 000 "skott och granater" avfyrats mot Nya Älvsborg. När överste Staël von Holstein senare tillfrågades om vad som varit det svåraste i hans strapatsfyllda operation svarade han: Att få ut kanonerna ur förrådet!
Den danske kungens namnchiffer prydde mörsarna från Lilla Aspholmen, som under lång tid var utställda som troféer på Stora torget i Göteborg. 
Lillie skrev den 28 juli till magistraten i Göteborg och tackade både myndigheten och borgarna "...för visad benägenhet mot fästningen, garnisonen och honom sjelf, önskande att kunna sådant efter åstundan aftjena." Ett ordspråk om Lillie figurerade under lång tid i Göteborg: "Låt honom komma, sade Per Lillie om dansken." Ytterligare ett ordspråk som förärades kommendanten var "De danske plocka inga svenska Liljer". Nya Älvsborgs heroiska försvar väckte uppseende i hela landet, och det skrevs sånger och dikter om Lillie och hans mannar. I raden av segernamn för Älvsborgs regemente återfinns "Nya Älvsborg 1719".
 Överstelöjtnant Lillie befordrades till överste och friherre. Hans adelsvapen bestod av "En fästning av silver på en älv". Enligt en släktsägen inom familjen Hierta skulle Lillie, sedan han blivit sårad, haft stor hjälp i försvaret av sin fru Ulrika Eleonora Hierta, som fanns närvarande på fästningen.Överste Staël von Holstein blev också utnämnd till friherre, men först 1731. I hans adelsvapen sågs "Två kanoner över en ström" till minne av hans initiativ med kanonbatterierna på Hisingen.  Han blev med tiden fältmarskalk.
Den 5 augusti kom danske kungen Kristian IV inseglande till Marstrand under trumpetfanfar och saluter. Han visades runt på Kristiansten av Tordenskjold, och som belöning för erövringen av fästningen blev Tordenskjold utnämnd till viceamiral. Kungen reste vidare två dagar senare, medan Tordenskjold stannade kvar i Marstrand.
Den danska blockaden vid Rivö fjord fortsatte, men från slutet av augusti med ett betydligt mindre antal fartyg. Även blockaden på Nordre älvs fjord återupptogs, och den svenska bevakningen vid Kippholmen förstärktes. Efter en lyckad erövring av flera danska fartyg vid Grötö, hämnades Tordenskjold med ett anfall mot Nya Varvet i slutet av september. Ett sex månaders vapenstillestånd ingicks mellan Sverige och Danmark-Norge i slutet av oktober, vilket övergick till fred den 3 juli 1720.
Andersen, Dan H. (2004) (på danska). Mandsmod og kongegunst : en biografi om Peter Wessel Tordenskiold. København: Aschehoug. Libris 9501242. ISBN 87-11-11667-6 
Berg, Wilhelm (1887). Samlingar till Göteborgs historia. 2, Göteborg under Karl XII. Stockholm: Wettergren & Kerber. Libris 417641 
 Göteborgs eskader och örlogsstation 1523-1870: historik. Göteborg: Försvarsstabens krigshistoriska avdelning. 1949. Libris 418535 
Ericson Wolke, Lars (1997). Lasse i Gatan : kaparkriget och det svenska stormaktsväldets fall. Lund: Historiska media. Libris 7776551. ISBN 91-88930-13-0 
Eriksson, Folke (1994). Lundby på Hisingen : från istid till nutid. Göteborg: Tre Böcker Förlag. ISBN 91-70291-61-6 
Feiff, Christer (1988). "-att Nya Älvsborg till sista blodsdroppen förswara". Mölndal: Mölndals bokförlag. Libris 7678131. ISBN 91-7970-280-5 
Fröding, Hugo (1919). Berättelser ur Göteborgs historia. [3], Under frihetstiden. Göteborg. Libris 418520 
Jansson, Nils-Ove; Johansson, Christer (2001). Marinkommando Väst : kronologi över marin verksamhet på västkusten. Partille: Warne förlag. Libris 8402344. ISBN 91-86425-30-7 
Kuylenstierna, Oswald (1899). Striderna vid Göta älfs mynning åren 1717 och 1719. Stockholm: Norstedt. Libris 1644371 
Ljungberg, Valdemar (1924). Göteborgs befästningar och garnison. Skrifter utgivna till Göteborgs stads trehundraårsjubileum genom jubileumsutställningens publikationskommitté, 99-0061987-0 ; 8. Göteborg: Göteborgs litografiska AB. Libris 1533219 
Törnquist, Leif; Ericson Wolke, Lars (2007). Svenska borgar och fästningar : en historisk reseguide. Stockholm: Medströms. Libris 10485201. ISBN 91-7329-001-7 (inb.)
Anfallet mot Nya Varvet (1717) var en militär drabbning i Göta älvs mynning natten och tidiga morgonen den 2–3 maj (g.s.) 1717, mellan en anfallande dansk flottstyrka och svenska försvarare. För att få slut på den svenska kaparverksamheten utförde den unge kommendören Peder Tordenskjold ett anfall mot hamn- och varvsanläggningarna i Göteborg natten till den 3 maj 1717.På grund av oenighet mellan danska officerare gick överraskningsmomentet förlorat och svenskarna fick tid att organisera försvaret. Efter ett antal timmars strid i Göta älvs mynning slogs anfallet tillbaka. Tordenskjolds omdöme i samband med genomförandet av attacken ifrågasattes senare av hans överordnade.
Under senare delen av Stora nordiska kriget var den svenska ekonomin hårt ansträngd. Det innebar bland annat att det blev allt svårare att bemanna och utrusta flottans fartyg i Göteborg, den så kallade Göteborgseskadern. 
Samtidigt blomstrade kaparverksamheten, som också var baserad i Göteborg. De flesta kaparfartygen tillhörde kaparredaren Lars Gathe. I slutet av 1715 adlades han med namnet Gathenhielm och i januari 1716 utnämndes han till kommendör för att kunna föra befäl över hela kaparflottan. För att inte Göteborgseskadern skulle ligga helt stilla lånade styrkans chef, viceamiral Axel Lewenhaupt, ut fregatten Älvsborg mot borgen till bröderna Lars och Christian Gathe. Bröderna kunde då genom att betala fartygets besättning och utrustning använda fartyget i sin kaparverksamhet. I maj 1716 avgick Lewenhaupt som chef för Göteborgseskadern. Han efterträddes på order av Karl XII av arméofficeren, generalguvernören över Göteborgs och Bohus län, fältmarskalk Carl Gustaf Mörner af Morlanda. Mörner skulle nu förutom sina ordinarie administrativa sysslor, dessutom leda sjöteknisk verksamhet.
Efter det katastrofala svenska nederlaget i slaget vid Dynekilen nära Strömstad sommaren 1716, tvingades kung Karl XII till återtåg från sitt fälttåg i Norge. Slagets segrare, den 26-årige Peder Tordenskjold, befordrades till kommendör och chef för den danska Nordsjöeskadern. Han var inte underställd den befälhavande generalen i Norge, Erhard Wedel Jarlsberg, men skulle rådfråga honom i alla viktiga angelägenheter och fick inte sätta stora operationer i verket utan dennes godkännande. Om det var bråttom skulle Tordenskjold ta beslut tillsammans med närvarande fartygsbefälhavare. Under hösten 1716 inträffade ett antal dansk-norska motgångar till sjöss. Det organiserade svenska kaperiet orsakade fortfarande problem för sjöförbindelserna inom det dansk-norska riket. Eftersom det inte gick att få stopp på kaparfartygen till sjöss började Tordenskjold planera för en attack mot deras hemmabaser i Göteborg, Nya Varvet och det längre in i hamnen liggande Gamla Varvet.
I februari 1717 började danska fartyg att blockera Göteborgs hamninlopp. Under slutet av mars undersökte Tordenskiold och några av hans fartygschefer hur de svenska fartygen var förlagda, och konstaterade att de tyngsta fartygen, fregatterna, bara var delvis rustade. Genom att nattetid smyga förbi fästningen Nya Älvsborg räknade han med att kunna förstöra Göteborgseskadern och Lars Gathenhielms kapare, samt varv och förrådsbyggnader. Däremot fanns inga planer på att anfalla staden Göteborg. Överraskningsmomentet var viktigt för att kunna lyckas, eftersom det förutom på Nya Älvsborg fanns svenska kanonbatterier på båda sidor av hamninloppet.
Tordenskiold och en av hans officerskolleger, kapten Christian Vosbein, hade allt svårare att samarbeta. Vosbein, som var fem år äldre, hade tjänstgjort på engelska och holländska örlogsfartyg och var försiktigare till sin läggning än den impulsive Tordenskiold. Sommaren 1713 hade Vosbein som befälhavare på fregatten Søe-Ridderen befälet också över Tordenskiold, som var befälhavare på sin fregatt Løvendals Galley och som då hade den lägre graden kaptenlöjtnant.
På våren 1717 var Tordenskiold kommendör och i stället chef över Vosbein. Den 30 mars jagade tre danska örlogsfartyg utanför Göteborgs skärgård efter två svenska örlogsfartyg som desperat försökte hinna fram till Nya Älvsborg för att få skydd. Då Vosbein med sin fregatt som främsta danska fartyg kom till Vinga blev han rekommenderad av sin styrman att avbryta jakten, eftersom skärgården var okänd och fartyget inte hade lots. Strax efter kom fregatten Hvide Ørn och var också tveksam till förföljande och båda beslöt att brassa upp (stoppa). Sist kom Tordenskiold på linjeskeppet Laaland med Vosbeins lots ombord. Han lät avfyra ett skarpt skott mellan de två fregatterna och ropade "Hvad ligger I der og nøler efter! Hvad Fanden ligger I opbrast efter? Hvi forfølger I icke Fienden?". Vosbein förklarade att han med sin lots ombord skulle göra vad han kunde, men fick inget svar från Tordenskiold som fortsatte med Laaland in mot Nya Älvsborg. Sedan de svenska fartygen hunnit i skydd avbröts jakten.Ytterligare händelser och missförstånd ökade spänningen mellan Tordenskiold och Vosbein. Den senare hade fått nog, och skickade en begäran till Köpenhamn om att få bli förflyttad. Innan beslut var taget skickade Vosbein något senare uppsnappade svenska brev direkt till Köpenhamn i stället för till general Wedel, vilket fick generalen att skriva klagobrev till Tordenskiold.Förberedelser för anfallet mot Nya Varvet gjordes av Tordenskiold i norska Fredrikstad. Här lastades stora mängder ammunition och brännbart material. Det senare skulle användas för att sätta de svenska fartygen i brand. Cirka 4 000 man deltog i anfallet, varav cirka 1 800 soldater, bland annat 7 kompanier från Bergenshus regemente. Den 28 april seglade Tordenskiolds eskader bestående av 96 skepp ut från Fredrikstad, men mer än 60 av dessa var handelsfartyg som skulle till Danmark. Planen var att 30 av örlogsskeppen i konvojen skulle se ut att vara eskort till handelsfartygen, men i höjd med Göteborg skulle de bryta sig loss och segla mot Sverige. På grund av vindförhållandena kunde inte planen genomföras, utan hela flottstyrkan samlades i Fladstrand på Jylland, nuvarande Fredrikshavn.
På svensk sida hade man tidigt märkt att något var i görningen. Chefen för Göteborgseskadern hade i flera brev redan från mitten av januari 1717 uttryckt en allt starkare oro för att de dansk-norska trupperna planerade att "tentera något skadligt". Däremot var man osäker på viken plats som skulle utsättas för ett eventuellt anfall. I januari godkände också Karl XII att Gathenhielm fick låna örlogsfregatterna Halmstad och Fredricus för sin kaparverksamhet, på samma sätt som fregatten Älvsborg lånats tidigare. Till besättningar fick även kronans båtsmän utnyttjas.
Överste Gustaf Gadde var kommendant på Nya Älvsborg. Han ansågs vara en av Karl XII:s tappraste officerare, och hade varit med vid Humlebæk,  Narva, Düna, Kliszów, Holowczyn, Poltava, Prut och Karl XII:s norska fälttåg 1716. Gadde begärde att få 50 skeppspund fyrkantsjärn, som skulle huggas i bitar för att användas i kanonerna, "...för att spela efter tackel och tåg samt efter manskapet på de fientliga galejorna, om något försök göres mot fästningen." Dessutom "40 eller 50 tolfter groft timmer att öfverkläda brunnar m. m., samt 24 tolfter plank till betäckning öfver kruthvalfven."I Fredrikstad talades det allmänt om att soldaterna som skeppades ombord till fartygseskadern där, gällde ett anfall mot Göteborg. Den stora mängden brännbart material som fördes ombord, kunde för en betraktare nästan enbart avse anfall mot örlogsfartyg i hamn, vilket tydde på anfall mot Strömstad eller Göteborg. Denna information kom på olika vägar till svenskarna. Generalguvernör Mörner kunde i ett brev till Karl XII i Lund berätta om ryktet den 20 april. Under en inspektionsresa till Sundsborg i slutet av april fick han i Uddevalla en ny bekräftelse på ryktet. Denna gång från en svensk officer som tagits tillfånga, och som "på parole" fått tillåtelse att tillfälligt lämna Norge. På sin fortsatta resa norrut fick han i Tanums prästgård information från generallöjtnant Magnus Julius De la Gardie att Tordenskiolds flotta passerat förbi, med en stor truppstyrka ombord. Mörner vidarebefordrade informationen till kungen, och tillade att han för Göteborgs försvar "gjort den anstalt som möjligen ske kan".
Den danska flottstyrkan kom till Fladstrand på förmiddagen den 30 april. Eftersom Tordenskiold ville smyga förbi Nya Älvsborg i mörker behövde fartygen vara i läge för anfall vid Göteborg senast klockan fyra på morgonen. Det var också mycket svårt för Tordenskiold att beräkna vind- och väderförhållanden under överfarten till Sverige.
Vosbein fanns redan i Fladstrand på sitt fartyg Søe-Ridderen, när Tordenskiold kom dit med sin eskader. I denna eskader ingick de båda artilleri- eller skottpråmarna Arca Noæ, latin för Noaks ark, samt Hjælperen. Dessa var en viktig del av anfallet med sina många kanoner. Samtidigt hade skottpråmarna en förenklad rigg och speciellt Arca Noæ var en dålig seglare, som behövde bogseras för att komma fram i tid. Tordenskiold beordrade därför Vosbein att delta i anfallet och bogsera Arca Noæ, vilket denne inte hade lust till. Under ett befälsmöte på Laaland samma dag uteblev Vosbein, och angav sjukdom som orsak till frånvaron. Dagen därpå skickade Tordenskiold ett brev till Vosbein, där han beskyllde honom för de tidigare händelserna med breven som inte skickats till general Wedel, och avslutade med den hotfulla formuleringen "med andet meere i sin tiid wisseligen wil komme paa hr. Captains Eget answar." För övrigt gällde för Vosbein att ingå i eskadern och följa order. Senare samma dag föreslog Vosbein att det var bättre om han fick gå ut och leta efter svenska kapare, men Tordenskiold svarade återigen att han skulle följa order och bogsera Arca Noæ.Då vinden hade blivit västlig signalerade Tordenskiold med ett kanonskott cirka klockan halv sex på eftermiddagen den 1 maj, att hela anfallsstyrkan skulle gå till segels. Den största militära operationen hittills i hans karriär var därmed igång. Till mångas bestörtning tog inte Søe-Ridderen skottpråmen Arca Noæ på släp, utan fregatten satte kurs bort från anfallsstyrkan. Försök att få fartyget att vända, bland annat med avfyrande av skarpa kanonskott, gjorde ingen verkan. Eskadern fortsatte sin överfart, men den klumpiga Arca Noæ hann först vid sextiden på morgonen den 2 maj ikapp den övriga eskadern vid Vinga. Eftersom Tordenskiold inte ville börja angreppet utan båda skottpråmarna var det för sent att angripa, och man måste invänta den kommande natten. Från Nya Älvsborg avfyrades två kanonskott för att varna försvararna om danskarnas ankomst.
Den danska flottstyrkan som nu ankrade på Rivö fjord en halv mil från Nya Älvsborg, bestod av linjeskeppet Laaland, flaggskepp under Tordenskiolds befäl och bestyckad med 50 kanoner, samt linjeskeppet Fyen (50) med kapten Gerhard Sivers som befälhavare, skottpråmarna Hjælperen (46) under befäl av kaptenlöjtnant de l'Etang, och Arca Noæ (42) under kaptenlöjtnant Grib. Dessutom 9 galärer, 2 halvgalärer, 1 snau och 14 slupar, de sistnämnda lastade med brandgods. De danska fartygscheferna höll ett möte där man beslöt att fortsätta angreppet, trots att överraskningsmomentet till största delen var borta.
På svensk sida låg Göteborgseskaderns fyra fregatter Stettin (46 kanoner), Kalmar (46), Varberg (40) och Charlotta (30) alla inom sänkverket på Nya Varvet, och i stort sett utan bemanning. De soldater som fanns tillgängliga  i göteborgstrakten bestod av tre förband. Dels Smålands tre- och femmänningsregemente till fot, som stod under befäl av överste Carl Henrik Cronstierna. Förbandet bestod av reservmanskap från de tre småländska länen, som inkallats sedan de ordinarie indelta soldaterna och deras ersättare redan sänts till fronten. Regementet hade mönstrats i Uddevalla den 11-14 april 1717 och bestod av 17 officerare, 25 underofficerare och 410 man. Dessutom fanns Sachsiska infanteriregementet, under befäl av överste Georg David Zengerlein. Detta regemente var sammansatt av sachsiska krigsfångar vilka tagits tillfånga i striderna med Sachsen-Polen, och var därför dåligt motiverade legosoldater. Regementet bestod från början av 1 200 man, men hade därefter minskat kraftigt i antal. Efter Karl XII:s fälttåg i Norge 1716 hade regementet blivit stationerat i garnison i Göteborg, där soldaterna utmärkte sig som odisciplinerade. Slutligen fanns den nyuppsatta Grenadjärbataljonen, under befäl av överste Johan Clausen. Förbandet, som satts upp på order av Karl XII i början av 1717, bestod av utvalda soldater från 8 olika regementen. Detta elitförband bestod av 16 officerare, 40 underofficerare och 512 man. Grenadjärbataljonen hade order att marschera till Strömstad, men hade blivit fördröjd i Göteborg. Totalt fanns cirka 1 000 man tillgängliga till försvar av hamninloppet.
Kanonbatterierna runt inloppet bemannades. På Lilla Billingen vid Nya Varvet fanns en skans samt ett strandbatteri som anlagts år 1700. Tvärs över älven på hisingssidan fanns ett motsvarande strandbatteri vid Rya Nabbe som nu också bemannades. Dessutom strömmade infanteri ut mot det branta Käringberget, där avsikten var att beskjuta de närmast liggande fartygen med musköt, och hindra fientliga landstigningsförsök på södra stranden av Göta älv. Viceamiral Olof Strömstierna ledde de praktiska försvarsåtgärderna med att spärra Göta älv, genom att placera fartyg tvärs över älven där den var som smalast.Arvprins Fredrik av Hessen, senare kung Fredrik I, befann sig i Göteborg och tog nu aktiv del i försvaret. De två fregatter, Halmstad (46 kanoner) och Fredricus (36), som tidigare lånats ut till Gathenhielm ställdes på order av prins Fredrik under Strömstiernas befäl. Fredricus befann sig fullt rustad med besättning på 172 man till ankars utanför Nya Älvsborg, på väg ut på kaperi men hindrad av motvind. Den erfarne kaparkaptenen Nils Nilsson fick order att med sitt fartyg i stället delta i spärren över Göta älv. Fregatten Halmstad under befäl av kapten Henrik Wagenfelt var rustad, men inte bemannad, och var "så förlagd inuti skeppshamnen, att den kunde beskjuta inloppet". Manskap och befäl strömmade  till från Nya Varvet. Halmstad och de övriga fartygen bemannades så gott det gick, och fyra fartyg lades i en spärrlinje tvärs över älven. Till skydd mot äntring lade man ut bomstängsel framför fartygen, samt riggade ut balkar från fartygssidorna. Bakom sänkverket på Nya Varvet förankrades också galären Wrede.
Vid tretiden på eftermiddagen kom Mörner tillbaka till Göteborg efter sitt korta besök vid Sundsborg, och fick veta att Tordenskiolds flotta låg utanför Nya Älvsborg. Han satte sig genast "på hästen" och red ut för att inspektera de försvarsåtgärder som gjorts under hans frånvaro.Ombord på danska linjeskeppet Fyen hade kapten Sivers börjat att fundera, och beslöt sig för att skriva ett brev till Tordenskiold. Han pekade på svenskarnas uppenbara förberedelser till försvar, och att de inte bara hade stöd av kanoner på Nya Älvsborg, utan också andra kanonbatterier runt inloppet. Han rådde därför Tordenskiold att "hidkalde Deres Stabsofficerer og kommandøren for galejflotillen (og) fremlægge den Ordre de maa have til denne Ekspedition, saa at enhver ma give sit Votum". Tordenskiold svarade kort, att Sivers inte hade haft invändningar vid krigsrådet tidigare på dagen. Anfallet skulle fortsätta, på grund av de stora utgifter som gjorts och den stora risk man redan tagit. Dessutom tillade han: "Men hvis hr. Captain maate tage i Betænkning actionen at biwaane; Da haaber Jeg i Herrens Navn, mit dessein, uden hans Assistence, dog løkkelig at fuldføre." Som ställföreträdande chef för anfallsstyrkan skulle Sivers vara med i anfallet, men hans chef Tordenskiold antydde nu att om han inte ville, underförstått vågade, vara med i anfallet så skulle Tordenskiold leda det ensam. Eftersom Sivers mod och officersheder var ifrågasatt, så var det troligt att han därefter ville var med där det var som farligast.Under eftermiddagen mönstrade Tordenskiold sina besättningar och fartygsprästerna höll gudstjänst. När det vid niotiden på kvällen började mörkna lättade flottiljen ankar, och ryckte fram närmare Knippelholmarna. Här kastade linjeskeppen ankar, eftersom de inte skulle vara med i anfallet. Linjeskeppens besättningar och soldater bemannade nu i stället skottpråmar, galärer och slupar. Kvar på Laaland och Fyen fanns bara cirka 50 man. Eftersom vinden hade dött ut, måste fartygen ros, eller bogseras av roddbåtar i passagen mellan Nya Älvsborg och Käringberget. På Nya Älvsborg var vaksamheten stor, och närmare midnatt började fästningens kanoner, fastän på långt håll, ge eld.
Tordenskiolds plan var att först använda de båda skottpråmarna till att slå ut det svenska artilleriet, det hade varit en vinnande taktik vid Dynekilen. Därefter skulle de mindre fartygen gå in mot de försvarslösa örlogsfartygen och hamnanläggningarna, och sätta dem i brand. Arca Noæ gick i spetsen för anfallet, och möttes först av eldgivning från Nya Älvsborg. Skottpråmen besvarade elden och lyckades att med ett av skotten skjuta av flaggstången på fästningen. Detta togs som ett gott tecken, av de anfallande danskarna. Därefter kom den andra skottpråmen Hjælperen och ankrade upp för att kunna beskjuta svenskarna. Enligt befälhavaren Peder Hansen Grib på Arca Noæ fick han strida ensam i närmare en timma, innan Tordenskiold hann fram med de övriga fartygen, men det bekräftas inte av loggboken på Hjælperen.En del av de mindre danska fartygen hölls i beredskap i norra delen av inloppet. Redan i början av striden blev galären Louise af Kristiansand (4 kanoner) skjuten i sank, och måste sättas på grund nära Hisingen. Den danska besättningen övergav fartyget, som snabbt övertogs av svenskarna. 
Tordenskiold rörde sig mellan olika slupar, och beskrev senare striden i en rapport.
Samma tur hade inte kapten Gerhard Sivers, som stupade vid Tordenskiolds sida, träffad av en kanonkula. Då det började ljusna blev eldgivningen från de svenska kanonerna på Nya Älvsborg, fregatterna på Göta älv och strandbatterierna intensivare och mera träffsäker. Vid halvsex-tiden gav Tordenskiold order till Arca Noæ och Hjælperen att gå närmare inpå Nya Varvet, men den svenska eldgivningen mattades ändå inte av. Mellan klockan halv åtta, och åtta gav han slutligen order om reträtt. Den ostliga vinden som börjat blåsa underlättade det danska återtåget.
Under återtåget fick danskarna lämna ytterligare ett fartyg. Det var galären Lucretia (2 kanoner), som erövrats av Tordenskiold vid Dynekilen året innan, men som nu återerövrades av svenskarna, efter att ha satts på grund vid Käringberget av sin besättning. Även Arca Noæ hamnade på grund under reträtten, i skärgården utanför Nya Älvsborg. Två svenska galärer styrde mot skottpråmen för att äntra. Enligt kaptenlöjtnant Grib höll han tillbaka fartygets eldgivning, tills man i sista ögonblicket avfyrade en kanonsalva från skottpråmens nedre batteridäck, "hvorved Appetiten forgick dem". Med hjälp av en galär som sänts av Tordenskiold drogs skottpråmen därefter av grundet. Grib beskrev också hur han med Arca Noæ täckte den danska reträtten, men loggboken från Hjælperen visar i stället att det fartyget täckte återtåget. Förlusterna var också större på Hjælperen, tio döda och tretton sårade, mot två döda och nio sårade på Arca Noæ.
Tordenskiold uppehöll sig ytterligare en tid i Göteborgs ytterskärgård, "ett gott kanonskott" från Nya Älvsborg, och höll staden i blockad. Han beskrev i sin rapport till det danska amiralitetet i Köpenhamn att striden varit mycket häftig, "i wærende krig ikke er passeret en nær saa skarp Batallie" Anfallet hade kostat den danska eskadern 52 döda och 79 svårt sårade. Dessutom var 40 lätt sårade, som kunde fortsätta att arbeta.
På svensk sida hade manskapsförlusterna varit små, men "våra fregatter och galärer är tämligen genomborrade" nämner generalguvernör Mörner i sin rapport till Karl XII. Av fregatterna var speciellt Fredricus svårt sönderskjuten, och först i början av september kunde Lars Gathenhielm återigen använda Fredricus och Halmstad i sin kaparverksamhet. Viceamiral Strömstierna som lett de praktiska arbetena med Göteborgseskadern under Mörner, fick nu sin revansch för det tidigare nederlaget mot Tordenskiold vid Dynekilen, och han blev chef över Göteborgseskadern 1 juni 1717.Den 5 maj sände Tordenskiold två galärer och tre dubbelslupar till Kungsbackafjorden med avsikt att bränna upp svenska galärer som var under byggnad på ett mindre varv vid Onsala. Detta misslyckades dels på grund av för grunt vatten, och dels svenskt kavalleri som drev tillbaka de landstigna danskarna mot havet. I stället brändes en repslagarbana, samt Gathenhielms gård i Onsala. För Tordenskiold innebar striderna vid Göteborg han karriärs första större nederlag, och han skriver i sina rapporter också att han beklagar kapten Sivers död, och angående den dödande kulan "langt heller seedt at havde træffed hr. Captain Vosbein". I ett brev den 8 maj beordrade Tordenskiold att kapten Vosbein skulle fråntas befälet på fregatten Søe-Ridderen, och överlämna sig till Laaland där han skulle placeras i arrest. På kvällen den 15 maj hävdes blockaden av Göteborg, och Tordenskiolds eskader seglade mot Norge. En starkt bidragande orsak till hans återtåg var den stora sjukligheten bland hans besättningar och soldater.Den 26 maj kom Vosbein till Larvik som en hjälte med sin fregatt, efter att ha genomfört en framgångsrik strid mot Gathenhielms kaparfregatt Svenske Islandsfararen. Kaparfregatten fick efter en dagslång strid mot Søe-Ridderen stryka flagg, och bogserades därefter in till Larvik. Den 28 maj fick Tordenskiold ett brev från den danske överkrigssekreteraren Christian Gabel. Han hade tidigare som viceamiral varit ett stöd för Tordenskiold, men var nu kritisk till hans beteende. Gabel påpekade att kung Fredrik IV var missnöjd över förlusterna i Göteborg, och anfallet borde inte ha genomförts under så osäkra förhållanden. Gabel bad också Tordenskiold att inte styras av hämndgirighet i förhållande till Vosbein. Den 2 juni fick Tordenskiold ett brev från Vosbein, där den senare bad om ursäkt och förnyat förtroende. Även mellan Tordenskiold och general Wedel var tonen skarp veckorna efter anfallet mot Göteborg. Wedel hävdade att han inte vare sig känt till, eller godkänt, ett sådant anfall. Detta fick Tordenskiold att irriterat påminna om att det varit samtal om anfallet dem emellan vid två till tre tillfällen.
Efter ytterligare ett misslyckat anfall den 8 juli, denna gång mot Strömstad, fråntogs Tordenskiold befälet över Norges sjöförsvar. De danska förlusterna vid Strömstad var dubbelt så stora som vid Göteborg.  Han blev i augusti 1717 underställd schoutbynacht Andreas Rosenpalm, som blev ny chef. Den 29 oktober samma år blev Tordenskiold ersatt också på denna biträdande post av Rosenpalms nya biträdande officer, den till kommendörkapten befordrade Christian Vosbein.I april 1716 hade viceamiral Lewenhaupt varnat för att en liten dansk truppstyrka skulle kunna göra stor skada mot fartyg och anläggningar i Göteborg, och att örlogsfartygen var tryggare i det bättre befästa Marstrand.  I september 1717 inspekterade Karl XII försvarsanläggningarna i Strömstad, och på tillbakavägen till Lund besökte han Göteborg den 20 september och inspekterade även Göteborgseskadern. Dagen efter red han ut "åt gamla och nya skeppsvarven till att se varest de Danske attackerat förleden Maj månad." Han besökte senare också Onsala. Enligt Mörner befallde kungen vid besöket " att den Göteborgske eskadern hädanefter skall bliva liggande allt stadigt uti Marstrand och vissa galärer därav uti Strömstad, till vilken ända på bägge dessa orter tjänliga skeppsvarv efter handen bör inrättas." Kungen skrev en skriftlig order om detta den 1 oktober. Överförandet av fartygen var fullbordat under senare delen av november. Genom denna omflyttning till två baser hindrades danskarna från att slå ut hela Göteborgseskadern med en enda attack, och Göteborg blev en tillfällig ankarplats vid behov för flottans fartyg. De ekonomiska resurserna tillät inte att nya skeppsvarv byggdes upp, vilket gjorde att fartygen blev stillaliggande i brist på underhåll och utrustning, framförallt i Marstrand.
Andersen, Dan H. (2004) (på danska). Mandsmod og kongegunst : en biografi om Peter Wessel Tordenskiold. København: Aschehoug. Libris 9501242. ISBN 87-11-11667-6 
Samlingar till Göteborgs historia [II]: Göteborg under Karl XII, [Andra upplagan], Wilhelm Berg, Wettergren & Kerber, Göteborg 1887
Bergman, Ernst (1954). Gamla Varvet vid Göteborg 1660–1825. Göteborg: Sjöfartsmuseet. Libris 1434585 
Ericson Wolke, Lars (1997). Lasse i Gatan: kaparkriget och det svenska stormaktsväldets fall. Lund: Historiska media. Libris 7776551. ISBN 91-88930-13-0 
 Göteborgs eskader och örlogsstation 1523–1870: historik. Göteborg: Försvarsstabens krigshistoriska avdelning. 1949. Libris 418535 
Kuylenstierna, Oswald (1899). Striderna vid Göta älfs mynning åren 1717 och 1719. Stockholm: Norstedt. Libris 1644371 
Modig, Nils (2013). Strömstad: gränsstad i ofred och krig. Sävedalen: Warne. Libris 14074652. ISBN 9789185597376 
Unda Maris 1946, Sjöfartsmuseet i Göteborg 1946, s. 42ff, "Älvsborg – några drag ur dess historia," av kapten A. Gyllencreutz
Garnisonssällskapet Göteborg – Introducerandet av skärgårdsbåtar inom Göteborgseskadern

Anfallet mot Nya Varvet (1719) var ett överrumplingsanfall mot Nya Varvet i Göta älvs mynning natten till den 27 september 1719 (g.s), då en dansk militärstyrka angrep den svenska hamnanläggningen och inneliggande fartyg. Efter en lyckad svensk erövring av danska örlogsfartyg vid Grötö i september 1719, hämnades den unge viceamiralen Peter Tordenskjold några veckor senare genom att från Marstrand, i skydd av mörkret anfalla den svenska flottbasen Nya Varvet. Attacken utfördes i mindre fartyg, där man med list tog sig förbi ett antal svenska vaktposter. Efter en mindre strid på varvsområdet kunde danskarna dra sig tillbaka efter att ha förstört många inneliggande svenska fartyg utan egna förluster.
Under våren 1719, i slutfasen av Stora nordiska kriget, genomförde en dansk flottstyrka en blockad av Göteborgs hamninlopp. I början av juli anföll en dansk-norsk armé norrifrån in i Bohuslän, efter att fredsförhandlingar i Stockholm misslyckats, och erövrade Strömstad. Samtidigt anfölls Marstrand av fartyg ur den danska blockadstyrkan, under ledning av schoutbynacht Peder Tordenskjold. 
Större delen av fartygen i den svenska örlogseskadern på västkusten, Göteborgseskadern, sänktes av sina egna besättningar för att inte komma i danska händer. Den 15 juli kapitulerade oväntat kommendanten, överste Henrich Danckwardt, på den starka fästningen Karlsten i Marstrand. Fästningen namnändrades till Kristiansten, och blev därefter en bas för danska anfall i Göteborgsområdet. 
Den 21 juli anfölls fästningen Nya Älvsborg utanför Göteborg, men anfallet kunde slås tillbaka efter några dagars artilleribeskjutning, och Tordenskjold fortsatte sin blockad av Göta- och Nordre älvs mynning. Detta innebar att man på svensk sida förstärkte sin bevakning av Nordre älvs mynning vid Kippholmen.
Eftersom fredsförhandlingarna hade återupptagits fick Tordenskjold order om att sända större delen av sin blockadstyrka till Köpenhamn. Den 28 augusti lämnade ett 20-tal danska fartyg Göteborgs skärgård och seglade mot Öresund, samtidigt som blockaden av Nordre älv upphörde. Tre danska linjeskepp och en skottpråm fanns kvar vid Rivö fjord. Dessutom fanns två skottpråmar, två galärer, en bombardergaljot och fem transportfartyg vid Grötö nära Kalvsund.
Efter att ha fått information om de nya förutsättningarna bestämde sig chefen för Göteborgseskadern, amiral Jonas Fredrik Örnfelt, för ett överraskande anfall mot styrkan vid Grötö. Brigantinerna Luren (2 kanoner), Framfuss (2), Uppassaren (2) och galären Lucretia (2) sändes tillsammans med sex beväpnade slupar under befäl av kommendör von Utfall, från Nya Varvet via Nordre älv till Kippholmen. På grund av bristen på sjöfolk, var styrkan till största delen bemannad med soldater. Efter att ha vilat vid Kippholmen, rodde fartygen på natten till den 1 september utefter Hisingen söderut. De lyckades osedda ta sig förbi brandvaktsgalären Charlotta, och kunde i gryningen övermanna besättningarna på galären Prinds Carl (7 kanoner), skottpråmarna Spydstagen och Lange Maren, samt bombardergaljoten S:t Johannes (4). Skottpråmarnas kanoner och mörsare  hade tidigare tagits ut, och förts till Köpenhamn. Dessutom erövrades de fem transportfartygen varav ett, Langesund, var lastat med krut, och de övriga med proviant och dykerimateriel.  Örnfelt, som personligen "förde disposition" från en slup, använde sig av den fördelaktiga västliga vinden till att föra de danska fartygen tillbaka samma väg till Nya Varvet som svenskarna kommit. Samtidigt kunde den kvarvarande danska styrkan på Rivö fjord inte komma sina kamrater till hjälp.  Den danska galären Charlotta lyckades undkomma till Marstrand, där Tordenskjold "nær var bleven rasende over dens medbragte uventede Tidende".Befälhavaren över de svenska trupperna i Bohuslän, fältmarskalk Carl Gustaf Rehnskiöld, beordrade byggande av ytterligare skansar vid mynningarna av Göta- och Nordre älv ifall Tordenskjold "torde söka sig på något sätt sådant att revangera". Det var dels Arendals skans, på södra stranden av Hisingen väster om Nya Älvsborg, dels en skans vid Kippholmen i Nordre älvs mynning. Sedan tidigare fanns kanonbatterier vid Rya Nabbe på Hisingen, och Lilla Billingen vid Nya Varvet. Däremellan hade ett antal gamla fartyg sänkts som en spärr tvärs över älven, och bara en smal ränna hade lämnats öppen vid Nya Varvet.
Angående överfallet vid Grötö, så skrev Tordenskjold först till amiralitetet i Köpenhamn, att det hörde till att efter goda nyheter kommer dåliga. Några dagar senare var tonen mindre filosofisk då han skrev "men jeg skal revangere det, skulde jeg end derved vorde massacreret". Han började fundera ut en plan för att ta sig in till Nya Varvet och återta fartygen. Den 12 september sågs de sista danska fartygen på Rivö fjord styra till sjöss, och den halvårslånga blockaden var hävd. Medan övriga skepp sändes till Köpenhamn seglade linjeskeppet Laaland (50 kanoner) till Tordenskjold i Marstrand. Tillsammans med chefen på Laaland, kapten Oluf Budde, utarbetades detaljerna i anfallsplanen. Man beslöt att använda slupar som skulle fyllas med brännbart material, och bemannas med välbeväpnat manskap. Budde skulle föra befäl över sluparna, och två galärer skulle följa med som skydd, under Tordenskjolds befäl.Eftersom det rådde brist på slupar, då blockadstyrkan hade seglat iväg, använde Tordenskjold sina personliga kontakter på fartyg som inte stod under hans befäl. I Marstrands hamn fanns fregatterna Høyenhald och Hvide Ørn, sysselsatta med att ta upp utrustning från de sänkta svenska fartygen i hamnen, under amiral Ole Judichærs befäl. På morgonen den 26 september gick Tordenskjold ombord på Hvide Ørn och bad en av fartygets officerare, löjtnant Wodroff, att få en av sluparna på Hvide Ørn klargjord och överlämnad till sig, men utan att nämna detta för amiralen eller fartygschefen. Wodroff gjorde senare under dagen som han blev ombedd, och Tordenskjold hade därmed tillgång till tre dubbla och sju enkla slupar.Samtidigt hade Tordenskjold samtal med tre svenska lotsar, bland annat Nils Olofsson från Marstrand. Nils försökte att inte bli inblandad i något som skulle bli till svensk skada, "såsom en ärlig svensk anstod", och förklarade att hans lotsområde inte sträckte sig längre än till Kalvsund. Tordenskjold förklarade då att han inte behövde följa med fartygsstyrkan längre än till Brännö.Eftersom de flesta större danska örlogsfartyg hade seglat iväg, beslöt amiral Örnfelt att försöka angripa de mindre danska fartyg som fortfarande rörde sig runt Marstrand. Han beordrade att amiralitetskapten Nils Nilsson med galärerna Prins Kristian (9 kanoner) och Lucretia, samt sluparna Luren, Uppassaren och Framfuss skulle via Nya Älvsborg och Kalvsund försöka komma åt fientliga bevakningsfartyg söder om Marstrand. I väntan på tillräcklig antal soldater kom inte Nilsson iväg från Nya Varvet med sin styrka förrän 25 september.
Mellan klockan två och tre på eftermiddagen rodde nio slupar under kapten Buddes befäl ut ur Marstrands hamn. Enligt de skriftliga order han fått av Tordenskjold, skulle han stanna vid Grötö och invänta nattmörkret. Tordenskjold följde i en egen slup tillsammans med två galärer en liten tid efter Buddes slupar.
Mellan klockan fyra och fem upptäckte Budde några svenska galärer på Nordre älvs fjord. Han lät då sina slupar stanna vid Måvholmen, öster om Rörö. Då Tordenskjold i den efterföljande styrkan upptäckte svenskarna, lät han galärerna vila på årorna, och sände bud till Marstrand efter ytterligare en galär. Vid sextiden på kvällen var båda danska styrkorna förenade vid Måvholmen.Då han befann sig strax norr om Bovik på Björkö, upptäckte kapten Nilsson med sin spaningsstyrka några danska galärer och slupar på Sälöfjord som förflyttade sig söderut. Han drog sig med sina fartyg mot östra sidan av Källöfjorden, för att komma närmare fienden. Under tiden hade den danska styrkan lagt sig stilla öster om Rörö, och två svenska bevakande slupar rapporterade att man höll korum. Detta gjorde att svenskarna utgick ifrån att danskarna skulle vara stillaliggande över natten, och de båda fartygsstyrkorna låg inom synhåll för varandra tills mörkret föll.I samband med att man upptäckte danskarna, skickade Nilsson iland en budbärare som skulle informera Örnfelt om den danska styrkan. På grund av mörkret, de dåliga vägarna och den tillslutna stadsporten i Göteborg, kom inte informationen om danskarna fram förrän på morgonen, då det var för sent.
Efter att korum hade hållits, lättade danskarna ankar och lyckades tyst smyga iväg med hela styrkan ner mot Kalvsund. Sex svenska slupar som sänts iväg på rekognosering kunde inte upptäcka de danska fartygen, och man tog då för givet att danskarna dragit sig tillbaka mot Marstrand. Under tiden fortsatte Tordenskjold söderut med sin styrka genom Kalvsund och över Rivö fjord. Det var stjärnklart, men månen hade inte gått upp, och vinden var svag växlande mellan syd och väst. Sluparna gick sammanbundna i rad med de tre galärerna.
Nära Brännö ankrade galärerna och Budde fortsatte med nio av sluparna, lastade med brandgods och bemannade med både sjöfolk och soldater, in mot Nya Varvet. Planen var att hålla sig längs södra stranden av Göta älv för att inte upptäckas från fästningen Nya Älvsborg.
Klockan var elva eller "halv gången tolv" när danskarna kom fram till det första svenska kanonbatteriet, Käringbergsbatteriet, som var bestyckat med två 18-pundiga kanoner. En grupp soldater från Älvsborgs regemente bemannade batteriet. Det var fortfarande relativt mörkt och soldaten Gudmund Lydig, som stod på post, kunde se två mastförsedda fartyg bogserade med ett antal slupar runt omkring. Han ropade an fartygen och fick till svar att det var "goda svenskar" och "det woro de Swänska galejor". Soldaten Lars Skata skickades att rapportera detta till kompanichefen, kapten Gerhard Hård, som hade sitt kvarter på en gård en bit därifrån. Under tiden fick de danska fartygen passera.Nästa batteri som danskarna måste passera var Karlsbergs eller Caroli batteri. Det bestod av fyra 12-pundiga och två 3-pundiga kanoner, samt två mörsare. Batteriet var placerat vid nuvarande Tångudden, och älven var långgrund vid batteriet. Bemanningen sköttes av samma regemente som vid Käringbergsbatteriet. Soldaten Lars Bergström, som stod på post, hörde tydliga årtag från båtar som passerade i mörkret. Han anmälde detta till vicekorpral Samuel Storm. Vicekorpralen tog för givet att det var svenska båtar som skulle till Nya Älvsborg, framförallt då Käringbergsbatteriet inte hade reagerat.På andra sidan av inloppet, ute på fästningen Nya Älvsborg, diskuterade vaktposterna om de hört årtag eller inte. En av vaktposterna var helt säker, och rapporterade det till kommendanten överste Gustaf Gadde. Kommendanten och officerarna samlades för att diskutera saken, och de förhörde vaktposterna som inte var säkra på om de hört årtag, eller ljudet av steg från fästningens egen personal.
Runt midnatt kom de danska sluparna fram till sitt anfallsmål, Nya Varvet. Manskap sattes iland på sänkverket vid hamnen. Budde gav order till kapten Kleve att med 30 man överrumpla den svenska vaktstyrkan.
Vaktstyrkan på Nya Varvet utgjordes denna natt av 12 soldater ur det Sachsiska infanteriregementet. Detta regemente var sammansatt av sachsiska krigsfångar som tidigare tagits tillfånga i striderna med Sachsen-Polen. Krigsfångarna hade senare rekryterats från fånglägren till den svenska armén och var därför dåligt motiverade legosoldater, ledda av överste Georg David Zengerlein. Vakthavande befäl var fänrik Franck, som till sin hjälp hade furir Fischer.
Berget Lilla Billingen, som nu anfölls av danskarna, hade två kanonbatterier för sitt närförsvar. Det "låga batteriet" nere vid vattenbrynet, var utrustat med två 24-pundiga, fyra 18-pundiga och fyra 12-pundiga kanoner. En av de patrullerande tyska soldaterna uppmärksammade de danska sluparna, och ropade an dem. Han fick till svar att det var "svenska galejor som förde med sig danska fångar". Soldaten gick tillbaka till vakthuset, corps de garde, och anmälde detta till furir Fischer. Furiren gick ner till sluparna och fick samma svar som den tidigare vaktsoldaten. Han gick tillbaka och bad fänrik Franck "av bänken uppstiga". Furiren fick order att kontrollera med vaktstyrkan vid låga batteriet, och lämnade därefter vakthuset.
Strax efteråt kom kapten Kleve till samma byggnad tillsammans med danska soldater som vänt det blå fodret på sina röda uniformsrockar utåt, för att lättare passera som svenskar. På 30 stegs avstånd ropades de an av pikposten utanför. Kleve bad vakten att inte ropa så högt eftersom de var vänner. De kom enligt Kleve från de svenska galärerna vid Nordre älv, och hade fångna danskar med sig. Eftersom det var kallt, ville de söka upp vakten för att värma sig, och bad att få veta var den låg. Den tyska vaktposten märkte inte Kleves bristfälliga svenska. Danskarna omringade snabbt vakterna och stack in muskötpiporna genom fönstren på vakthuset. Med uppspänd pistolhane gick Kleve in i vakthuset och frågade om vaktstyrkan ville ge sig. Fänrik Franck reste sig och ropade "Vad, ge sig?", och blev genast nedskjuten av Kleve. De danska soldaterna avfyrade sina musköter, och därefter togs vaktstyrkan till fånga.Utanför vakthusets vägg låg soldaten Martin König och sov. När han vaknade av muskötelden såg han "berget över med folk", och flydde ut i mörkret.  När fångarna fördes ner till de danska sluparna lyckades hantlangaren Sven Bergström "sticka sig i berget undan" och begav sig så snabbt som möjligt mot Göteborg för att slå larm. Under tiden hade furir Fischer konstaterat att personalen vid det låga batteriet hade försvunnit, och att alla kanonerna hade gjorts obrukbara genom förnagling. Han tog sig då tillbaka till vaktstugan, som var tom, och fann fänrik Franck liggande död i en blodpöl. Danska soldater i närheten uppmärksammade honom och sköt flera skott, men furiren lyckades undkomma i mörkret och tog sig till de närmaste byggnaderna på Nya Varvet, där han började bulta på portarna.
Befälhavaren på den i hamnen liggande galären Carolus hade legat och sovit på sitt fartyg, när han väckts av danskarnas aktiviteter i hamnen. Han lyckades undkomma och tog sig så snabbt som möjligt till holmmajoren (motsvarar varvschef) Ernbildt, som lät larmtrumman gå på Nya Varvet. Månen hade nu gått upp, och man kunde se hur rök bredde ut sig bland fartygen, när plötsligt ett fartyg exploderade med en blixt och kraftig knall. Inom en kvart hade det kompani med soldater som varit inkvarterade i privatbostäder vid Nya Varvet samlats, och motstånd började organiseras.Ute på Nya Älvsborg hade man under en tid diskuterat vad som eventuellt hände inne på Nya Varvet. Någon hade hört muskötskott, men då man visste att vaktstyrkan utgjordes av de opålitliga sachsarna väckte det ingen större uppmärksamhet. Något senare tycke sig kommendanten se en lanterna som rörde sig, och kommenterade "Nu lär amiralitetet rusta sig och vilja gå ut". Kort därefter exploderade ett fartyg inne på Nya Varvet, och från fästningen sköts då larmskott, men som inte besvarades av batterierna i land. När översten senare i skenet av en brinnande fregatt såg en galär bogseras ut, började han "ana oråd" och lät fästningens kanoner börja ge eld.
Bud hade nu skickats från Nya Varvet till cheferna för de soldater som var inkvarterade vid Gamla varvet, vid nuvarande Stigberget, och Haga. Dessutom hade bud skickats till den tidigare nämnde kapten Hård. Totalt fanns på hösten 1719 cirka 4 000 soldater i Göteborgsområdet. Bryggorna vid Nya Varvet besattes med tolv man och en underofficer på vardera bryggan, och två kompanier började söka igenom varvsområdet.De danskar som inte anföll kanonbatteri och vakthus, började att göra loss fartygen i hamnen och försöka bogsera ut dem. 
Det största fartyget var kaparfregatten Le Comte de Mörner (36 kanoner), som tillhörde Ingela Gathenhielm, änka efter den år 1718 bortgångne kaparredaren Lars Gathenhielm. På grund av fartygets storlek, avspärrningarna på Göta älv och en tilltagande vind gick arbetet långsamt. Den vid Grötö erövrade galären Prinds Carl togs nu också tillbaka av danskarna.Ute vid Nya Älvsborg hade man gått ut med en bevakningsbåt, och besättningen konstaterade att en slup närmade sig Nya Varvet utifrån havet. Den ropades an med ett "Wer da?", och svaret kom med kommandoröst: "Tordenskjold! Vend om og hils jer Kommandant, at jeg er her for at lære ham at holde sig vaagen."
De fartyg som inte kunde bogseras ut sattes i brand av danskarna. Det innebar att den stora galären Carolus, den något mindre Wrede samt bombardergaljoten S:t Johannes och krutskeppet Langesund brann upp i hamnbassängen. Till Tordenskjolds besvikelse kunde man inte vare sig sätta eld på, eller sänka de stabilt byggda flytande batterierna Spydstagen och Lange Maren, vilka fick ligga kvar.Sedan de svenska soldaterna hade återtagit kontrollen över Nya Varvet, konstaterades att alla danskar hade lämnat hamnen. Några slupar höll fortfarande på att bogsera Le Comte de Mörner ute på Göta älv, och den erövrade galären hade börjat sätta segel. På toppen av Lilla Billingen fanns ytterligare ett kanonbatteri, "höga batteriet", som bestod av sex 8-pundiga och två 6-pundiga kanoner. Kanonerna gjordes snabbt skjutklara och började eldgivning mot Le Comte de Mörner och de flyende danska småfartygen. Danskarna gav upp försöket att ta med sig fregatten, satte den i brand, och lämnade den på Göta älv.Vid Karlsbergs eller Caroli batteriet hade soldaterna förstått att det pågick strider inne på Nya Varvet, på grund av muskötskott och eldsken. En marinlöjtnant kom gående ut till batteriet, och enligt en senare redogörelse inträffade följande dialog:
Strax efteråt kom kapten Hård, tillsammans med resten av Åhs kompani ur Älvsborgs regemente, fram till batteriet. Därefter pågick eldgivning med kanoner och musköter utefter södra älvstranden och med kanoner från Nya Älvsborg. Även om det var månsken visste soldaterna inte "hwad fartyg egenteligen fiendens bestod uti".
Vid tretiden på morgonen hade alla Tordenskjolds slupar lämnat Wike fjord, nuvarande Älvsborgsfjorden, under livlig beskjutning från svenska kanonbatterier och musköter utan att förlora en enda man. De återkom till galärerna norr om Brännö, och seglade genast vidare till Kalvsund där de uttröttade besättningarna fick vila ut några timmar. Tordenskjold fortsatte under tiden norrut med sin slup.Under natten hade kapten Nilsson dragit sig upp mot Sillesund sydväst om Marstrand med sina fartyg, för att spärra danskarnas reträttväg om de skulle befinna sig söder om svenskarna. Eftersom det började blåsa hård sydvästlig vind, med besvärande dyning, förflyttade sig svenskarna till lä öster om Sälö där man kastade ankar.
Vid åttatiden kom Tordenskjolds slup i sikte för Nilsson, som beordrade överlöjtnanten Anders Löfman på brigantinen Luren att ta upp förföljandet. I det hårda vädret dröjde det innan Löfman kunde kryssa sig upp mot leden. Innan Tordenskjold hann fram till Sillesund var Löfman inom skotthåll. Hans skott träffade bordläggningen och sköt bort några åror. Tordenskjold tätade hålet i skrovet med tröjor från besättningen, och nådde oskadd Marstrand lagom till att inta sin plats bredvid amiral Judichær under pågående högmässa.Några timmar senare följde resten av den danska styrkan. Alla svenska fartyg lättade ankar och tog upp förföljandet, utom den tunga galären Prins Kristian som på grund av vädret "omöjligen kunde komma utur stället, eller arbeta sig upp i lovart". Under eldgivning förföljdes danskarna genom Sillesund, men när Marstrands fästning började beskjuta svenskarna, avbröts jakten.
Bevaknings- och skyddsåtgärderna vid inloppet till Göteborg skärptes kraftigt efter anfallet. När överraskningen lagt sig, behövde man på svenska sida ha svar på frågan om hur Tordenskjolds attack över huvud taget varit möjlig att genomföra. 
På begäran av den tillfällige kommendanten Johan Lillie hade Rehnskiöld tidigare gett order om att två slupar skulle patrullera runt Nya Älvsborg, mellan Aspholmarna och Nya Varvet, "för Nya Älfsborgs säkerhet och de allt mer förlängda nätternas skull". Sedan de danska fartygen lämnat Göteborgs hamninlopp, men fortfarande fanns kvar i Marstrand, ansåg amiral Örnfelt att faran för anfall var större genom Nordre älv mot Bohus fästning, och flyttade de två sluparna till att patrullera i Nordre älvs mynning mellan Kippholmen och Överön. Samtidigt var kommunikationen mycket dålig mellan de svenska fartygen vid Nordre älv, fästningen Nya Älvsborg och örlogshamnen Nya Varvet, vilket gjorde att kapten Nilssons information om de danska fartygen inte nådde fram till Örnfelt och den återinsatte ordinarie kommendanten på Nya Älvsborg, Gustaf Gadde .Fältmarskalk Rehnskiöld skriver ifrån Lund, i en sammanfattande skrivelse över krigshändelserna i Bohuslän sommaren och hösten 1719:
För att reda ut händelseförloppet tillsattes en "Kongl. Commision" som sammanträdde i Göteborg den 20 november 1724, under ledning av amiralen Carl Hans Wachtmeister. Domstolens förhandlingar, som pågick under 1724 och 1725, efterlämnade ett protokoll på 1 672 sidor, med 42 bilagor, som förvaras i riksarkivet. Den 4 augusti 1725 avkunnades domen. Kommissionen lyckades inte få fram vem som bar skulden till det misslyckade försvaret. Amiral Örnfelt och överste Gadde samt några andra officerare dömdes att betala obetydliga summor i böter.Enligt danske historikern Casper Peter Rothe kunde Tordenskjold visa upp den återerövrade galären Prinds Carl för amrial Judichær i Marstrand. Enligt en skrivelse från överste Gadde till Kungl. Kommissionen hittades galären övergiven dagen efter striden vid Svinholmarna, sydväst om Nya Älvsborg. Tordenskjold nämner i en senare skrivelse, att den svenska sjöstyrkan i Göteborg nu var minskad till fem små galärer. Det var viktigt för Tordenskjold att behålla det psykologiska övertaget, även om bara några få mindre båtar återstod av den danska sjöstyrkan i Göteborgsområdet. Med anfallet visade han, att han fortfarande kunde bestämma tid och plats för militära operationer mot Sverige. Anfallet mot Nya Varvet var den sista stridshandlingen mellan Sverige och Danmark innan vapenstillestånd slöts den 28 oktober 1719, och slutligen freden i Frederiksborg den 3 juli 1720. Anfallet var också Tordenskjolds sista sjöstrid. Han dödades i en duell den 12 november 1720 med Jakob Axel Staël von Holstein, en officer som tidigare varit i svensk och polsk tjänst.
Andersen, Dan H. (2004) (på danska). Mandsmod og kongegunst : en biografi om Peter Wessel Tordenskiold. København: Aschehoug. Libris 9501242. ISBN 87-11-11667-6 
Ericson Wolke, Lars (1997). Lasse i Gatan : kaparkriget och det svenska stormaktsväldets fall. Lund: Historiska media. Libris 7776551. ISBN 91-88930-13-0 
 Göteborgs eskader och örlogsstation 1523-1870: historik. Göteborg: Försvarsstabens krigshistoriska avdelning. 1949. Libris 418535 
Kuylenstierna, Oswald (1899). Striderna vid Göta älfs mynning åren 1717 och 1719. Stockholm: Norstedt. Libris 1644371 
Lybeck, Otto (1943). Svenska flottans historia : örlogsflottan i ord och bild från dess grundläggning under Gustav Vasa fram till våra dagar. Bd 2, [1680-1814]. Malmö: Allhem. Libris 795889
Garnisonssällskapet Göteborg – Introducerandet av skärgårdsbåtar inom Göteborgseskadern
