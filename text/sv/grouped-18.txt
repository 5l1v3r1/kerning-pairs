
Hufvudstaden AB är ett svenskt fastighetsbolag noterat på Stockholmsbörsen Large Cap-lista. Bolaget grundades av Ivar Kreuger 1915 och har sedan starten varit en betydande fastighetsägare i centrala Stockholm och förvaltar många fastigheter, vilka innehafts sedan de första verksamhetsåren, belägna i kvarteren mellan Norrmalmstorg och Stureplan. Bolaget kom efter Kreugerkraschen att kontrolleras av Custos fram till 1998 då Fredrik Lundberg tog över som huvudägare. Efter en internationell expansion under 1980-talet är Hufvudstadens fastighetsbestånd numera helt koncentrerat till centrala Stockholm och Göteborg.
Hufvudstaden grundades 1915 på initiativ av Ivar Kreuger och har sedan starten varit en betydande fastighetsägare i framförallt centrala Stockholm där bolagets kärninnehav varit beläget i den så kallade gyllene triangeln i Stockholm avgränsad av  Hamngatan, Norrlandsgatan och Birger Jarlsgatan. Bolaget har överlevt såväl Kreugerkraschen som Finanskrisen och är sedan 1938 noterat på Stockholms fondbörs.
Hufvudstaden grundades 30 augusti 1915. Stiftelseurkunden undertecknades av Ivar Kreuger, Lennart Palme, Torsten Kreuger, Carl Juhlin-Dannfelt och Axel E. Larsson och det fastslogs att aktiekapitalet skulle utgöras av minst 600 000 kronor och varje aktie lyda på 100 kronor. I bolaget samlades en rad fastigheter som hade förvärvats av Ivar Kreuger. Han hade 1913 blivit direktör för Stockholms Intecknings-Garanti AB (SIGAB) och genom sitt arbetet fått en god inblick i Stockholms fastighetsmarknad. Han kunde tidigt köpa in ett flertal välbelägna fastigheter, vilka fortfarande utgör kärnan i Hufvudstadens bestånd. Bolagets första direktör blev Lennart Palme. Han var son till Henrik Palme, som under 1870- och 1880-talen hade varit drivande bakom Villastaden och exploateringen av Djursholm, samt en av initiativtagarna till SIGAB.Vid bildandet av företaget bestod dess tillgångar av främst aktier i olika mindre fastighetsbolag med Ivar Kreuger, Paul Toll och Lennart Palme som ledande personer. Bland bolagen fanns Kvasten som den 1 mars 1915 hade övertagit fastigheten Kvasten 1 vid Biblioteksgatan. Kreuger kontaktades av filmpionjären Charles Magnusson som tillsammans med arkitekterna Edvard Bernhard och Ragnar Östberg hade planerat en ny biograf på tomten i samarbete med den tidigare ägaren. Magnusson vände sig då till Kreuger och biografen invigdes redan den 30 december 1915 under namnet Röda Kvarn. Biografen kom att ersätta Magnussons tidigare biograf med samma namn i Sveasalen på Hamngatan, vilken rivits år 1914 för ge plats åt NK:s nya huvudbyggnad, uppförd av Kreuger & Toll. Under Kreugers ledning slogs 1919 Magnussons bolag Svenska Biografteatern samman med Filmindustri AB Skandia till AB Svensk Filmindustri (SF). På Drottninggatan 82 invigdes Biografen Skandia år 1923 i ett äldre hus inköpt av Hufvudstaden år 1921. Arkitekt för biografen var Gunnar Asplund.
Bolagets fastighetsbestånd var under de tidiga åren uppdelat i många olika bolag. I Hufvudstadens årsredovisning från 1917 fanns 25 dotterbolag och 1919 hade företaget 40 fastigheter, vilka ägdes av 37 dotterbolag. Efter en snabb initial expansion mattades bolagets tillväxt av och 1919 köpte bolaget endast två fastigheter och 1920 en fastighet. År 1921 sålde Lennart Palme, som då avgått som direktör, egendomen Viksjö i Jakobsberg till bolaget för 226 000 kronor. Under 1920-talet byggde bolaget både för egen räkning och åt andra Kreugerbolag. Bland de egna fastigheterna som uppfördes fanns Centrumhuset liksom Kungsgatan 4, 6, 8 och 10. För Svenska Tändsticksaktiebolaget uppförde man Tändstickspalatset. Företaget byggde i egen regi, trots att Kreuger & Toll Byggnads AB fanns i samma koncern.
Börskraschen i oktober 1929 och den följande depressionen drabbade Hufvudstaden i ett expansivt skede med omfattande nybyggen längs Kungsgatan och fick katastrofala följder för Kreugerkoncernen genom Kreugerkraschen. Efter Ivar Kreugers död den 12 mars 1932 begärde Kreuger & Toll sig självt i konkurs den 24 maj 1932. Tre av Hufvudstadens styrelseledamöter häktades under 1932: Erik Sjöström, Carl Juhlin-Dannfelt, samt Nils Ahlström. De två sistnämnda var även styrelseledamöter i Kreuger & Toll, där Ahlström också var vd. Ahlström dömdes till fängelse i två år och en månad medan Juhlin-Dannfelt fick fyra månader och Sjöström frikändes. Även ledamoten och bolagets verkställande direktör sedan 1924, C W Andrén åtalades men frikändes.
Efter Kreugerkraschen och dess efterverkningar var Hufvudstadens framtid osäker. På bolagsstämman den 27 november 1933 avgick hela den gamla styrelsen och en ny styrelse tillträdde under ledning av Gustaf Zethelius, bankdirektör i Svenska Handelsbanken, medan Hugo Hintze utsågs till ny verkställande direktör. Hintze hade tillsammans med revisorn Fritz Tjus utrett bolaget under 1932 och kommit fram till att dess ställning var sådan att det kunde överleva. Hugo Hintze har i kvarlämnade anteckningar lyft fram Ernst Herslow, bankdirektör i Skandinaviska banken, som avgörande för bolagets överlevnad. Herslow stödde bolagets sanering genom en uppgörelse med Kreuger & Tolls konkursbo, och beviljade ett moratorium på företagets skulder till Skandinaviska banken. Skandinaviska banken lät också bilda Custos för att förvalta bankens intressen i Hufvudstaden och andra bolag, som banken engagerat sig i under krisåren. Bolaget introducerades på Stockholms fondbörs år 1938 med Custos som den dominerade ägaren. Custos kom att kvarstå som Hufvudstadens huvudägare fram tills Fredrik Lundberg 1998 tog över som den största ägaren.Förutom efterverkningar av Kreugerkraschen påverkades Hufvudstaden av en tuffare konkurrens på fastighetsmarknaden. Antalet aktörer ökade, och allmännyttiga fastighetsägare kom att favoriseras, samtidigt som försäkringsbolag och byggföretag hade en gynnsammare skattesituation. Under perioden 1933-1955 uppförde Hufvudstaden bara en fastighet, bostadsfastigheten Islandet 10 & 11 på Drottninggatan 90.  Man valde samtidigt att sälja sina återstående tomter på Kungsgatan, vilket ledde till missnöje hos SF som i stället fick se andra biografkedjor etablera sig (Rigoletto, Saga och Royal). Gunnar Schmidt (vd 1954-1974) har förklarat valet med en vilja hos Hintze att konsolidera företaget och att de attraktiva tomterna vid Kungsgatan gav god ersättning när de avyttrades, samt att Hufvudstaden enligt avtalet med staden förbundit sig att bebygga tomterna inom en bestämd tidsperiod eller få betala skadestånd.Andra världskriget påverkade Hufvudstaden under 1940-talet. Under krigsåren ransonerades eldningsbränsle och inga garantier gavs för bränsleleveranser. Bolaget köpte torv från en mosse i Handen och sulfatved från Dynäs AB, som lades upp på bolagets egendom i Viksjö. Ekonomiskt förbättrades företagets situationen under kriget, då nästan inga objekt stod outhyrda och omflyttningarna minskade, vilket ledde till lägre reparationskostnader. Samtidigt hade en del lokaler hyrts ut på långtidskontrakt, vilket hindrade bolaget från att fullt ut kompensera för ökade bränslekostnader.Under 1940-talet kom hyresmarknaden att regleras och 1942 infördes Hyresregleringslagen, vilken reglerade hyresnivåerna för både lokaler och bostäder. Lagen var tänkt som ett provisorium, men kvarstod till 1972 för lokaler i större städer och kvarstår i form av bruksvärdessystemet för bostäder. Lagen påverkade fastighetsbolagen negativt, och de kunde inte kompensera de snabbt ökande kostnaderna under 1940-talet. Den första generella hyreshöjningen kom 1950, då hyrorna höjdes med 0,3 procent.
Stockholm förvandlades snabbt under 1950- och 1960-talen, vilket påverkade Hufvudstaden. Tunnelbanan byggdes i centrum, bilismen kom att påverka stadsmiljön allt mer, samtidigt som det nya Hötorgscity försköt citys tyngdpunkt. Samtidigt var hyrorna fortfarande låsta och miljonprogrammet absorberade byggresurserna.Tidningen Ny Dag kritiserade 1951 Kreugerbolaget Hufvudstaden för att monopolisera den blivande ändstationen Hötorgets genom att kontrollera tre av fyra hörnhus i korsningen Sveavägen/Kungsgatan där uppgångarna till tunnelbanan skulle byggas (det fjärde hörnet upptas av Konserthuset). Hufvudstaden krävde även att få riva hörnhuset Kungsgatan 39 vilket man fick, men nybyggnationen kom att dra ut på tiden. Den 6 oktober 1955 skrev Dagens Nyheter om den då avrivna tomten under rubriken Toppläge i city – skräptomt/Strängstopp för nybygge. I artikel beskrivs hur Hufvudstadens direktör Gunnar Schmidt hade sökt upp Gunnar Sträng (som samma år hade utsetts till finansminister).
Torsten Nothin (ordförande 1949-1959) betonade vikten av god likviditet och från hans tid finns två PM (författade av Nothin respektive verkställande direktören Hellstenius) i Hufvudstadens arkiv om en planerad utförsäljning av ett stort antal av bolagets fastigheter. Delar av det frigjorda kapitalet hade kunnat utnyttjas för planerade nybyggen, samtidigt hade bolaget betydande outnyttjade belåningsmöjligheter på sitt fastighetsbestånd och nyförvärv av fastigheter bedömdes på 1950-talet som olönsamt för bolaget. Den höga likviditeten och att alltför stor del av bolagets kapital utgjordes av eget kapital gav en låg förräntning av det egna kapitalet. Förslagen om att sälja av fastigheter, liksom ett förslag från företagsledningen om att betala tillbaka hälften av bolagets kapital till aktieägarna, förverkligades inte, och istället gav försiktigheten under 1950- och 1960-talen bolaget finansiella resurser att genomföra större framtida satsningar som skulle visa sig lönsamma.Hufvudstaden fortsatte att öka sitt aktieinnehav i AB Svensk Filmindustri under 1960-talet och lade 1966 ett bud på återstående aktier då aktieägarna i SF erbjöds att byta två aktier mot tre aktier i Hufvudstaden. De sista aktierna löstes in 1970 och SF blev ett helägt dotterbolag till Hufvudstaden.
Två trendbrott omkring 1970 skulle få positiva effekter för Hufvudstaden. Hyresregleringarna för kommersiella lokaler och expropriationshoten mot bolagets fastigheter lättade. Under bygget av tunnelbanan och Norrmalmsregleringen hade många privata fastigheter exproprierats under 1950- och 1960-talen och enligt planen City 62 skulle Mäster Samuelsgatan breddas och ledas på en viadukt över Birger Jarlsgatan och fram till Östermalmstorg. Det senare hade inneburit rivningar och stor påverkan på bolagets fastigheter mellan Norrmalmstorg och Stureplan. Planerna väckte protester och den 16 mars 1972 uttalade Stockholms fastighetsborgarråd Per-Olof Hanson i DN Inom överskådlig tid kommer vi inte att gå in och citysanera öster om Norrlandsgatan, vilket innebar att bolagets kärninnehav inte längre var hotade.Betydande för bolagets fortsatta utveckling var Lars Öberg, som hade anställts som bolagets utvecklingschef 1970 och därefter var verkställande direktör 1975-1988, då han blev chef för Custos och styrelseordförande i Hufvudstaden. En av hans första arbetsuppgifter var att renodla verksamheten, dotterbolagen inklusive Svensk filmindustri såldes. Köpare av SF var Dagens Nyheter, som för 55 miljoner förvärvade film- och biografverksamheten, medan Filmstaden kvarstod i Hufvudstadens ägo. Som en följd av affären minskade antalet anställda från 925 till 182, och lönesumman från 30 miljoner till mindre än 9 miljoner. Arbetet skedde i nära samarbete med Åke Bergqvist från Custos (styrelseordförande i Hufvudstaden 1972-1985), som var pådrivande när det gäller Hufvudstadens internationella satsningar. Före 1987 gjorde valutaregleringen det omöjligt för svenska företag att utan speciellt tillstånd investera i hyresfastigheter i utlandet. Hufvudstaden fick i början av 1970-talet tillstånd att tillsammans med Ingenjörsvetenskapsakademien och Statsföretag uppföra ett Sverigehus (Sweden Center) i Tokyo, vilket stod färdigt 1972. Flera liknade projekt planerades, men realiserades aldrig.Hufvudstaden kunde 1983 kringgå valutabegränsningarna genom att köpa upp Swedish Match-koncernens nybildade fastighetsbolag Trans Match. Köpet finansierades genom en apportemission där Swedish Match blev ägare av cirka 19 procent av Hufvudstaden, vilket med börsvärdet i slutet av 1984 motsvarande cirka 665 miljoner kronor. Fastigheterna värderades till 600 miljoner kronor, varav 400 miljoner utomlands. Bland fastigheterna fanns två gamla Kreugerfastigheter, Tändstickspalatset (som säljaren enligt en option återköpte 1989) samt Nr 7 Place Vendôme i Paris. I årsredovisningen från 1987 slogs fast att investeringarna utomlands skulle koncentreras till Paris och London medan övriga innehav skulle omprövas. De följande åren investerade Hufvudstaden betydande belopp i förädling och nyförvärv utomlands, 1989 investerade man över 700 miljoner kronor i London och Paris.Hufvudstaden låg tillsammans med SIAB och Lundbergs bakom bolaget Vasaterminalen, som under senare delen av 1980-talet byggde World Trade Center, ett 45 000 kvadratmeter stort komplex bestående av fyra sammanbundna kvarter byggt ovanpå Stockholms centrals norra spårområde. Bland övriga större nyproduktioner fanns kontorsfastigheten Marievik 15 (i ett gemensamt bolag med Marieberg), Hotell Sheraton i Göteborg, samt nya kontorshus på Biblioteksgatan och Norrlandsgatan i Stockholm.
Hufvudstaden påverkades av Finanskrisen i början 1990-talet, som gav sjunkande hyror, högre vakansgrad och sjunkande aktiekurs. Samtidigt hade bolaget bättre möjligheter att klara krisen än många andra fastighetsbolag. Bolaget hade lägre belåningsgrad och hade inte spekulerat i värdeökningar utan hade som mål för förvaltningen att löpande kostnader och rimlig utdelning skulle klaras utan värdestegringsvinster. Med undantag för år 1990, då Hufvudstaden visade ett negativt resultat efter finansnetto, gick bolaget med vinst under hela krisen.Hufvudstaden fortsatte att investera internationellt under första hälften av 1990-talet men på hösten 1996 beslöt styrelsen att ändra strategi och koncentrera verksamheten helt till Sverige. I årsredovisningen från 1996 förklarade vd Olov Agri den gamla strategin från 1987 och framåt, att öka internationaliseringen, med att skapa riskspridning, samt med önskemål från investerare vid tidpunkten att investera i företag som satsade internationellt. Situationen hade förändrats 1997, aktiemarknaden hade blivit mer internationell och de institutionella ägarna efterfrågade aktier i bolag med tillgångarna fokuserade i ett land, menade Agri. I februari 1997 beslöt styrelsen att rekommendera bolagsstämman att placera de utländska fastigheterna i ett nytt bolag, Hufvudstaden International. Förslaget godkändes på bolagsstämman 1997 och bolaget noterades på Stockholmsbörsen. Senare under 1997 köptes det upp av Diligentia.Under senare delen av 1990-talet fortsatte koncentrationen av fastighetsbeståndet och fokuseringen på kontors- och butikslokaler i centrala Stockholm och Göteborg. Under 1999 sålde man fastigheter i Uppsala, Västerås och Norrköping. NK med fastigheter i Stockholm och Göteborg köptes upp 1998, vilket stärkte Hufvudstadens marknadsposition. År 2000 köpte Hufvudstaden ut de andra ägarna och blev ensam ägare av World Trade Center i Stockholm, samma år köpte bolaget också Citypalatset i Stockholm. Under 2006 såldes de sista bostadsfastigheterna samt World Trade Center, det senare för att minska riskexponeringen och för att möjliggöra nya investeringar. I syfte att stärka handeln längs med Biblioteksgatan lanserade företaget varumärket Bibliotekstan år 2009.
Hufvudstadens fastighetsbestånd är helt koncentrerat till centrala Stockholm och Göteborg. Bolaget anger att marknadsvärdet på fastighetsbeståndet vid årsskiftet 2012/2013 var 23,1 miljarder kronor, fördelat på 19,2 miljarder i Stockholm och 3,9 miljarder i Göteborg. Företaget har två dotterbolag, AB Nordiska Kompaniet som äger varumärket NK och varuhusen i Stockholm och Göteborg, samt Parkaden med parkeringsverksamhet i parkeringshuset Parkaden och Continentalgaraget i Stockholm. Den största ägaren är Lundbergs, som kontrollerar 44,2 procent av kapitalet, och 87,6 procent av rösterna. Företaget var det högst värderade renodlade fastighetsbolaget på Stockholmsbörsen den 31 december 2012.
Samtliga Stockholmsfastigheter ligger på Norrmalm med undantag för två fastigheter i Gamla stan.
Ett större bestånd mellan Hamngatan och Stureplan, som omfattar Citypalatset, kvarteren Rännilen och Pumpstocken mellan Biblioteksgatan och Birger Jarlsgatan, större delen av kvarteret Kvasten mellan Biblioteksgatan och Norrlandsgatan, ett kontorshus i korsningen Smålandsgatan/Norrlandsgatan, det nordvästra kontorshuset vid korsningen Jakobsbergsgatan/Biblioteksgatan, ett kontorshus på Norrlandsgatan 31 samt Palmhuset på Norrmalmstorg.
Tre hörnhus i korsningen Sveavägen/Kungsgatan. Centrumhuset, Hästhuvudet 13 och Sveavägen 24–26.
Kvarteret Achilles med (Räntmästarhuset) och fastigheten Medusa 1 i Gamla stan.
Hufvudstadens fastighetsinnehav i Göteborg är uppdelade på två kvarter i stadsdelen Inom Vallgraven och en fastighet i Nordstan.
Hela kvarteret Härbärget som omges av Södra Hamngatan, Östra Larmgatan, Drottninggatan och Fredsgatan. Bebyggelsen består av äldre bebyggelse, med undantag för ett stort kontorshus på Södra Hamngatan 49–57, som uppfördes av Hufvudstaden åren 1973–1975 efter ritningar av Johannes Olivegren på tomten för det rivna Grand Hotel Haglund.
Fastigheten Inom Vallgraven 10:9 som utgörs av Nordiska kompaniets Göteborgsvaruhus.
Varuhuset Femman i Nordstan i Göteborg som byggdes 1971–1973 och ritades av Backström & Reinius.
Nordstaden 8:26, som är belägen vid Östra Hamngatan 26-28, Köpmansgatan 28-34 och Postgatan 39-43 i Nordstan i Göteborg. Fastigheten uppfördes för Länssparbanken Göteborg 1971–73 efter ritningar av arkitekt S. Brolid. Hufvudstaden köpte fastigheten 2012 och fick tillträde den 7 mars 2013.
Bland övriga styrelseledamöter fanns bland annat affärsmannen och donatorn Henry Dunker (1938–1951) och partiledare Gösta Bohman (1958–1976).
Linder, Jan (1990). Hufvudstaden 75 år: 1915-1990. Stockholm: Hufvudstaden. Libris 2443973 Lönnroth Gudrun, red (2003). Hus för hus i Göteborgs stadskärna. Göteborg: Stadsbyggnadskontoret. Libris 9326427. ISBN 91-89088-12-3

Hussvala (Delichon urbicum, tidigare Delichon urbica) är en fågel som tillhör familjen svalor. Den är en flyttfågel som häckar i Europa, Nordafrika och i de tempererade delarna av Asien och övervintrar i subsahariska Afrika och tropiska Asien. Hussvalan livnär sig av insekter som den fångar i flykten, och vintertid flyttar den till klimat där flygande insekter finns i rikliga mängder. Den är blå på huvud och ovansida, vit på gump och undersida och hittas både i öppna landskap och nära mänskliga bosättningar. Hussvalan liknar de andra två arterna i släktet Delichon, som båda är endemiska för östra och södra Asien. Det finns två erkända underarter.Både dess vetenskapliga och triviala namn anknyter till fågelns vana att använda mänskliga byggnationer för sina bon. Den bygger ett slutet skålformat rede av lerkulor under takfötter eller liknande platser på byggnader, vanligen i kolonier.Hussvalan jagas av rovfåglar, bland annat av lärkfalk, och liksom andra fåglar drabbas den av invärtes parasiter, flugor och kvalster. Dess stora utbredning och population innebär att den inte är hotad ur ett globalt perspektiv. Dess närhet till människan är allmänt accepterad och den förekommer ibland som referens i kulturen, bland annat inom litteraturen.
Hussvalan beskrevs först av Linné i hans Systema naturae år 1758 som Hirundo urbica, men fördes till dess nuvarande släkte Delichon av Thomas Horsfield och Frederic Moore 1854. Delichon är ett anagram av det gammalgrekiska ordet χελιδών (chelīdōn), som betyder 'svala', och artnamnet urbicum som betyder 'stads-' på latin. Fram till 2004 hade den artnamnet urbica på grund av ett missförstånd rörande den latinska grammatiken.Släktet Delichon är en nybildad avgrening från ladusvalans släkte Hirundo, och dess tre medlemmar är likartade till utseendet. Förut kategoriserades orienthussvala (D. dasypus), som häckar i bergen i centrala och östra Asien och övervintrar i Sydostasien, som en underart till hussvala men idag är det brukligt att behandla dem som två goda arter. Dessa båda arter liknar också i hög grad himalayahussvala (D. nipalense), som är stannfågel i bergen i södra Asien.  
Hussvalan delas upp i två underarter, den västliga nominatformen D. u. urbicum, och den östliga D. u. lagopodum, som beskrevs 1811 av den tyske zoologen Peter Simon Pallas. Andra regionala populationer, som exempelvis meridionalis som häckar i området kring Medelhavet, har beskrivits, men de angivna skillnaderna från nominatformen är klinala och de kategoriseras därför sällan som underarter. Sedan 2016 urskiljer Birdlife International och naturvårdsunionen IUCN lagopodum som den egna arten "östlig hussvala".
Hussvalan är en kompakt svala, med grunt kluven svart stjärt. Den adulta hussvalan av nominatformen är 13 cm lång och har ett vingspann på 26–29 cm. Den väger 16–25 gram och har en genomsnittlig vikt på 18,3 gram. Huvud, rygg, vingar och stjärt är blåsvarta. Undersidan är vit, inklusive undersidan av vingarna och den har en tydlig och stor vit övergumpsfläck. Även de korta benen och tårna har vit dunig befjädring. Den har bruna ögon och liten svart näbb, och dess tår och exponerade delar av benen är rosa. Könen är lika, men juvenilen är sotigt svart, och vissa av dess vingtäckare och fjäderpennor har vita spetsar och kanter och hakan är smutsvit.
Hussvalan flyger med i genomsnitt 5,3 vingslag i sekunden, vilket är snabbare än ladusvalans 4,4 vingslag i sekunden.Hussvalan är högljudd, särskilt vid häckningskolonierna. Kontaktlätet, som också framförs i vinterkvarteren, är ett hårt tsrr eller vid varningsrop ett skarpt sir. Hanens sång, som framförs under hela året, är ett lätt, babblande kvittrande eller trallande, inte lika omväxlande som hos ladusvalan.
Hussvalan delas allmänt in i två underarter (se nedan). D. u. lagopodum skiljer sig från nominatformen (D. u. urbicum) genom att dess vita gump sträcker sig mycket längre mot stjärten, och stjärtklykans djup ligger mellan det hos D. u. urbicum och det hos orienthussvala (Delichon dasypus).
Hussvalans vita övergump och undersida, som är mycket synliga i flykten, förhindrar förväxling med andra spridda palearktiska svalor som ladusvala, backsvala och rostgumpsvala. Dock har den juvenila rostgumpsvalan beigevit övergumpsfläck. De två övriga arterna i släktet Delichon är lika varandra men orienthussvala skiljer sig från hussvalan genom att den har grå strupe och gråbruna, istället för vita vingundersidor. I Afrika kan förväxling ske med grågumpsvala, men den arten har grå övergump, smutsvit undersida och längre, djupt förgrenad stjärt.
Hussvalan finns över stora delar av Europa och Asien. Den häckar ända ner till norra Afrika. Nästan alla världens hussvalor övervintrar i tropiska Afrika. Resten övervintar i norra Indien och sydvästra Saudiarabien.
D. u. urbicum – häckar över tempererade delar av Eurasien österut till centrala Mongoliet och Jenisejfloden, och i Marocko, Tunisien och norra Algeriet, Dess utbredningsgräns går vid Jenisej i öst och i nordvästra Inden i söder. Vintertid flyttar den på bred front till i subsahariska Afrika.
D. u. lagopodum – Häckar från Jenisej i väst till Anadyr i öst och söderut till norra Mongoliet och norra Kina. Häckar också vid Ochotska havet, i Manchuriet och i Japan.   Den övervintrar i södra Kina och Sydostasien.
Hussvalan är en flyttfågel som flyttar på bred front över Medelhavet och Sahara och inte som större fåglar som huvudsakligen korsar dessa geografiska barriärer genom att välja de kortaste överfarterna. Under flytten livnär de sig i luften av insekter, och de färdas i allmänhet i dagsljus, fastän vissa fåglar kan flytta på natten. Flyttningen medför risker. År 1974 hittades flera hundra tusen fåglar av denna art döda eller döende i de schweiziska Alperna och omgivande områden, fångade av tungt snöfall och låg temperatur.
Hussvalan återvänder till häckningsområdet några dagar efter de första ladusvalorna. Liksom den arten, särskilt vid dåligt väder, kommer den sällan direkt till häckningsplatserna, utan letar efter mat över stora vattensamlingar. Det har observerats att flyttande hussvalor har stannat för att häcka i Namibia och Sydafrika istället för att återvända norrut. Såsom kan förväntas för en långdistansflyttare har hussvalan förekommit som tillfällig gäst österut till Alaska och västerut till Newfoundland, Bermuda och Azorerna.
Hussvalan föredrar öppet landskap med låg växtlighet, såsom betesmark, ängar och jordbruksmark, och helst nära vatten, även om den också återfinns i berg upp till åtminstone 2 200 meters höjd. Den är stadslevande i mycket större utsträckning än ladusvalan, och häckar även i stadscentrum om luften är tillräckligt ren. Den återfinns nära träd i större utsträckning än andra eurasiska svalor, eftersom de ger tillgång på insekter och även sovplatser. Denna art använder normalt inte de sovplatser i vassruggar som flyttande ladusvalor föredrar.Den använder liknande öppna områden i vinterkvarteren, men hussvalan är mindre synlig än övervintrande ladusvalor, då den tenderar att flyga högre och vara mer kringflyttande. I de tropiska delarna av dess vinterutbredning, som Östafrika och Thailand, verkar den huvudsakligen observeras i höglänta områden.
Hussvalorna bygger gärna sina bon utanpå hus och under takfoten och skyr inte mänsklig närvaro utan kan vara mycket oskygga. Bona byggs av lera och blandas med deras saliv till hårda kupiga eller äggformade bon. Ibland fäster de också sina bon vid klippväggar. 
Hussvalan häckade ursprungligen i klippor och grottor, och några klipphäckande kolonier finns fortfarande, med reden byggda under en överhängande klippa. Den använder numera till stor del byggnader uppförda av människor, såsom broar och hus. Till skillnad från ladusvalan använder den utsidan av bebodda byggnader, istället för insidan av lador eller stall. Redena byggs vid förbindelsen av en vertikal yta och ett utskjutande tak, såsom på takfötter, så att de kan stärkas av att vara fästa vid båda plan.Häckande fåglar återvänder till Europa mellan april och maj, och bobygget börjar mellan slutet av mars i Nordafrika och mitten av juni i Lappland. Boet är en snygg sluten konvex kopp som fästs under en lämplig kant, med en smal öppning vid toppen. Den byggs av båda könen med lerkulor som de samlar i näbbarna, och fodras med gräs, hår eller andra mjuka material. Leran, som tillförs i flera lager, samlas från dammar, åar eller pölar. Gråsparvar försöker ofta ta över boet under bygget, och hussvalorna bygger nytt på ett annat ställe om gråsparvarna lyckas. Ingången vid toppen av redet är så liten att sparvarna inte kan ta över boet när det väl är färdigt.Hussvalan är kolonihäckare, och många bon byggs i kontakt med varandra. Kolonier med tusentals bon har belagts, men färre än 10 är mer typiskt. Vanligen läggs fyra eller fem vita ägg, som i genomsnitt är 1,9 × 1,33 centimeter stora och väger 1,7 gram. Honan utför det mesta av ruvningen, som normalt varar i 14-16 dagar. De nykläckta ungarna är bostannare, och efter ytterligare 22–32 dagar, beroende på vädret, lämnar ungarna boet. De flygga ungarna stannar hos föräldrarna och utfodras av dem i ungefär en vecka efter att de lämnat boet. Ibland hjälper förstaårsfåglar från den första kullen till med att utfodra den andra kullen.Vanligen förekommer två kullar per år. Samma bo återanvänds för den andra kullen, och repareras och används igen ytterligare år. Kläckningsframgången är 90 %, och ungfåglarnas överlevnad 60–80 %. Genomsnittlig dödlighet för vuxna fåglar är 40–70 %. Det är ovanligt med en tredje kull, men sena ungar lämnas ofta att svälta. Fastän individer som uppnått 10 och 14 års ålder har observerats överlever de flesta mindre än fem år. I veckor efter att de lämnat boet samlas ungfåglarna i flockar som ökar ständigt i storlek som kan ses samlas i träd eller på hustak, eller på telefontrådar med andra svalor. Vid slutet av oktober har de flesta hussvalor lämnat sina häckningsområden i västra och centrala Europa, men sena fåglar i november och december är inte ovanliga, och flyttningen längre söderut slutar ändå senare.Hussvalor bildar livslånga par, men kopulationer utanför parbildningen är vanliga, vilket gör arten genetiskt polygam fastän den är socialt monogam. En studie i Skottland visade att 15 % av boungarna inte var släkt med sina antagna fäder, och 32 % av kullarna innehöll minst en unge som avlats utanför paret. Hanar som inte ingår i paret, vanligen från bon där äggläggningen redan hade skett, sågs ofta gå in i andra bon. Hanen i paret såg först till att hans hona tillbringade lite tid ensam vid boet, och medföljde henne på flygningar, men bevakningen blev slappare efter att äggläggningen hade börjat, så att den yngsta ungen var den som mest sannolikt hade en annan far.Hussvalan har regelbundet observerats hybridisera med ladusvalan, vilket är en av de vanligaste korsningarna mellan arter bland tättingarna. Vanligheten av denna hybrid har lett till förslag om att Delichon inte är tillräckligt genetiskt åtskild från Hirundo för att anses som ett eget släkte.
Hussvalan liknar i sina vanor andra flygande insektsätare, däribland andra svalor och de obesläktade seglarna, och fångar insekter i flykten. I häckningsområdena utgör tvåvingar och bladlöss en stor del av födan, och i Europa tar hussvalan en större andel av bladlöss och små flugor än ladusvalan. Som med den arten är steklar, särskilt flygmyror, viktiga inslag i födan i vinterkvarteret.Hussvalan jagar på en genomsnittlig höjd av 21 meter under häckningssäsongen, men lägre vid våt väderlek. Jaktmarkerna är vanligtvis inom 450 meter från boet. Öppna marker eller vatten föredras, det senare särskilt vid dålig väderlek, men hussvalorna följer också efter plogen eller stora djur för att fånga insekter som blivit störda. I vinterkvarteren sker jakten på högre höjd, över 50 meter.
Även om hussvalan jagas av lärkfalken (Falco subbuteo), gör dess flygskicklighet att den kan undvika de flesta predatorer. Den är mest sårbar när den samlar lera från marken. Detta har därför blivit en gemensam aktivitet, där en grupp fåglar plötsligt flyger ned till en lerfläck.
Den parasitiseras av loppor och kvalster, däribland Ceratophyllus hirundinis, och invärtes av endoparasiter såsom Haemoproteus prognei  (fågelmalaria), som sprids av blodsugande insekter, däribland myggor. En polsk undersökning visade att bon vanligen innehöll över 29 exemplar av ektoparasiter, av vilka de vanligaste var C. hirundinis och Oeciacus hirundinis.
Hussvalan har ett stort utbredningsområde med en uppskattad global omfattning på 10 miljoner kvadratkilometer. Den europeiska populationen uppskattas till 20–48 miljoner individer. De globala populationstrenderna har inte blivit kvantifierade, men det finns tecken på fluktuationer i populationen. Av dessa anledningar bedöms arten som "livskraftig" på IUCN:s rödlista för år 2007, och har ingen särskild status enligt CITES, den konvention som reglerar internationell handel med exemplar av vilda djur och växter. I Europa och Storbritannien tyder dock populationssiffrorna på en nedgående trend, och framträdande naturskyddsgrupper i Storbritannien har uppdaterat skyddsbehovsnivån till medelnivå där. I Sverige kategoriseras den numera som sårbar (VU).
Denna art har under historien gynnats mycket av skogsröjning som skapat de öppna områden som den föredrar, och av mänsklig bosättning som har givit den en stor mängd trygga boplatser. Populationerna kan dock fluktuera lokalt av ett antal olika anledningar. Nybyggnader har skapat fler boplatser, och lagstiftning för renare luft har möjliggjort häckning i centrum av större städer som London. Däremot kan dåligt väder, förgiftning med bekämpningsmedel i jordbruket, brist på lera till bobygge och konkurrens med gråsparvar minska antalen. Utbredda nedgångar i mängden hussvalor har rapporterats från centrala och norra Europa sedan 1970. Som attraktiv fågel som lever av flygande insekter har hussvalan vanligen tolererats av människor när den delar dess byggnader för sin häckning, även om ansamlingar av spillning under häckande fåglar kan vara en besvär som leder till viss förstörelse av bon.De adulta fåglarnas överlevnadsfrekvens under höstflyttningen beror huvudsakligen på temperatur, med nederbörd som en annan viktig faktor, men för ungfåglar är låga temperaturer under häckningssäsongen mer allvarliga. Det förväntas att eftersom extremt väder förutses bli vanligare i och med klimatförändringar kommer överlevnadsnivåerna att bero mer på väderförhållanden än för närvarande.
Denna art är inte lika rikt refererad i litteraturen som dess släkting ladusvalan, även om det är möjligt att vissa av de äldre omnämnandena av den fågeln lika väl kan syfta på hussvalan. William Shakespeare beskrev uppenbart hussvalan när Banquo uppmärksammar  Duncan på redena och fåglarna vid Macbeths borg i Inverness: 
Det finns gamla legender, utan faktamässig grund, om att hussvalor stängde in gråsparvar genom att försluta öppningen till boet med inkräktaren inuti, eller att de samlades i stora massor för att döda en sparv.Merletten, som ofta tros syfta på hussvalan eller en annan svala, var en heraldisk fågel med korta fjädertofsar istället för ben. Den var märke för den fjärde sonen i en adelsfamilj, och förekommer i många vapensköldar, däribland Plantagenets. Frånvaron av fötter representerade dess oförmåga att landa, vilket förklarade dess förbindelse med en yngre son, som också saknade land. Den representerade även snabbhet.
Äldre svenska dialektala namn för hussvala är dåligt noterade. Ett äldre namn är mursvala.
Den här artikeln är helt eller delvis baserad på material från engelskspråkiga Wikipedia

Hustruförsäljning var en engelsk sedvana för att avsluta otillfredsställande äktenskap genom överenskommelse. Bruket uppstod i slutet av 1600-talet, när skilsmässor i praktiken var omöjliga för alla utom de rikaste. Med en snara runt halsen, armen eller midjan visades hustrun upp av sin make, som på allmän auktion sålde henne till högstbjudande.
Sedvanan saknade rättslig grund och ledde ofta till åtal, i synnerhet från och med mitten av 1800-talet. Myndigheternas inställning var dock kluven. Åtminstone en tingsrättsdomare i början på 1800-talet ansåg att han inte hade rätt att hindra hustruförsäljning. Det förekom också att fattigdomslagar upprätthölls genom att lokala tillsynsmän tvingade makar att sälja sina fruar för att familjen inte skulle behöva försörjas av fattighusen.
Hustruförsäljningen bestod i någon form fram till början på 1900-talet enligt juristen och historikern James Bryce som 1901 skrev att under hans tid hände det emellanåt fortfarande att fruar såldes. En kvinna som vittnade inför en distriktsdomare i Leeds 1913 gjorde gällande att hennes make sålde henne till en arbetskamrat för ett pund. Det är en av de senaste beskrivningarna av hustruförsäljning i England.
Hustruförsäljning utgör bakgrunden för Thomas Hardys roman Borgmästaren i Casterbridge. I början av boken säljer huvudpersonen sin fru, en gärning som förföljer honom under resten av livet och som till slut förgör honom.
Hustruförsäljning i "rituell form" eller som "påhittad sedvana" uppstod någon gång kring slutet av 1600-talet men i en redogörelse från 1302 beskrivs att någon "genom överlåtelsehandling beviljade sin hustru till en annan man." När konsumtion av tidningar ökade under den andra halvan av 1700-talet blev berättelserna om hustruförsäljning vanligare. 1900-talsförfattaren Courtney Kenny skrev att "seden var så djupt rotad att den inte kunnat uppstå på senare tid". När James Bryce skrev om ämnet 1901 konstaterar han att det finns "inga spår alls av någon sådan rättighet i våra [engelska] lagar". Han uppmärksammade dock att "alla har hört talas om den udda vanan att sälja en fru som ibland ännu förekommer bland Englands lägre klasser."
Innan äktenskapslagen stiftades 1753 var en formell äktenskapsceremoni inför en präst inte ett rättsligt krav i England. Äktenskap var oregistrerade och allt som fordrades var båda parternas samtyckte, och att de hade uppnått giftasålder, 12 år för flickor och 14 för pojkar. I äktenskapet var kvinnorna helt underordnade sina makar. Man och hustru blev en och samma juridiska person där kvinnans rättsliga position var ett coverture (ungefär "beskyddat gift civilstånd"). Den framstående engelska domaren William Blackstone skrev 1753 att "kvinnornas natur eller rättsliga tillvaro upphävs under äktenskapet eller åtminstone konsolideras och ingår i hennes makes, under vars vingar, beskydd och säkerhet hon gör allt". Gifta kvinnor kunde inte själva äga något och var i praktiken själva sina makars egendom. Blackstone anmärkte också att "även de hinder som finns för en hustru är till största delen avsett för att skydda och gagna henne. Så mycket är det kvinnliga könet favoriserat av Englands lagar".
I det tidigmoderna England kunde äktenskap brytas upp på fem olika sätt. Ett var genom stämning i kyrkodomstolar, för "avgränsning av kost och logi" på grund av äktenskapsbrott eller livshotande misshandel. Omgifte tilläts då inte. Efter 1690 var skilsmässa bara möjligt genom ansökan hos parlamentet, ett förfarande som var kostsamt och tidskrävande.När skilsmässolagarna moderniserades i och med 1857 års Matrimonial Causes Act flyttades domsrätten från kyrkodomstolarna och äktenskapstvisterna blev privaträttsliga. Äktenskap baserades nu på kontrakt istället för sakrament. Skilsmässodomstolarna som upprättades gjorde det enklare att bryta ett äktenskap. Det blev också avsevärt billigare men för de fattigare arbetarklasserna var skilsmässor fortfarande en oöverkomligt dyr utväg. Ett alternativ var att erhålla en "privat separation". Makarna förhandlade en överenskommelse och en jurist upprättade de nödvändiga handlingarna. Övergivning och rymning var också en möjlighet. Hustrun tvingades då ur hemmet eller så inrättade maken helt enkelt ett nytt hem med sin älskarinna. Den mindre populära hustruförsäljningen var en alternativ men olaglig metod för att avsluta ett äktenskap. Lagarna som respekterar kvinnor som de anser är deras naturliga rätt från 1777 iakttog att de fattiga såg hustruförsäljning som en "metod att upplösa ett äktenskap" när "en make och maka är hjärtligt trötta på varandra och kommer överens om att skiljas och mannen har för avsikt att bestyrka den planerade separationen genom att göra den allmänt känd."På 1800-talet opponerade sig vissa fruar men det finns inga dokument som visar att kvinnor på 1700-talet motsatte sig att bli sålda. Utan ekonomiska resurser eller inkomstbringande färdigheter var försäljning för många kvinnor den enda vägen ur ett olyckligt äktenskap. Ibland beskrivs hur gifta kvinnor insisterade på försäljning. En hustru som 1830 såldes på marknaden Wenlock till priset av 2 shilling och 6 pence var fast besluten att affären skulle bli av trots hennes makes betänkligheter i sista minuten: "Maken rädes och försökte komma undan affären men galna Mattie ville fortsätta. Hon snärtade sitt förkläde i sin gode mans ansikte och sa 'Låt bli, din skurk. Jag ska säljas. Jag vill ha förändring'." En försäljning befriade maken från alla äktenskapliga plikter, inklusive ekonomiskt ansvar för hustrun.
Det är oklart när den ritualiserade sedvänjan att sälja sin hustru på allmän auktion började men sannolikt var det någon gång vid slutet av 1600-talet. I november 1692 sålde "John, sonen till Nathan Whitehoue av Tipton ... sin fru till Mr. Bracegirdle", men man vet inte hur försäljningen gick till. En man vid namn Thomas Heath Maulster bötfälldes 1696 för att "olagligen leva tillsammans med frun till George Fuller av Chinner ... [efter att han] köpt henne av hennes man för 2d.q. på pundet". Vid mitten av 1700-talet tycks bruket ha spridits och etablerats i hela England, för att sedan bestå tills det tidiga 1900-talet fast då i "ett långt framskridet sönderfall".I de flesta beskrivningar utlystes försäljningen på förhand, kanske med annonser i lokala tidningar. Försäljningen skedde för det mesta i form av en auktion och ofta på den lokala marknaden. Hustrun leddes dit med en snara (av rep och ibland av band) runt halsen eller armen. Köparen var ofta utsedd på förhand och försäljningen blev då en symbolisk separation och ett nygifte. Så var det i ett fall i Maidstone där John Osborne i januari 1815 skulle sälja sin fru på lokalmarknaden. Eftersom ingen marknad hölls den dagen skedde försäljningen istället vid "kolpråmens skylt på Earl Street," där "på ett mycket korrekt sätt" hans fru och barn såldes för 1 pund till en man med namnet William Serjeant. I juli samma år fördes en hustru i vagn till marknaden i Smithfield och såldes för 50 guineas och en häst. När affären avslutats "steg damen med sin nya herre och mästare upp på en ståtlig schäs som väntade på dem och körde iväg, till synes utan tecken på ovilja." I en annan hustruförsäljning i september 1815 på marknaden i Staines "erbjöds bara tre shillings och fyra pence för hela rubbet och ingen valde att utmana budgivaren om det fagra objektet vars förtjänster endast kan uppskattas av dem som känner dem. Om dessa kunde köparen skryta, utifrån en lång och intim bekantskap."Även om maken oftast tog initiativet, behövde han ha hustruns samtycke till försäljningen. En berättelse från Manchester 1824 förtäljer att "efter flera bud klubbades hon [frun] för 5s; men hon gillade inte köparen så hon ropades ut igen för 3s och ett stop öl." Många gånger levde hustrun redan med sin nya partner. I ett fall i London 1804 fann en butiksägare sin fru i säng med en främling. Efter ett gräl erbjöd sig denne att köpa frun. Butiksägaren gick med på det och i det här fallet kan affären ha varit en acceptabel lösning på problemet. I andra fall var försäljningarna spontana och hustrun kunde bli föremål för bud från främlingar. I mars 1766 sålde en snickare från Southwark sin fru "under ett anfall av äktenskaplig likgiltighet på krogen." När han nyktrade till bad han hustrun att återvända och när hon vägrade, hängde han sig. Ett familjegräl kunde ibland föregå en hustruförsäljning men i de flesta dokumenterade fall var avsikten att avsluta ett äktenskap på ett sätt som gav skilsmässan legitimitet. I vissa fall, som i Plymouth 1822, ordnade hustrun själv sin försäljning och tillhandahöll till och med pengarna så att hennes ombud kunde lösa henne från äktenskapet.
Under mitten av 1800-talet trodde man att hustruförsäljning enbart förekom bland de lägsta arbetarklasserna och i synnerhet i avlägsna landsbygdsområden. Men en analys av makarnas och köparnas yrken avslöjade att sedvänjan var starkare i "proto-industriella" samhällen. Av de 158 fall där ett yrke kunde fastställas, fanns den största gruppen hustruförsäljare (19) inom boskaps- eller transportbranschen; 14 arbetade i byggbranschen, 5 var smeder, 4 var sotare och 2 uppgavs vara gentlemen, "förnäma herrar", vilket antyder att hustruförsäljning inte bara var en bondevana. Det mest uppmärksammade fallet är Henry Brydges, hertigen av Chandos, som köpte sin andra fru av en stalldräng runt 1740.Hustrupriserna varierade avsevärt, från 100 pund och tillägg på 25 pund för hennes barn i en försäljning 1865 (cirka 10 800 pund idag), till ett glas öl eller till och med gratis. Det lägsta beloppet som bytte händer var tre farthings (trekvarts penny). Det vanligaste priset tycks ha varit mellan 2 shilling 6 pence och 5 shillings. Pengar verkar i allmänhet ha kommit i andra hand. Att många ansåg affären vara juridiskt bindande var en viktigare faktor, trots att det inte hade något stöd i lagen. Vissa av de nya paren gifte sig i bigami samtidigt som myndigheternas inställning till hustruförsäljning var tvetydig. Landsbygdens präster och domare kände till sedvänjan men var osäkra på dess legitimitet eller valde att blunda för den. Anteckningar har hittats i dopregister, som fallet i Perleigh, Essex 1782: "Amie, dotter till Moses Stebbing av en köpt fru levererad till honom i en grimma". År 1819 försökte en domare hindra en försäljning i Derby, men attackerades av en folksamling och drevs på flykt. Efteråt kommenterade han:
I vissa fall, som för Henry Cook år 1814, tvingade fattigdomsmyndigheten maken att sälja hustrun för att de inte ville försörja henne och hennes barn i Effinghams fattighus. Hon fördes till marknaden i Croydon och såldes för en shilling. Kyrksocknen stod för hennes resekostnader och en "bröllopsmiddag".
Genom att välja en marknad som försäljningsplats försäkrade sig paren om en stor publik så att deras separation blev allmänt känd. Snaran var symbolisk och gavs till köparen som tecken på att transaktionen var slutförd. Försäljarna försökte i vissa fall legitimera försäljningen ytterligare genom att tvinga köparen att skriva kontrakt på att säljaren inte längre har några skyldigheter gentemot sin hustru. En lyckad hustruförsäljning i St Clements 1735 aviserades på gatorna av en utropare så att lokala handlare skulle uppmärksamma att den förre maken inte längre ansåg sig förpliktigad att gå i god för några skulder som hon kunde ådra sig. Samma budskap framfördes 1789 i en annons i tidningen Ipswich Journal: "ingen person eller personer ska betro henne med mitt namn ... för hon är ej längre rätteligen min". Parterna försökte ibland göra affärsuppgörelsen lagstadgad, vilket framgår av ett köpebrev för en hustru som bevaras på British Museum i London; i en framställan till en fredsdomare i Somerset 1758 av en hustru som 18 månader tidigare såldes av sin make för 6 pund 6 shilling "för att bekosta hans extravagans". Petitionen motsatte sig inte försäljningen utan snarare att maken efter tre månader återvände för att kräva mer pengar av sin hustru och hennes nya "make".I Sussex var värdshus och pubar vanliga platser för hustruförsäljning. Alkohol utgjorde ofta delbetalning. Till exempel sålde en man 1898 sin fru på The Shoulder of Mutton and Cucumber i Yapton för 7 shilling 6 pence (30 pund i dagens penningvärde) och en quart (1,1 liter) öl. I Brighton ett sekel senare inbringade en försäljning åtta krus öl och sju shilling (20 pund i dagens penningvärde). En man som 1790 i Ninfield bytte sin hustru mot en halv pint (ca 3 dl) gin på byns värdshus ändrade sig senare och köpte tillbaka henne.Hustruförsäljningar drog ibland stor publik. En försäljning i Hull 1806 sköts upp "på grund av folkmassan som samlats för en sådan ovanlig händelse", vilket tyder på att hustruförsäljningar var relativt sällsynta och därför populära tillställningar. Antalet försäljningar mellan 1780 och 1850 brukar uppskattas till runt 300. Jämfört med förekomster av förrymda makar, som under viktoriansk tid uppskattas till tiotusentals, var det en förhållandevis låg siffra.
Hustruförsäljning verkar ha varit utbrett runtom England men sällsynt i det angränsande Wales där bara ett fåtal fall har rapporterats, liksom i Skottland där endast ett fall har upptäckts. Det grevskap i England som har flest fall mellan 1760 och 1880 är Yorkshire med 44 försäljningar, avsevärt fler än de 19 som rapporterats i Middlesex och London under samma tidsperiod. Detta trots en fransk teckning av "Lord John Bull iförd stövlar och sporrar på marknaden Smithfield i London för att sälja sin fru, ropande "à quinze livres ma femme!" ('femton pund för min fru') medan den fina damen står tyglad i en fålla".I sin redogörelse Fruar till salu samlade skribenten Samuel Pyeatt Menefee 387 fall av hustruförsäljning där den sista inträffade i början på 1900-talet. Historikern E. P. Thompson ansåg att flera av dessa fall är "vaga och tvivelaktiga" samt att några hade räknats mer än en gång. Han höll ändå med om att cirka 300 fall var äkta och menade att dessa i kombination med hans egen forskning utgör omkring 400 dokumenterade fall.Menefee anförde att ritualen speglade en boskapsförsäljning, med snarans symboliska mening och fruar som ibland till och med värderades som boskap utifrån sin vikt. Thompson föreslog att även om snaran ansågs viktig för försäljningens "legitimitet", verkar Menefee ha missförstått affärernas sociala sammanhang. Marknadsplatser favoriserades inte för att boskap såldes där utan för att de var allmänna platser där mannen och hustruns separering kunde bevittnas. Försäljningar ägde också ofta rum på nöjesfält, utanför pubar eller vid sevärdheter och landmärken som obelisken i Preston (1817) eller gaspelaren i Bolton (1835) där folk förväntades samlas.Mycket få försäljningar av makar har rapporterats och i ett modernt perspektiv är försäljningen av fruar som lösöre förödmjukande, även när det betraktas som en skilsmässometod. Samtida beskrivningar betonar trots detta kvinnornas oberoende och vitalitet: "Kvinnorna beskrivs som "snygga", "fylliga", "bra utseende", "behaglig landsortsflicka" eller som "njuter av munterheten och den hjärtliga uppsluppenheten".Nybyggare i de amerikanska kolonierna under det sena 1600-talet och tidiga 1700-talet förde med sig engelska sedvänjor, inklusive bruket att sälja fruar och övertygelsen att det var ett legitimt sätt att avsluta ett äktenskap. I Hartford, Connecticut 1645 bötfälldes Bagget Egleson med 20 shillings för att ha "testementerat sin fru till en ung man". Tidningen Boston Evening Post beskrev i mars 1736 en dispyt två män emellan, ..."och en viss kvinna som båda gjorde gällande var hans fru, men det var faktiskt så att en av dem hade avyttrat sin rätt till henne åt den andra för femton shillings". Köparen hade tydligen vägrat att betala hela beloppet och försökt returnera "sin" fru. Han skänktes det återstående beloppet av två generösa åskådare och betalade maken omgående, "...som ärbart önskade kvinnan lycka till, och hans broder Sterling mycket fröjd med sitt fynd."
En viss fientlighet mot hustruförsäljning började märkas bland allmänheten mot slutet av 1700-talet. En försäljning i Dublin avbröts 1756 av en grupp kvinnor som "räddade" hustrun, varefter de gycklade maken i en skenrättegång och satte honom i stocken till tidigt på morgonen nästa dag. En hustruförsäljning omkring 1777 i Carmarthenshire frambringade "en stor tystnad" i folkhopen och "obehagskänslor hos de församlade". Redogörelser om hustruförsäljning steg från två per decennium på 1750-talet till en topp på 50 på 1820-30-talet. När antalet dokumenterade fall steg, tilltog också motståndet mot sedvänjan och den sociala eliten tyckte att det var deras plikt att avskaffa den, liksom flera andra folkliga vanor. Fler som deltog i hustruförsäljning straffades av periodiska kvartalsdomstolar och i högre domstolar bekräftade några tidiga fall att sedvänjan var olaglig. Tidningsartiklar var ofta fördömande. En beskrivning 1832 löd: "en starkt motbjudande och skamlig scen" Ändå dröjde det till 1840-talet innan antalet fall av hustruförsäljning började sjunka signifikant. Thompson fann 121 publicerade rapporter mellan 1800 och 1840, jämfört med 55 mellan 1840 och 1880.Den högste domaren i England och Wales William Murray, 1:e earl av Mansfield, ansåg att hustruförsäljning var stämpling till äktenskapsbrott. Inte många av de fall som tidningarna skrev om ledde till åtal men The Times berättade om ett sådant fall 1818 när en man åtalades för säljande av sin hustru på Leominsters marknad, för priset 2s. 6d. År 1825 anklagades en man med namnet Johnson för att ha "sjungit en sång på gatan som beskrev hans frus förtjänster i syfte att sälja henne till högstbjudande i Smithfield." Dylika sånger var inte unika; runt 1842 skrev John Ashton Försäljning av en hustru. Den polis som anhöll honom gjorde gällande att mannen hade samlat "en skara av alla sorts landstrykare som tycktes lyssna till hans lilla visa men som egentligen var där för ficktjuveri". Svaranden replikerade att han "inte hade den avlägsnaste avsikt att sälja sin fru som är en stackare som är hemma med sina hungriga barn medan han försöker få ihop till en bit bröd för dem med hela sina lungors kraft". För att tjäna pengar hade han även tryckta kopior av sången och en berättelse om en hustruförsäljning. Innan borgmästaren släppte honom fri, varnade han Johnson att bruket inte kunde tillåtas och inte får upprepas. En kvinna i Epping såldes 1833 för 2s. och 6d. samt 6d. som pålaga. När hon nyktrat till och stod framför fredsdomaren, hävdade hennes make att sockenstyrelsen påtvingade honom försäljningen och att han "inte sedan dess bott med henne och att hon öppet hade levt i hor med mannen Bradley som köpt henne". Han fängslades för att "ha övergivit sin hustru".
Hustruförsäljning omnämndes i den franska 1800-tals pjäsen Le Marché de Londres (Londons Marknad). I en kommentar till pjäsen och de samtida franska åsikterna om denna sedvänja klagade 1846 författaren Angus B. Reach: "De räknar upp en lång och fantasifull lista över våra brister. [...De] skulle lika villigt överge sin tro på Londons geografiska och fysiska existens som den häpnadsväckande nyheten att i England säljer männen sina hustrur på precis samma vis som de säljer sina hästar eller hundar". Fortfarande 20 år senare var dylika klagomål vanliga: I The Book of Days (1864) skrev författaren Robert Chambers om en hustruförsäljning 1832. Han påpekade att "de enstaka hustruförsäljningarna som vi själva inte mer än ler åt i förbiseende har gjort ett djupt intryck på våra kontinentala grannar [som] jämt och ständigt åberopar det som ett bevis på vår låga civilisation". En juridisk handbok från 1853 låter generade engelska domare avfärda hustruförsäljning som en myt: "Det är en vulgär oriktighet att en make kan bli av med sin fru genom att sälja henne på en öppen marknad med en snara runt halsen. En sådan handling skulle straffas hårt av lokala domare". I boken Burn's Justice of the Peace and Parish Officer (rättvisa för freds- och församlingsdomare) som först publicerades 1869 anges att "offentligt sälja eller köpa en hustru är klart ett åtalbart brott;... Och många åtal mot män för att sälja, och andra för att köpa, har på sista tiden avhandlats och frihetsberövande på sex månader ålagts".Överlåtelsehandlingar var en annan sorts hustruförsäljning. I början var det mycket mindre vanligt än försäljning på auktion, men bruket spreds åren efter 1850 då den allmänna opinionen vände sig mot försäljning av fruar på marknader. Frågan om den allmänna uppfattningen att hustruförsäljning var legitim nådde också regeringen. År 1881 ombads inrikesministern William Vernon Harcourt att kommentera ett fall i Sheffield där en man sålde sin fru för en kvartspint öl. Ministern svarade: "ingenstans i England finns något intryck av att hustruförsäljning är lagligt" och "inget sådant bruk som hustruförsäljning existerar". Men så sent som 1889 sålde en medlem i Frälsningsarmén sin fru för en shilling i Hucknall Torkard, Nottinghamshire. Därefter ledde han henne i snara till köparens hus. Det är det sista fallet där användningen av snara omnämns. Den senaste hustruförsäljningen rapporterades 1913 när en kvinna, som vittnade i Leeds polisdomstol i ett underhållsärende, hävdade att hennes man hade sålt henne för £1 (motsvarar cirka £70 idag). Köparen lär ha varit en arbetskamrat men hur försäljningen gick till är okänt.
Den här artikeln är helt eller delvis baserad på material från engelskspråkiga Wikipedia
Ashton, John (1899), Social England Under the Regency, London: Chatto and Windus, OCLC 4395094, http://www.archive.org/details/socialenglandund00ashtuoft 
Ashton, John (1888), Modern Street Ballads, London: London, Chatto & Windus, OCLC 463842992, http://www.archive.org/details/cu31924013290121 
Bryce, James (1901), Studies in History and Jurisprudence, Volume II, New York: Oxford University Press, American Branch, ISBN 978-0559454066, http://www.archive.org/details/studiesinhistory02bryc 
Burn, John (2009) [1869], Burn's Justice of the Peace and Parish Officer: (V. 5a, 1869), Cornell University Library, ISBN 978-1112036576 
Caine, Barbara; Slug, Glenda (2002), Gendering European History: 1780–1920, Continuum, ISBN 978-0826467751 
Chambers, Robert (1864), The book of days: A miscellany of popular antiquities, "1", London and Edinburgh: W. & R. Chambers 
Collins, Sophie (2007), A Sussex Miscellany, Alfriston: Snake River Press, ISBN 9781906022082 
Finlay, Henry Alan (2005), To have but not to hold (illustrated), Sydney, Australia: Federation Press, ISBN 1862875421, http://books.google.co.uk/books?id=C2p_Pe_IzycC 
Godbeer, Richard (2002), Sexual Revolution in Early America (Gender Relations in the American Experience), The Johns Hopkins University Press, ISBN 978-0801868009 
Griffiths, John (1995), ”Book Review: E. P. Thompson: Customs in Common”, Journal of Legal Pluralism 35, http://docs.google.com/viewer?a=v&q=cache:FcY3DF3UNJwJ:keur.eldoc.ub.rug.nl/FILES/wetenschappers/2/738/738.pdf+%22The+sale+of+wives%22+%2Bthompson&hl=en&gl=uk&pid=bl&srcid=ADGEESgUDMoExS04aQ26qlb7iyI7lykaslaj1raN-xVMEUEw7bYKCuEi5SNMf_0nN6CAJsrCAbGWhK1TtK2khdQkBioiBWG4_0Kj_fdoQqDZpXJgyNdcF3s4ouxtVMEp2YaEA4KyUmGr&sig=AHIEtbSNHgYQzY8ibf2puRjEG9gzQo5yPA, läst 15 December 2009 
Hill, Bridget (1994), Women, Work & Sexual Politics in Eighteenth-century England, Routledge, ISBN 1857282132, http://books.google.co.uk/books?id=BVnXFpniC6oC 
Mansell, Wade; Meteyard, Belinda (2004), A critical introduction to law (Third), Routledge Cavendish, ISBN 1859418929, http://books.google.co.uk/books?id=X9w264yF2SgC 
Reach, Angus B. (1846), Douglas William Jerrold, red., ”The England of the French Drama”, Douglas Jerrold's shilling magazine (The Punch Office) 4 
Stone, Lawrence (1990), Road to divorce: England 1530–1987 (illustrated, reprint), Oxford University Press, ISBN 0198226519, http://books.google.co.uk/books?id=a6w4W8BbuLIC 
Thompson, E. P. (1991), ”The Selling of Wives”, Customs in Common, Merlin Press, s. 404–466, ISBN 0-85036-411-6 
Woodbury, George (1951), The Great Days of Piracy, New York: W. W. Norton & Company
Hyenor (Hyaenidae) är en familj i ordningen rovdjur (Carnivora). Till det yttre liknar de hunddjuren, men tillhör underordningen kattliknande rovdjur (Feliformia). Familjen utgörs idag av fyra arter som förekommer i Afrika och Asien. Vad gäller socialt beteende och val av föda finns stora skillnader mellan arterna. Hyenor delas in i två underfamiljer, där den ena omfattar tre arter vilka jagar ryggradsdjur (fläckig hyena) eller är asätare (övriga arter), medan den andra underfamiljen utgörs av jordvargen som främst livnär sig av termiter. Familjen uppkom under miocen och under evolutionens gång har det funnits omkring 70 arter varav fyra finns kvar. Hyenornas närmsta släktingar är manguster och de andra rovdjuren inom familjen Madagaskarrovdjur (Eupleridae), som enbart förekommer på Madagaskar. Det största hotet mot hyenorna är människans jakt på arterna.
Hyenor kan nå en kroppslängd på 56 till 160 centimeter och därtill kommer en jämförelsevis kort svans på 20 till 40 centimeter. Mankhöjden ligger mellan 45 och 81 centimeter. Jordvargen är med en vikt på 8 till 14 kilogram betydligt mindre och lättare än övriga hyenor som når en vikt mellan 26 och 55 kg. Några individer av fläckig hyena har vägt upp till 86 kilo. Hos fläckig hyena är honorna ungefär 10 % större än hannarna. För de andra arterna finns ingen påfallande könsdimorfism vad gäller storleken. Frambenen är hos alla hyenor längre än bakbenen, vilket gör att ryggen sluttar bakåt. Fötterna har grova klor som inte kan dras in. Jordvargen har fem tår på frambenen och fyra tår på bakbenen. De tre andra arterna har fyra tår på både fram- och bakbenen.
Pälsens täckhår är grova. Med undantag för fläckig hyena har alla arter en längre man på ryggen som når från öronen till svansen. Manen kan resas vilket ger intrycket att djuret blir större. Pälsens färg är olika varianter av brun och grå. Den strimmiga hyenan och jordvargen har strimmor, fläckig hyena fläckar, medan den bruna hyenan är nästan enfärgad. Svansen är yvig.Båda könen har väl utvecklade analkörtlar som utsöndrar en vätska som används för att doftmarkera revirets gränser. Honor har ett eller två par spenar. Hyenornas könsorgan har en lite märklig anatomi. Honans klitoris är så stor att den kan tas för en penis, varför man rätt länge spekulerade i om de var enkönade. Blygdläpparna har ofta en form som kan förväxlas med ett scrotum.  Hannarna saknar i motsats till de flesta andra rovdjur ett penisben (baculum).
Hyenornas skalle skiljer sig från kraniet hos andra rovdjur främst genom en annorlunda konstruktion av kilbenet (Os sphenoidale) och en annorlunda uppbyggnad av området kring mellanörat. Dessutom skiljer sig skallens konstruktion mycket mellan jordvarg och övriga hyenor. Jordvargen har ett smalt huvud med spetsig nos medan övriga hyenor har en kraftig hals, avrundad skalle och bred nos.
Alla framtänder har en nästan likadan form men de yttre är större än de inre. Hörntänderna är förstorade, och jordvargen använder dem bara under strider mellan artfränder. Jordvargens kindtänder är rudimentära och deras antal varierar. Arter av underfamiljen Hyaeninae har en kraftigare tanduppsättning. Premolarerna är anpassade för att bryta sönder djurben, särskilt den tredje övre och den tredje nedre. Tandemaljen har en komplex struktur så att tänderna inte ska skadas. Den fjärde översta premolaren och den första nedersta molaren bildar den för rovdjur typiska saxen för att skära upp kött. Övriga molarer är förminskade eller saknas helt. Tandformeln för underfamiljen Hyaeninae är I 3/3 C 1/1 P 4/3 M 1/1, alltså 34 tänder. Jordvargens tandformel är I 3/3 C 1/1 P 3/1-2 M 1/1-2, alltså 28 till 32 tänder.Förutom de kraftiga tänderna har hyenor en väl utvecklad tuggmuskulatur. Musculus temporalis har en bred ansats vid skallen. Eftersom hyenorna har en böjd skalle kan musklerna användas mycket effektivt. Med sina utmärkta käkar kan hyenor åstadkomma en tuggkraft på 9000 newton. De har förmåga att bryta upp ben från giraffer, noshörningar och flodhästar med en diameter av upp till 7 centimeter. Jordvargen lever däremot av insekter och har därför en bred gom samt en tunga som liknar en spackelspade med flera kägelformiga papiller.
Som hos många ryggradsdjur har hyenorna ett reflekterande skikt (Tapetum lucidum) i ögat som förbättrar synförmågan under natten. Öronen är hos alla arter stora. Fläckig hyena har rundade öron medan övriga hyenor har spetsiga öron.
Hyenor förekommer i stora delar av Afrika samt i södra och västra Asien. I Afrika sträcker sig utbredningsområdet från Atlasbergen till Sydafrika. Hyenor saknas däremot i de delar av Sahara som är "äkta" öknar samt i Kongoflodens slättland. I Asien förekommer medlemmar av familjen från Turkiet och Arabiska halvön över Centralasien till Indien. Under istiden fanns familjen även i Europa. Med undantag för släktet Chasmaporthetes, som under pliocen levde i Nordamerika, förekom familjen under hela evolutionen endast i gamla världen. Hyenor har aldrig förekommit i Sydamerika eller Australien.
Den enda art som förekommer i Asien är den strimmiga hyenan, som även förekommer i norra Afrika, och är den art som har det nordligaste utbredningsområdet. Fläckig hyena finns i större delar av Afrika söder om Sahara. Jordvargen förekommer i två åtskilda områden i östra respektive södra Afrika. Brun hyena är endemisk i Afrikas södra regioner.Allmänt föredrar hyenor torra habitat som halvöknar, savanner, buskskogar och klippiga bergstrakter. Ibland vistas de vid våt- och myrmarker eller i öppna bergsskogar. På det etiopiska höglandet förekommer de upp till 4 100 meter över havet, vilket tyder på deras utmärkta anpassningsförmåga. Däremot undviker de rena sandöknar och regnskogar i låglandet. Ingen art är specialiserad för en särskild biotop. Hyenor är inte skygga för människor och vistas ibland nära samhällen.
Hyenor är tågångare och vistas uteslutande på marken. De saknar förmåga att klättra i träd men rör sig smidigt i klippiga regioner. Alla arter är uthålliga. Till exempel kan brun hyena vandra 50 kilometer per natt. Hyenorna är främst aktiva på natten och födosöker sällan vid skymning eller gryning. Dock kan fläckig hyena även vara dagaktiv vid molnigt väder. På dagen vilar de i jordhålor, gömda bland buskar eller på marken. Jordvargen sover ofta i gryt som byggs av springharar, eller andra djur, medan de andra hyenorna skapar sina egna gryt eller gömmer sig i bergssprickor eller grottor. Fläckig hyena skapar bara gryt för uppfödningen av ungarna.
Dessa däggdjur är mycket variabla i sitt sociala beteende. Hos jordvargar förekommer ofta monogama par som är tillsammans i flera år och som föder upp ungdjuren gemensamt, däremot behöver ungarnas far inte vara samma hanne som lever med honan. Det finns rapporter om jordvargshonor som föder upp sina ungar ensamma eller i mindre grupper. Utanför parningstiden uppvisar jordvargar inget tydligt socialt beteende. Hannar och honor har skilda gryt och de letar var för sig efter föda.
Hos brun hyena och fläckig hyena förekommer grupper som kallas klaner. Klanens kärna bildas av honor som är släkt med varandra, könsmogna hannar är introducerade och inte släkt med honorna. Hos brun hyena bildas en klan av 4 till 14 individer och beroende på utbredningsområde har de varierande levnadssätt. Bara i regioner där populationen är tät uppkommer en hierarki i gruppen. Hannar och honor har var sitt rangsystem men är jämställda mot varandra. Fläckig hyena har ett socialt beteende som är unikt hos rovdjuren och som närmast kan jämföras med vissa apors, som exempelvis babianernas. Den fläckiga hyenan lever i klaner av upp till 80 individer som tidvis delar upp sig i mindre grupper innan de återförenas igen. De lever i matriarkat och har en fast hierarki. Positionen i hierarkin kan ärvas och mödrar hjälper sina döttrar att nå samma plats i ordningen. Hannarnas position är beroende på hur länge de levt i gruppen men de är alltid underordnade honorna.
Hyenor är revirhävdande djur. Revirets storlek beror på art och på tillgång till föda. En jordvarg har ofta ett revir som är 1,5 till 4 km² stort och innefattar cirka 3000 termitbon. På afrikanska savanner, med många bytesdjur, är reviret för fläckig hyena ungefär 20 km² stort. I torra regioner av södra Afrika överstiger reviret för fläckig hyena och brun hyena ibland 1000 km². Revirets gränser markeras med vätska från analkörtlarna. Vätskan har en vit- till gulaktig färg och en besk lukt. Hyenan markerar genom att huka sig och placerar stjärten och lämnar vätskan på gräs eller andra objekt. Fläckig hyena markerar ofta bara revirets utkant men hos de andra arterna förekommer doftmärken även i territoriets inre. Dessutom har alla hyenor vid revirets gränser och längs vanliga vandringsleder särskilda platser där de lämnar sin avföring. Hittas en främmande individ i reviret försöker hyenan jaga bort inkräktaren. Med undantag för fläckig hyena reser de ragg och sprider svansens hår. Om inkräktaren inte ger sig, drivs den ut ur reviret. I sällsynta fall uppstår strider där individerna biter varandra.
Hyenor vandrar ofta ensamma i stora revir och därför spelar luktsinnet en viktig roll för kommunikationen. Utifrån doftmarkeringen som består av vätska skapad i analkörtlarna kan en individ kön- och klanbestämmas. Vätskan förmedlar även om individen är parningsberedd. Hos underfamiljen Hyaeninae förekommer en särskild hälsningsritual när medlemmar av samma klan träffar på varandra. De luktar på nosen eller vid analkörtlarna eller slickar med tungan över motpartens rygg. Hos fläckig hyena förekommer vid dessa tillfällen ofta erektioner av hannarnas och honornas könsorgan.Tre av de fyra arterna är jämförelsevis tysta. De morrar och gnäller lite grann men lätet hörs bara över korta avstånd. Fläckig hyena har däremot många olika läten. Oftast hörs ett högljudd vuup som används för att hålla kontakt med klanmedlemmar och som uppfattas över flera kilometer. Det finns även grymtande och gråtande läten samt läten som påminner om nötkreaturens moo. Det mest välkända är annars det lätet som påminner om människans skrattande eller fnissande, som betyder att en individ godkänner sin lägre ställning i hierarkin.
Hos hyenorna skiljer sig föda åt beroende på art, och därmed upptar de olika ekologiska nischer. Jordvargen äter nästan uteslutande termiter och föredrar där släktet Trinervitermes. Termiter av detta släkte bildar ofta stora grupper som nattetid genomför vandringar ovan jord. Jordvargen förtär termiterna genom att slicka upp dem med sin klibbiga tunga. Vissa termiter avsöndrar ett gift som skadar andra insektsätande däggdjur. Jordvargen är däremot okänslig för giftet och undviker så konkurrenter om födan. Den kan äta 200 000 termiter under en natt.Strimmig hyena och brun hyena är främst asätare men de kan även jaga byten. Utöver as äter de till exempel mindre däggdjur, fåglar och deras ägg samt insekter. Ibland äter de även växtdelar. Med sin kraftiga tänder kan de inte bara bryta sönder större benbitar utan även skal av sköldpaddor. Med sitt effektiva mag- och tarmsystem bryter de ned nästan alla delar av födan förutom hår, hovar och horn som stöts upp som spybollar. När det kommer till jakt, är det inte helt utrett hur stort bytet kan vara, och jakt på större hovdjur misslyckas ofta. Däremot är bruna hyenor vid Namibias kustlinje framgångsrika när de jagar efter ungdjur av sydafrikansk pälssäl.
Fläckig hyena är istället en aktiv jägare som dödar 60 till 95 % av sina byten själv. Bytesdjuren är mycket omväxlande och variationen sträcker sig mellan insekter och unga flodhästar. Arten föredrar däremot större hovdjur som gnuer, zebror, gaseller och antiloper. Beroende på bytet jagar hyenan ensam eller i grupp. Fläckig hyena smyger inte fram till bytet utan utmattar offret genom långvariga jakter. Den föda som hyenan inte jagar själv kan vara as eller byten som den tar från andra köttätare. Föda stjäls bland annat från schakaler, geparder, leoparder, afrikanska vildhundar, lejon och från de två andra arterna i underfamiljen Hyaeninae.Med undantag för fläckig hyena, där individerna ofta jagar i grupp, födosöker hyenor till största delen ensamma, främst då deras byten är för små för att dela med andra individer. Under födosök är det bara vid större kadaver som flera hyenor ansamlas.Hyenor behöver inte dricka då vätskebehovet täcks av födan. Trots detta dricker de varje dag om det finns färskvatten i närheten. Strimmig hyena och brun hyena får dessutom vätska av gurkväxter och andra växter.
Parningsbeteendet varierar mellan arterna. Ofta förekommer promiskuitet, alltså att olika hannar och honor parar sig med flera individer. Hos strimmig hyena förekommer ibland polyandri, där en hona har flera hanar. Detta beteende är ganska sällsynt hos däggdjur. Även urvalskriterierna varierar. Hos brun hyena väljer honan ibland nomadiska hannar som vistas nära klanens revir. Honor av jordvarg väljer till 40 % aggressivare och kraftigare hannar från ett annat revir istället för den hanne som lever i samma revir.Parningen är vanligen inte begränsad till en viss årstid utan sker hela året om. Dräktigheten varar i 60 till 110 dagar och honan föder två till fyra ungar, i fångenskap ibland fem ungdjur. Ungarnas utveckling vid födelsen är beroende på art. Hos fläckig hyena har ungarna redan fram- och hörntänder av den första tanduppsättningen (mjölktänder) och de kan öppna ögonen på en gång. Strimmiga hyenor och bruna hyenor är däremot mindre utvecklade och föds blinda. Nyfödda fläckiga hyenor har en svart pälsfärg, hos de andra äkta hyenorna motsvarar pälsfärgen de vuxna djuren, bara manen ersättas av en mörk strimma på ryggen.Nyfödda hyenor stannar sina första levnadsveckor i grytet. Hos fläckig och brun hyena finns vanligen större gryt för alla ungar av samma klan. Hos jordvargen bevakar flockens hanne ungdjuren. Det sker även för kullar som delvis eller helt är från andra hannar. Inget annat vilt däggdjur är känt som uppvisar samma beteende.Efter några veckor utforskar ungarna grytets direkta omgivning. Några månader efter födelsen följer de en vuxen individ vid jakten och något senare jagar de självständigt. Unga hyenor dias påfallande länge. Hos äkta hyenor slutar honan först efter 12 till 16 månader av digivning. Under andra eller tredje levnadsåret blir ungarna könsmogna.Livslängden i naturen ligger mellan 10 och 20 år, vissa individer i fångenskap har uppnått 41 år.
Hyenor placeras trots sitt hundliknande utseende till underordningen kattliknande rovdjur (Feloidea). Morfologiska kännetecken som stödjer denna indelning är bland annat konstruktionen av trumhålan (Cavum tympani). Släktskapet med andra familjer i överfamiljen var länge omstritt. Hyenor sågs länge som nära släktingar till kattdjuren eller mangusterna eller som en självständig utvecklingslinje. Med hjälp av molekylärgenetiska undersökningar fastställdes att hyenor är systergruppen till en gemensam klad av mangustrar och familjen Eupleridae som omfattar alla rovdjur på Madagaskar. Hyenornas position i underordningen kattliknande rovdjur visas i följande kladogram:
Utvecklingslinjerna av hyenor på ena sidan samt manguster och Eupleridae på andra sidan skilde sig för ungefär 29,2 miljoner år.
Jordvarg (Proteles cristatus)Ibland betraktas skillnaden i kroppsbyggnaden och levnadssättet mellan jordvargen och övriga hyenor som anledning till att placera jordvargen i en egen familj, Protelidae, men en sådan uppdelning anses föråldrad i nyare taxonomiska avhandlingar. Molekylärbiologiska undersökningar bekräftar att familjen hyenor och även underfamiljen Hyaeninae utgör monofyletiska grupper. Dessa studier visar att jordvargen utgör systergrupp till övriga hyenor, och fläckig hyena utgör systergrupp till en klad bestående av strimmig hyena och brun hyena. Situationen förtydligas i följande kladogram:
Utvecklingslinjerna av jordvargen och underfamiljen Hyaeninae skilde sig åt för cirka 10,6 miljoner år, fläckig hyena och de två resterande arterna bildade för cirka 8,6 miljoner år självständiga linjer. Strimmig hyena och brun hyena skilde sig åt för ungefär 4,2 miljoner år.Nyare taxonomiska avhandlingar sammanfattar den strimmiga och den bruna hyenan i samma släkte, Hyaena. Den bruna hyenan får då det vetenskapliga namnet Hyaena brunnea.
Hyenor uppkom i Europa för ungefär 17 miljoner år under miocen. Under evolutionens lopp bildades cirka 70 olika arter varav 4 finns kvar. De äldsta kända släktena var Protictitherium, Tungurictis och Plioviverrops som levde under tidig och mellersta miocen. Dessa tidiga hyenor var betydligt mindre än dagens arter och blev ungefär lika stora som rödräv. Protictitherium påminde mer om sibetkatterna och levde troligen delvis i träd och var insekts- eller allätare. Plioviverrops vistades däremot mer på marken och liknade mangustern. För bägge släktena antas att de uppkom i västra Europa och att de vandrade till östra Europa och västra Asien. Under mellersta miocen uppkom släktet Thalassictis som var något större. Thalassictis vägde mellan 20 och 30 kilogram och hade en tanduppsättning som liknade hundens.De första hyenorna var inte specialiserade på kött och deras tänder var inte kapabla att bryta tjockare ben. Under mellersta miocen fanns andra rovdjur som liknade dagens hyenor och som fyllde samma ekologiska nisch. Släkten som räknas till denna djurgrupp är Percrocuta, Dinocrocuta och Allohyaena. Tidigare antogs det att dessa släkten var hyenor men idag placeras de i den egna familjen Percrocutidae. Det var särskilt deras skallkonstruktion som liknade dagens hyenor. Släktet Dinocrocuta, som levde under senare miocen, var stort och hade även kraftiga tandsaxar som kännetecknar dagens stora hyenor.Under senare miocen invandrade ytterligare två stora släkten till Europa, Ictitherium och Hyaenotherium. De uppkom troligen i västra Asien. Ictitherium var anpassade till olika födoämnen och hade jämförelsevis stora kindtänder. Hyaenotherium liknade starkt Thalassictis men var ännu större. Vid samma tid utökade Protictitherium sitt utbredningsområde och nådde norra Afrika.Kort efteråt uppkom med Adcrocuta en rätt stor hyena som hade den typiska tandsaxen. Släktet vägde cirka 70 kilogram. Uppkomsten av dessa stora hyenor anses ha orsakat familjen Percrucotidaes undergång vid slutet av miocen. Samtidig bildades större hundliknande hyenor hos en annan utvecklingslinje vilka var uthärdiga långdistanslöpare. Till linjen räknas bland annat Hyaenictis och Lycyaena.Hyaenictis överlevde i Afrika fram till tidig pliocen. Liksom flera andra hundliknande hyenor ersattes de vid övergången från miocen till pliocen av medlemmar från familjen hunddjur (Canidae) som vid denna tid vandrade från Amerika till Gamla världen. Utvecklingen av hyenorna i Eurasien och Afrika, och hunddjuren i Amerikas, kan ses som ett exempel på konvergent evolution. Ett tidigt hundsläkte som levde av as och som liknade hyenor var till exempel Osteoborus.I motsats till de snabbspringande hyenorna som konkurrerades ut av hundarna, överlevde i Gamla världen dessa hyenor som var specialiserade på as. De blev nu allt större. Ett undantag var släktet Chasmaporthetes som fanns kvar under pliocen och som till och med vandrade över en landbro mellan Asien och Nordamerika. Detta släkte var det enda hyenorna som förekommit i Nya världen. Förfäderna till dagens släkten, som till exempel Pachycrocuta bildades under pliocen. Pachycrocuta var den största hyenan, över huvud taget, med en vikt som motsvarar 150 % av vikten för den fläckiga hyenan. Släktet klarade sig i Eurasien och Afrika fram till pleistocen. Ikelohyaena abronia antas vara en direkt anfader till strimmig hyena och brun hyena.
Ordet hyena kommer från latinets hyaena som i sin tur kommer från klassisk grekiska ὕαινα (hýaina). Den grekiska beteckningen är en omvandling av ordet ὕς (hýs, svin). Troligen jämfördes hyenor i början med vildsvin på grund av sina borstliknande hår på ryggen.
I Afrika och Asien finns ett flertal myter om hyenor. I dessa skiljs sällan mellan de olika arterna. De afrikanska berättelserna är ambivalenta. Hyenor beskrivs å ena sidan som fruktansvärda och farliga, å andra sidan som kraftiga och härdiga, och i vissa fall betraktas de som heliga. I mytologin hos folkgruppen Tabwa (eller Rungu), som lever i Tanzania och Zambia, var det en fläckig hyena som flyttade solen närmare jorden för att värma den. I västafrikanska sagor har dessa djur oftast negativa egenskaper. Här påstås att häxor rider på hyenor och hos olika grupper (till exempel i Mali) förekommer ritual där en person får en mask som liknar hyenans ansikte. Dessa personer betraktas under ceremonin som äkta hyenor. Hos Yorubafolket är hyenor en symbol för slutet av allting på grund av att de tillintetgör kadaver som lämnas av andra köttätare.I västra och centrala Asien betraktas hyenor som en manifestation av Djinn vilket är en sorts ökenandar inom muslimsk tradition. Hos beduiner förekommer flera sagor om mystiska hyenor eller blandade varelser av hyena och människa som kallas för kaftar. Hyenornas yttre könsdelar ansågs som afrodisiaka, tungan som ett botemedel mot tumörer och andra kroppsdelar tillskrevs helande krafter. Dessa djur var redan kända i antika Grekland och Romerska riket. I Afghanistan arrangeras strider mellan hyenor och hundar, och efteråt används deras kroppsdelar för magiska ritualer.Aristoteles skrev i sitt kända verk Historia animalium (Djurens historia) att hyenor älskar ruttnat kött och att de gräver på kyrkogårdar för att komma åt liken. Däremot avvisar han påståendet att hyenor är hermafrodit, men denna myt höll ändå i sig fram till 1900-talet. Även Plinius den äldre har ett avsnitt om hyenor i sitt verk Naturalis Historia. Han återger främst Aristoteles uppgifter och tillägger en del påstådda läkande egenskaper för olika kroppsdelar. I Physiologus som var en tidig kristen bok om djursymbolik berättas att hyenor kan byta kön och jämföras med människor som använder sig av bedrägeri. I samma andetag nämns i antisemitiskt syfte judar som först dyrkade den "rätta" guden och som sedan övergick till det som verkets författare betraktar som avgudar. I flera medeltida bestiarier upprepas dessa åsikter. Även i flera jämförelsevis nya verk (fram till slutet av 1800-talet) beskrivs hyenor negativ och felaktiga uppgifter om individer som byter kön eller som är tvåkönade repeteras. Till exempel beskrivs den fläckiga hyenan i den första tyska utgåvan av Alfred Brehms kända verk Djurens liv så här: Under samtliga rovdjuren är hon otvivelaktig den mest missbildade och mest otäckta varelsen; och sedan har henne en del själsegenskaper som gör djuret förhatad. I den andra utgåvan, som översattes till svenska, beskrivs hyenor något mer positivt, men flera skrönor som var vanlig i hyenornas utbredningsområde återges.
Ibland händer det att hyenor uppsöker betesmarker för att fälla ett eller några boskapsdjur. Fläckig hyena dödar dessutom i sällsynta fall människor, till exempel när de sover oskyddade utanför hus. Det berättas även om strimmiga hyenor som gräver ut liken från kyrkogårdar för att äta dem. Därför jagas hyenor på flera ställen med skjutvapen eller dödas med hjälp av fällor och gift. En annan anledning till jakten är de läkande egenskaper som tillskrivs hyenornas olika kroppsdelar. Tuaregerna födde, i alla fall fram till 1940-talet, upp strimmig hyena som köttboskap och samma praxis är känd från forntida Egypten. Hyenorna hotas dessutom av habitatförstörelse och av bytesdjurens minskning på grund av människans inverkan. Ytterligare ett hot är biltrafiken. Hyenor äter ofta kadaver av djur som blivit påkörda och de vistas därför direkt på vägen och blir då själva påkörda.
Med undantag för jordvargen minskar beståndet för alla hyenor. För jordvargar gynnar det storskaliga jordbruket vanligen termiternas utveckling och på så sätt främjas även populationen av jordvarg. Uppskattningar av populationsstorleken ligger vid 27 000 till 47 000 individer för fläckig hyena, mellan 5 000 och 8 000 individer för brun hyena, mellan 5 000 och 14 000 för strimmig hyena och åtminstone några tusen individer för jordvargen. IUCN listar strimmig hyena och brun hyena som nära hotade (NT) samt fläckig hyena och jordvargen som livskraftiga (LC).
Den här artikeln är helt eller delvis baserad på material från tyskspråkiga Wikipedia, 7 augusti 2010.
Walker, Ernest P.; Nowak, Ronald M. (1999) (på engelska). Walker's mammals of the world. (6. ed. /Ronald M. Nowak). Baltimore: Johns Hopkins University Press. Libris 5677490. ISBN 0-8018-5789-9  (begränsad sidvisning på Google Books)
Richardson, Philip; Bearder, S. & McDonald, David W. (red.) (1996) (på svenska utgåva). Bonniers stora verk om jordens djur. 1 Rovdjuren. Bonnier. sid. 146-151. ISBN 91-632-0075-9 
McDonald, David W. (red.) (2009) (på engelska). The Encyclopedia of Mammals. Oxford University Press. ISBN 978-0-19-956799-7 
Kay E. Holekamp, Joseph M. Kolowski: Family Hyaenidae (Hyenas). In: Don E. Wilson, Russell A. Mittermeier (red.): Carnivores. Lynx Edicions, Barcelona 2009, ISBN 978-84-96553-49-1, (Handbook of the Mammals of the World. band 1), sid. 234–261.
Jordi Agustí, Mauricio Antón: Mammoths, Sabertooths and Hominids. 65 Million Years of Mammalian Evolution in Europe. Columbia University Press, New York 2002, ISBN 0-231-11640-3.

ICO (イコ, Iko?) är ett pussel-plattformsspel och actionäventyrsspel utvecklat av Team Ico och utgivet av Sony Computer Entertainment till Playstation 2 under 2001 och 2002 i olika regioner. Det designades och regisserades av Fumito Ueda, som ville skapa ett minimalistiskt spel om en "pojke som möter en flicka". Ico planerades först att vara ett Playstation-spel och tog cirka fyra år att utveckla. Arbetslaget använde en "subtraktionsdesign"-strategi för att minska de delar av spelupplägget som störde spelets miljö och berättelse i syfte att skapa en känsla av fördjupning.
Huvudpersonen är en ung pojke vid namn Ico som föddes med två horn, vilket i hans hembygd tros vara en förbannelse som man endast undflyr genom att låsa in barnen med horn i ett övergivet slott. När Ico utforskar slottet möter han Yorda, som är dotter till slottets drottning. Drottningen planerar att använda Yordas kropp till att förlänga sin egen livslängd. När Ico får reda på detta försöker han fly från slottet med Yorda och hålla henne säker från skuggliknande varelser som försöker dra henne tillbaka. Spelaren styr Ico under hela spelet medan denne utforskar slottet, löser pussel och hjälper Yorda att ta sig över hinder.
Ico introducerade flera design- och tekniska aspekter, inklusive en berättelse med minimal dialog, en ny ljuseffekt och nyckelbildanimation, som har påverkat efterföljande spel. Spelet blev inte en kommersiell framgång, men det var kritikerrosat för dess design och berättelse. Det fick flera utmärkelser, bland annat årets spel-nomineringar och tre Game Developers Choice Awards. Ico listas på flera ledande spellistor, och betraktas ofta som ett konstverk. Spelet återutgavs i Europa 2006 i samband med lanseringen av Shadow of the Colossus, den andliga uppföljaren till Ico. Tillsammans med Shadow of the Colossus släpptes Ico till Playstation 3 som en del av Ico & Shadow of the Colossus Collection med HD-grafik och 3D-stöd. I Japan släpptes denna HD-version separat i butik.
Ico är i första hand ett tredimensionellt plattformsspel. Spelaren styr Ico från ett tredjepersonsperspektiv när han utforskar slottet och försöker fly därifrån med Yorda. Kameran låser sig i varje rum eller område men snurrar runt för att följa Ico eller Yorda när de rör på sig; spelaren kan dessutom panorera vyn lite i andra riktningar för att observera mer av omgivningen. Spelet innehåller många plattformselement. Till exempel måste spelaren få Ico att hoppa, klättra, knuffa och dra objekt samt utföra andra uppgifter såsom pussellösningar för att ta sig vidare i slottet. Dessa handlingar försvåras av det faktum att endast Ico kan utföra dem; Yorda kan bara hoppa korta sträckor och kan inte klättra uppför höga hinder. Spelaren måste använda Ico så att han kan hjälpa Yorda korsa hinder såsom att lyfta upp henne till en högre avsats eller att ändra på miljön för att tillåta Yorda att själv kunna korsa ett hinder. Spelaren kan berätta för Yorda att följa efter Ico eller att vänta vid en plats. Spelaren kan också få Ico att hålla Yordas hand och få henne att röra sig i en snabbare takt tvärs över miljön. Spelaren kan inte gå vidare i spelet förrän denne för Yorda till vissa dörrar som bara hon kan öppna.Flykten från slottet försvåras av skuggvarelser som skickas ut av drottningen. Dessa varelser försöker kidnappa Yorda och kasta ner henne i svarta virvelströmmar om Ico lämnar henne under en längre tid, eller om hon befinner sig i vissa områden i slottet. Ico kan skingra dessa skuggor med hjälp av en käpp eller svärd, och kan dra upp Yorda om hon dras ner i en virvel. Skuggvarelserna kan inte skada Ico men spelet slutar om Yorda blir helt uppslukad i en virvel; spelaren omstartar då från en sparpunkt. Spelaren kommer också att starta från en sparpunkt om Ico faller ner från en hög höjd. Sparpunkter i spelet representeras av stenbänkar som Ico och Yorda kan vila på när spelaren sparar spelet. I de europeiska och japanska versionerna av Ico, efter att spelaren klarat spelet, kan man starta om spelet i ett lokalt kooperativt två-spelarläge där den andra spelaren kontrollerar Yorda, som fortfarande har samma begränsningar som den datorstyrda versionen av spelfiguren.
En pojke med två horn vid namn Ico (イコ, Iko?) förs av en grupp krigare till ett övergivet slott som står på några klippor utanför fastlandet. Han blir inlåst i en stenkista för att bli offrad. Ett jordskalv får hans kista att ramla omkull och Ico flyr. När han utforskar slottet stöter han på Yorda (ヨルダ, Yoruda?), en fångad flicka som talar ett annat språk. Ico hjälper Yorda att fly från slottets fängelse och försvarar henne från skuggliknande varelser. De tar sig igenom slottet och anländer till bron som leder till fastlandet. När de försöker passera bron blir de stoppade av slottets härskare, en drottning, som berättar för Yorda att hon inte får lämna slottet eftersom hon är hennes dotter. Drottningen förstör en del av bron och Ico faller från den, trots Yordas försök att rädda honom.
Ico förlorar medvetandet från fallet och vaknar upp nedanför slottet. Han tar sig tillbaka till de övre nivåerna och hittar ett magiskt svärd som kan skingra skuggvarelser. Ico upptäcker att drottningen har förvandlat Yorda till en stenstaty och konfronterar drottningen i hennes tronrum; hon avslöjar att hon planerar att starta om sitt liv på nytt genom att besitta Yordas kropp. Ico dräper drottningen med det magiska svärdet, men med hennes död knuffas han mot en stenvägg, som bryter av hans horn och gör honom medvetslös. Drottningens trollformel på Yorda blir bruten och slottet börjar kollapsa. En skuggform av Yorda bär ut Ico från slottet till en båt och skickar ut honom till havet. Ico vaknar senare upp på en strand och återförenas med Yorda i hennes mänskliga form.
Spelutvecklaren Fumito Ueda kom på idén till Ico under 1997, med att skapa en berättelse om en "pojke som möter en flicka" där de två huvudpersonerna skulle hålla varandras händer under deras äventyr och bilda en relation mellan dem utan kommunikation. Uedas främsta inspiration till Ico var Éric Chahis spel Another World (i Japan känt som Outer World), som använde filmiska mellansekvenser och saknade head-up display för att inge känslan av en filmisk upplevelse. Det presenterade också en känslomässig relation mellan två spelfigurer, trots dess användning av minimal dialog. Ueda citerade också Lemmings, Flashback och det första Prince of Persia-spelet som inspirationskällor, särskilt när det kom till animation- och spelstil. Med hjälp av en assistent skapade Ueda en animerad film i Lightwave för att få en känsla för det slutgiltiga spelet och för att bättre kunna förmedla sin vision. I den tre minuter långa demonstrationsfilmen hade Yorda horn i stället för Ico och flygande robotvarelser sågs skjuta vapen för att förstöra slottet. Ueda konstaterade att han använde den här filmen som representerade hans vision för att hålla arbetslaget på rätt spår för den långa utvecklingsprocessen, och han använde även denna teknik för utvecklingen av arbetslagets nästa projekt, Shadow of the Colossus.Ueda började arbeta med producenten Kenji Kaido under 1998 för att utveckla idén och föra spelet till Playstation. Icos designestetik vägleddes av tre viktiga begrepp: att göra ett spel som skulle skilja sig från andra i genren, att det har en estetisk stil som skulle vara konsekvent artistiskt, och spela det i en påhittad men ändå realistisk miljö. Detta åstadkoms med hjälp av "subtraktionsdesign"; de tog bort element från spelet som störde spelets verklighet. Detta innebar att ta bort någon form av head-up display och få spelet att enbart fokusera på flykten från slottet samt att minska antalet typer av fiender i spelet till en enda fiende. En provisorisk design av spelet visar Ico och Yorda som står inför behornade krigare som liknar dem som tar Ico till slottet. Spelet fokuserade ursprungligen på Icos försök att föra tillbaka Yorda till hennes rum i slottet efter att hon blev kidnappad av dessa krigare. Ueda tyckte att denna version hade för mycket detaljer för grafikmotorn de hade utvecklat, och som en del av "subtraktionsdesignen" ersatte de krigarna med skuggvarelser. Ueda vände sig också till ett antal personer utanför spelindustrin för att hjälpa till med utvecklingen. Dessa bestod av två programmerare, fyra grafiker och en designer, och tillsammans med Ueda och Kaido bildade man huvudgruppen av det som nu kallas för Team Ico. Vid närmare eftertanke påpekade Ueda att subtraktionsdesignen kan ha tagit för mycket av spelet och att det inte gick i lika stor utsträckning som med Shadow of the Colossus.
Efter två år av utveckling stötte arbetslaget på begränsningar i Playstations hårdvara och stod inför ett kritiskt val: antingen avsluta projektet helt och hållet, ändra sin vision för att passa hårdvarans begränsningar eller fortsätta med att undersöka fler alternativ. Arbetslaget bestämde sig för att hålla fast vid Uedas vision, och började använda Emotion Engine från Playstation 2 för att dra nytta av plattformens förbättrade egenskaper. Karaktärsanimation åstadkoms genom nyckelbild-animering i stället för den vanligare motion capture-tekniken. Ico är erkänt som ett av de första spelen som integrerat bloom-ljusseffekt i datorspel, en teknik som inspirerat grafikstilen på spel från den sjunde konsolgenerationen. Spelet tog ungefär fyra år att skapa. Ueda lämnade avsiktligt slutet i spelet vagt, då han inte angav om Yorda levde, om hon skulle resa med Ico eller om det helt enkelt var huvudpersonens dröm.Omslaget som användes för utgåvorna i Japan och PAL-regionen ritades av Ueda själv och inspirerades av den metafysiska konstnären Giorgio de Chirico och hans verk La nostalgia dell'infinito. Ueda ansåg att "de Chiricos surrealistiska [sic] värld matchade den allegoriska världen i Ico". Den nordamerikanska versionen saknar detta omslag samt ytterligare funktioner som blir tillgängliga efter att spelaren avklarat spelet en gång. Arbetslaget kunde inte ge Uedas omslag eller fler funktioner så som tvåspelarläget i tid för Sonys planerade nordamerikanska utgivningsdatum, men tog med dem för senare utgåvor i Japan och PAL-regioner. Vid närmare eftertanke tyckte Yasuhide Kobayashi, vice ordförande för Sonys Japan Studio, att det nordamerikanska omslaget och avsaknaden av en identifierbar engelsk titel ledde till spelets svaga försäljning i USA, och planerade att korrigera det inför utgivningen av The Last Guardian.Ico använder minimal dialog i ett påhittat språk för att skildra berättelsen i hela spelet. Röstskådespelarna för spelet bestod av Kazuhiro Shindo som Ico, Rieko Takahashi som Yorda och Misa Watanabe som drottningen. Ico och drottningens dialoger visas i antingen engelska eller japanska undertexter beroende på region, medan Yordas tal visas i ett symboliskt språk. Ueda valde att inte ge översättningen av Yordas dialoger då det skulle ha utjämnat språkhindret mellan Ico och Yorda, och därmed urholkat spelets koncept om att "hålla varandras händer". Om spelaren skulle klara spelet en andra gång efter den första, i de icke-nordamerikanska utgåvorna av spelet, ersätts den symboliska texten med lämpliga språkundertexter.
Spelet släpptes den 24 september 2001 i Nordamerika, den 16 december 2001 i Japan och i mars 2002 i ett visst antal PAL-regioner. I PAL-regionerna släpptes även en begränsad utgåva av spelet innehållandes ett kartongomslag som visar konstverk från spelet och fyra konstkort. Spelet släpptes på nytt som en standardutgåva i februari 2006 inom hela PAL-regionen förutom Frankrike efter lanseringen av Shadow of the Colossus, Icos andliga uppföljare, i 2005 för att tillåta spelare att "fylla luckan i deras samling".Recensionerna för Ico var främst starkt positiva och spelet har fått kultstatus bland spelare. Recensionssammanställningssidorna Gamerankings och Metacritic gav betygen 90.29% respektive 90/100, baserat på 66 respektive 59 recensioner. I Japan gav Famitsu betyget 30 av 40 till spelet. Spelet anses av vissa vara ett av de bästa spelen som någonsin skapats; 2007 rankade Edge Ico på 13:e plats i deras lista på bästa spel, medan IGN rankade spelet på 18:e plats 2005, och på 57:e plats 2007. Ico har använts som ett exempel på ett spel som ett konstverk. Ueda kommenterade att han medvetet försökte att distansera Ico från konventionella datorspel på grund av den negativa bild som datorspel tog emot vid den tiden, i avsikt att få fler människor att spela spelet.Vissa recensenter har jämfört Ico med äldre, enklare äventyrsspel som Prince of Persia eller Tomb Raider, som syftar till att framkalla en känslomässig erfarenhet från spelare. David Smith från IGN kommenterade att medan spelet var enkelt var det som en upplevelse "nästan obeskrivlig." Spelets grafik och ljud bidrog starkt till de positiva reaktionerna från spelrecensenter; Smith skrev att "Grafiken, ljudet och den originella pusseldesignen går samman för att skapa något som är nästan, om inte helt, fullständigt olikt allt annat på marknaden och känns underbart på grund av det." Många recensenter var imponerade av spelets detaljrika miljöer och dess omfattning, huvudpersonernas animationer trots deras låga polygonantal, samt dess användning av ljuseffekter. Ico:s atmosfär, skapad av den enkla musiken och den mindre detaljnoggrannheten med röstskådespelet till huvudpersonerna, togs också upp som en av spelets starka sidor. Charles Herold från The New York Times sammanfattade sin recension med att "Ico är inte ett perfekt spel, men det är ett spel med perfekta ögonblick." Herold kommenterade senare att Ico bryter normen av spel som oftast inblandar följeslagare. I de flesta spel är dessa följeslagare osårbara och spelare kommer oftast inte bekymra sig för de icke-spelbara spelfigurernas öde, men Ico skapar känslan av "tillit och barnslig bräcklighet" kring Yorda, och att dessa leder till att spelfiguren är "spelets hela fokus".Spelet är känt för dess enkla stridssystem som skulle "svika de som begär mekaniskt djup", konstaterat av Miguel Lopez från Gamespot. Spelets pusseldesign har berömts för att skapa en givande upplevelse för spelare som tar sig genom utmaningar på egen hand. Som ett exempel skrev Kristen Reed från Eurogamer att "du fortskrider lugnt, logiskt och frivilligt, och illusionen är perfekt: spelet talar aldrig om för dig vad du ska göra, trots att spelet alltid talar om för dig vad du ska göra". Ico betraktas också vara ett kort spel, som tar mellan sju och tio timmar att spela igenom, vilket Game Revolution kallar "smärtsamt kort" med "inget återspelningsvärde bortsett från de självpåtagna utmaningarna". Matthew Keil från G4TV ansåg dock att "spelet är så starkt att många kommer att klara Ico i en eller två sittningar". Bristen på funktioner i den nordamerikanska versionen, som skulle bli upplåsta i efterföljande spelningar efter att man klarat spelet, sägs ha minskat spelets återspelningsvärde. Electronic Gaming Monthly konstaterar att "Yorda skulle förmodligen vara den värsta följeslagaren–hon är vimsig och hjälplös; om inte för det faktum att spelaren utvecklar en relation med henne, vilket gör spelets slut desto mer hjärtskärande."Ico är konstaterat av Chris Kohler från Wired att ha påverkat flera andra datorspel, där man lånat spelets enkla och visuella ideal. Flera speldesignare, såsom Eiji Aonuma, Hideo Kojima och Jordan Mechner, har citerat Ico för att ha påverkat deras spels visuella utseende, bland annat för The Legend of Zelda: Twilight Princess, Metal Gear Solid 3: Snake Eater respektive Prince of Persia: The Sands of Time. Marc Laidlaw, manusförfattare för Half-Life-serien, kommenterade att, bland flera andra mer minnesvärda ögonblick i spelet, var delen där Yorda försöker rädda Ico från att falla från den skadade bron "en viktig händelse, inte bara för det spelet, utan också för speldesign som en konstform". Naughty Dog använde Ico som inspirationskälla till utvecklingen av Uncharted 3: Drake's Deception. Vander Caballero, utvecklaren av Papo & Yo, krediterade Ico för att ha inspirerat spelupplägget i Papo & Yo. Phil Fish använde subtraktionsdesign-strategin för att utveckla spelet Fez. Utvecklarna för både Brothers: A Tale of Two Sons och Rime har använt Ico som en stor inspirationskälla i deras design. Hidetaka Miyazaki, skaparen som ansvarar för utvecklingen av spelserien Dark Souls och Bloodborne, har citerat Ico för att ha varit en viktig inspiration för honom till att engagera sig i datorspelsutveckling, och konstaterade att "Det spelet slog upp mina ögon till mediets möjligheter". Filmregissören Guillermo del Toro har citerat både Ico och Shadow of the Colossus som "mästerverk" och som en del av hans regissörsinspiration. Jonny Greenwood från Radiohead anser att av hans tio bästa datorspel "kan Ico vara det bästa".Trots dess positiva omdömen har försäljningen av spelet gått dåligt. År 2009 såldes endast 700 000 exemplar av spelet världen över, varav 270 000 exemplar i USA och merparten i PAL-regionen. Ueda ansåg att hans subtraktionsdesign-strategi kan ha skadat marknadsföringen av spelet, då reklamkampanjen för spel vid tidpunkten för spelets lansering bestod främst av skärmdumpar, och eftersom Ico saknar head-up-display betraktades det som ointressant för potentiella köpare.
Ico fick flera utmärkelser från spelpublikationer och ansågs av flera av dessa vara ett av årets spel, trots att det konkurrerade med spel som Halo: Combat Evolved, Metal Gear Solid 2: Sons of Liberty och Grand Theft Auto III. Spelet fick tre Game Developers Choice Awards 2002, bland annat "Excellence in Level Design", "Excellence in Visual Arts" och "Game Innovation Spotlight". Spelet vann två Interactive Achievement Awards från Academy of Interactive Arts & Sciences år 2002 för "Scenografi" och "Karaktärs- eller Berättelseutveckling", och var nominerad till utmärkelser som "Årets spel", "Speldesign", "Leveldesign" och "Ljuddesign".
HD-versioner av Ico och Shadow of the Colossus släpptes i samlad form till Playstation 3 i september 2011. Utöver förbättrad grafik uppdaterades spelen med stöd för stereoskopisk 3D och Playstation Trophies. Portningen av Ico byggde också på den europeiska versionen och innehåller funktioner som Yordas översättning och tvåspelarläget. I Nordamerika och Europa/PAL-regionen släpptes båda spelen som en bundlingsutgåva i butik, medan de i Japan släpptes som separata titlar. Båda spelen har sedan släppts separat som nedladdningsbara titlar på Playstation Networks onlinebutik Playstation Store. I patch 1.01 för den digitala HD-versionen av Ico tillades fjärrspelfunktionen, vilket gör att spelet kan spelas på Playstation Vita.
En roman baserad på spelet med titeln Ico: Kiri no Shiro (ICO-霧の城-, Iko: Kiri no Shiro?, "Ico: Dimmans slott") släpptes i Japan under 2004. Författaren Miyuki Miyabe skrev romanen på grund av sin uppskattning av spelet. En koreansk översättning av romanen kom ut året därpå av Hwangmae Publishers, medan en engelsk översättning publicerades av Viz Media den 16 augusti 2011. Kostymer (inklusive Ico och Yorda), klistermärken och ljudeffekter från Ico är en del av ett tilläggspaket för spelet Little Big Planet, ihop med liknande material från Shadow of the Colossus, efter att ha kontaktats av spelets utvecklare Media Molecule cirka två veckor tidigare. En filmadaptation av Ico kan komma till stånd baserat på framgångarna med adaptionen av Shadow of the Colossus, som skapas av Misher Films i samarbete med Sony och Fumito Ueda.
Ico innehöll en begränsad mängd musik och ljudeffekter. Soundtracket, Ico: Kiri no Naka no Senritsu (ICO～霧の中の旋律～, Iko Kiri no Naka no Senritsu?, "Ico: Melodin inuti dimman"), komponerades av Michiru Oshima och ljudavdelningen "pentagon" (Koichi Yamazaki & Mitsukuni Murayama) och släpptes i Japan av Sony Music Entertainment den 20 februari 2002. Albumet distribueras av Sony Music Entertainment Visual Works. Den sista låten på CD:n, "ICO -You Were There-", innehåller sång som framfördes av den före detta Libera-medlemmen Steven Geraghty.
Shadow of the Colossus (ワンダと巨像, Wanda to Kyozō?,  Wander och Kolossen), som släpptes till Playstation 2 i oktober 2005 i Japan och Nordamerika, utvecklades av samma arbetslag som utvecklade Ico. Spelet har liknande grafik, spelupplägg och berättelseteknik. Spelet gick under arbetsnamnet "Nico" ("ni" (二, "ni"?) är 2 på japanska) fram till att den officiella titeln avslöjades. När Ueda fick frågan om sambandet mellan de två spelen konstaterade han att Shadow of the Colossus är en prequel till Ico, särskilt med hänvisning till slutet av Shadow där ett barn föds med två horn.Team Icos tredje spel, The Last Guardian (i Japan känt som Hitokui no Ōwashi Trico (人喰いの大鷲トリコ, Hitokui no Ōwashi Toriko?,  "Trico, den människoätande örnen")) tillkännagavs tidigare som ett Playstation 3-spel vid Electronic Entertainment Expo 2009. Spelet kretsar kring förbindelsen mellan en ung pojke och en stor griffon-liknande varelse som han blir vän med, och som kräver att spelaren får varelsen att samarbeta för att avklara spelets pussel. Spelet hamnade i flera komplikationer från både hårdvarans begränsningar och att Ueda och andra Team Ico-medlemmar lämnade Sony runt 2012, men Ueda och andra medlemmar fortsatte att arbeta på spelet via konsultavtal. Spelet byttes senare till Playstation 4 år 2012 och återinfördes formellt i 2015, med planerad utgivning någon gång under 2016. Ueda har sagt att "kärnan i spelet ligger ganska nära till Ico".
Den här artikeln är helt eller delvis baserad på material från engelskspråkiga Wikipedia: Ico (1 december 2015)

En ija‑stam är en ordstam i germanska språk, särskilt germanska fornspråk. Namnet kommer av de sista ljuden (‑ija‐) i den del av ordet som kallas ”stammen”. 
Ett modernt germanskt språk som svenska har ganska korta ord, och inte så många ändelser. Men svenska har utvecklats ur ett förhistoriskt språk, som i sin tur utvecklats ur ett tidigare språk. Gemensamt för dessa äldre språk är att de hade längre ord, som ofta bestod av tre komponenter:
Roten och stamsuffixet utgör tillsammans stammen. Om stamsuffixet är ‑ija‑ är ordet en ija‑stam.
Svenska och med svenska besläktade språk kallas indoeuropeiska språk. De har utvecklats ur äldre språk, som i sin tur utvecklats ur ett enda språk. Orden i de äldre språken kan indelas i grupper efter stamsuffixen. Det fanns ett tjugotal stamsuffix i svenskans och andra germanska språks föregångare. Ett av dessa stamsuffix var ‑ija‑. Ett exempel är det förhistoriska ordet *herðijaz, som utvecklats till det svenska ordet herde. 
Ordet ”stam” har en dubbel betydelse. *herðija‐ är stammen i ordet *herðijaz, men språkforskare säger också att hela ordet *herðijaz är en ija‑stam. Skriftligt belagda former av detta ord, som fornnordiska hirðir och svenska herde kan också kallas ija‑stammar. Men i fråga om moderna språk som svenska är det oftast inte relevant att ange ordens ursprungliga ordstamstyp, eftersom språken förändrats så mycket.
På grund av språkutvecklingen kan man inte längre urskilja stamsuffixet ‑ija‑ i det moderna ordet herde. Men orden som ursprungligen hade ett visst stamsuffix har ofta samma struktur i moderna språk. I modern svenska har substantiven bland ija‑stammarna utvecklats till att sluta på ‑e, och de uttalas med grav accent, alltså betoning som i ànden (spöke) till skillnad från ánden (fågel).
Bland dessa ija‑stamsord med ordslut på ‑e finns egennamn (som Sverre), eller benämningar på personer med en viss verksamhet (som herde). Andra ija‑stammar är kollektivord som böke (flera bokar, bokskogslund). Dessa ord har samma struktur (två stavelser, slutar på ‑e), eftersom de är ija‑stammar.
I vetenskap och undervisning indelar man orden efter ordstam för att systematisera ordförrådet och rekonstruera språkutvecklingen från förhistorisk tid. Orden i en viss ordstamsgrupp böjs på samma sätt, så om man anger att ett substantiv till exempel är en ija‑stam av ett visst genus, behövs oftast inte ytterligare information om ordets böjning. Att ange ordstam mest relevant när man beskriver fornspråk, ålderdomliga språk, och språkhistoria.
Denna artikel beskriver främst ija‑stammar i nordiska språk. I nordisk språkvetenskaplig litteratur betecknas denna ordgrupp ibland med den alternativa, synonyma benämningen ia‑stammar.
Många medeltida nordiska ija‑stammar har återupplivats i nysvenska efter att orden dog ut i svenskan. De återupplivade orden är ofta namn. Orden har givits en nysvensk form på skiftande sätt. Stundom har de fått former som strider mot den förmodade ljudlagsenliga formen på ‑e med grav accent; till exempel har Sleipner blivit vanligt i stället för Slepne.
Svenska och andra nordiska språk är en gren av germanska språk, som är en gren av indoeuropeiska språk. De nordiska fornspråken från medeltiden, och deras äldsta form, den mer eller mindre samnordiska fornnordiskan, är ganska väl kända, medan urnordiska är sparsamt bevarad i runinskrifter och till större del rekonstruerad. Äldre stadier – urgermanska, urindoeuropeiska – är helt hypotetiska rekonstruktioner.
Ord i historiskt belagda nordiska fornspråk delas in i grupper efter hur stammarna i orden slutade i dessa språks helt eller delvis rekonstruerade föregångare. I dessa föregångsspråk bestod ord vanligen av rot och stamsuffix (som tillsammans bildar ordstammen), och ofta en böjningsändelse. Denna ordstruktur var tydlig i de nordiska språkens moderspråk urnordiskan, och fanns uppenbarligen i dess föregångare urgermanskan.En grupp av stammar var a‑stammarna, som slutade på ‑a‐ i urgermanska och urnordiska.a‑stammarna hade underavdelningar. Det fanns rena a‑stammar, som hade ‑a‐ direkt efter en eller flera konsonanter. Exempel på a‑stammar i urnordiska är *landa (”land”) och *armaR (”arm”).  
(En asterisk * framför ett ord betecknar att formen är rekonstruerad, och inte finns belagd i någon bevarad skrift; tecknet R står för ett palatalt r‑ljud, vars uttal är ovisst, och utvecklats ur ett /z/.) 
wa‑stammar, som slutade på ‑wa‐, alltså den urgermanska/urnordiska halvvokalen /w/ plus /a/, och
stammar, som slutade på den urgermanska/urnordiska halvvokalen /j/ plus /a/.Den senare gruppen är svår att beteckna med ett namn. Det skulle vara naturligt att kalla dem ja‑stammar, men det namnet används om en senare undergrupp; se nedan.
Stammarna, som slutade på halvvokalen /j/ plus /a/, splittrades senare i två grupper:
ija‑stammar, om roten i ordet var lång.Vad som hände var alltså att ordelementet som bestod av halvvokalen /j/ plus vokalen /a/ 
blev ett enstavigt ordelement, bestående av konsonanten /j/ plus /a/, om roten var kort, men
blev ett tvåstavigt ordelement, innehållande vokalen /i/ och vokalen /a/, om roten var lång. (Och man antar att där uppstod ett ‑j‑ mellan /i/ och /a/; därför är det vanligaste beteckningssättet ija‑stam; se nedan.)Exempel på en urnordisk ja‑stam och en urnordisk ija‑stam:
*herðijaR (nysvenska ”herde”) var en ija‑stam, ty roten herð‑ var lång.(Tecknet ð står för tonande dental frikativa.)
Nedanstående tabell visar på ett översiktligt sätt de fyra slagen av a‑stammar.
Förutom a‑stammar fanns i‑stammar, u‑stammar, med flera (se Ordstammar i germanska språk).
Följande översikt tydligör stamsuffixets plats i ett ord. Det ovannämnda urnordiska ordet *herð‑ija‑R (herde) bestod av dessa delar:
‑R var böjningsändelse (i detta fall nominativ).De olika stamgrupperna benämns alltså efter stamsuffixen, till exempel ‑ija‑ i exemplet *herðijaR.
Avledningssuffixet ‑ija‑ användes ursprungligen i urnordiska för att göra adjektiv av substantiv. Det var alltså ett denominalt suffix – en ändelse som avleder ord från substantiv. (Substantiv kallas nomina på latin.)
Sedan började suffixet användas för att skapa nya substantiv av substantiv, som hilmir (hövding), av ordet för ”hjälm”. Detta är fortfarande ett denominalt användningssätt. Men slutligen blev ‑ija‑ också ett suffix för att avleda substantiv från verb – ett deverbalt avledningssuffix. Orsaken förefaller ha varit att ord som hirðir (herde, av *herðijaR) associerades med verb istället med det grundläggande substantivet.I exemplet hirðir kan alltså följande process ha inträffat. Substantivet hirðir är avlett av substantivet hiǫrð (hjord). Med det kunde också uppfattas som avlett av verbet hirða, som betyder ”vakta”.(Detta stycke använder i de flesta fall belagda fornnordiska former som hirðir snarare än hypotetiska urnordiska former som *herðijaR. Stycket föregriper på så sätt det kommande stycket Utveckling efter urnordiska nedan.)
Substantiv för verksamhetsutövare som på detta sätt bildats av verb medelst ett ‑ija‑suffix (eller ett annat suffix) kallas nomina agentis.  Ett mönster skapades, att man med ‑ija‑ kunde skapa substantiv (nomina agentis) av verb.När detta mönster etablerats myntades många sådana substantiv till verb. Här följer några exempel. Det ursprungliga ordet för ”läkare” i fornsvenska var lækir av verbet ”läka”. Om detta ord överlevt, skulle det vara *läke i svenskan, men det fornsvenska ordet har ersatts av ”läkare” i nysvenska. Man kan jämföra med att danskan har ”læge” (läkare). Liknande bildningar var kætlabøtir (kittelböte = kittelbotare = kittellagare) och kungatillnamnet lagabøtir (Magnus Lagaböte, ”Magnus lagförbättraren”). Ett i svensk litteraturhistoria betydelsefullt sådant ord är rökstenens stiliR (stilliR), ”hövding”, av verbet stilla, som kunde betyda ”moderera”, ”arrangera”. Endast i undantagsfall (i poesi) kunde andra varelser än människor få sådana beteckningar. En björn kunde kallas híðbyggvir – ”idebyggare”. (”Ide” heter ursprungligen ”hide”, men h‑et har fallit bort i sammansättningar som björn(h)ide).
Ett annat viktigt område för avledning med ija‑suffixet är ord för sammanhängande grupper av likartade föremål. De svenska orden för lundar av träd av samma art är sådana bildningar: björke, eke, hässle, böke, äle, älme med flera. De är vanliga i ortnamn som Hässleholm och Älmhult, och är som synes i‑omljudda av avledningssuffixet. Ett i svensk litteraturhistoria viktigt sådant kollektivord är Rökstenens ukmini, vilket kan vara ungmenni. Ordet ungmenni (ungdomar) finns kvar i isländska, På nysvenska skulle ordet hypotetiskt ha blivit *ungmänne, det *ungmännet, men ordet har dött ut i svenska. Dessa kollektivord hade i urgemanska prefixet ge‐, Detta ge‐ syns fortfarande i det tyska ordet Gebirge (bergskedja), som alltså är en ‑ija‑stam som bevarats i ett västgermanskt språk. (Obetonade urgermanska förstavelser som ge‐ har fallit bort i nordgermanska språk under synkopetiden.)
Vidare är en del sjönamn (Mælir, Mälaren; Vænir, Vänern) ija‑stammar. Mansnamn som Börje/Birger och Sverker är i fornsvenska ija‑stamsböjda. Den urnordiska formen av Börje/Birger kan rekonstrueras som *BirʒiR Detta mansnamns ursprung kan förklaras på olika sätt.  *BirʒiR kan vara en ombildning av ett tvåledat namn som fornsvenska Biærghulf. Ett sådant tvåledat namn var inte en ija‑stam ursprungligen. Men Börje/Birger skulle också kunna vara avlett av ett verb (eller ett substantiv) medelst ija‑suffixet. Oavsett vilken etymologi som är rätt anslöts namnet till ija‑stamsgruppen i klassisk fornsvenska.
Samtliga urgermanska former är hypotetiska rekonstruktionsförsök. Det finns därför alternativa rekonstruktionsförsök:
För urnordiska har följande former rekonstruerats. Professor Lars Brink har sammanställt rådande forskningskonsensus. Brink anger i singularis en progression av former. De tre formerna är kronologiskt ordnade, och den sista av de tre formerna står nära fornnordiskan.
Formerna av urgermanska *herðijas förändrades som synes relativt lite till urnordiskan som hade *herðijaz/*hirðijaR (eller *herðijaR enligt tidigare i artikeln använd form). De genomgripande förändringarna skedde mot slutet av urnordiskan, vid synkopen och övergången till fornnordiska.
Vid övergången från urnordiska till fornnordiska reducerades stamsuffixen, eller försvann helt. Att trycksvaga vokaler reduceras eller försvinner kallas synkope. Synkoperingen hände vid övergången från urnordiska till fornnordiska. Rättare sagt används den omvälvande synkoperingen för att draga (den givetvis något godtyckliga) gränsen mellan urnordiska och fornnordiska.
Eftersom betoningen låg på första stavelsen i urnordiska är det vokaler mot slutet av ordet som försvinner vid synkopering av ord. Ord blir ofta en stavelse kortare.
För ‑ija‑stammarnas del medförde synkoperingen att stamsuffixet ‑ija‑ blev ett kort ‑i‑:
Det samnordiska fornnordiska böjningsmönstret (paradigmet) är bevarat i standardisländskan. Former i fornnordiska är alltså identiska med följande standardisländska former, bortsett från att fornnordiska ursprungligen hade det palatala R‑ljudet i hirðiR.
Fornnordiskans ändelser är som synes påtagligt förenklade jämfört med urgermanskan och även jämfört med urnordiskan.
Alla ija‑stammar är maskulina eller neutrala. Neutrala ord som kvæði (”kväde") skiljer sig från maskulina genom att de har utljudande ‑i i singularis och pluralis nominativ, och pluralis ackusativ.Vad beträffar stamsuffixets användning som markör för nomen agentis‑funktion märke man att nedslipningen genom synkope ledde till att suffixet miste sin morfologiska karaktär. I paradigm som hirðir, genitiv hirðis syns inte längre ett tydligt morfem. Nomen agentis‑funktionen började övertagas av inlånade latinska ‑arius, som fick formen ‑ari i fornnordiska. Suffixet ‑arius lånades in i sen urnordisk tid eller tidig fonnordisk tid. Ett tidigt exempel är skipari (sjöfarare, ”skeppare”), som finns på flera runstenar.
Eftersom stamsuffixet ‑ija‑ bevarades i reducerad form som en vokal, blev gamla ija‑stammar inte enstaviga i fornsvenska och nysvenska, utan tvåstaviga:
*herðijaR ＞ hirðijaR  (hypotetiska urnordiska stadier) ＞ hirþe ＞ herþe (fornsvenska) ＞ herde (nysvenska)
Gamla ija‑stammar slutar i nysvenska på ‑e och har accent 2: törne, öre, ärende, Börje.(Tecknet þ står för tonlös dental frikativa i fornsvensk stavning, men i inljud – som i herþe – står det för tonande dental frikativa, samma ljud som tecknet ð i isländsk rättstavning.)
Tidigt kom, som nämnts ovan, det latinska suffixet ‑arius in i germanska språk. Det fick i nordiska språk formen ‑ari (nysvenska ‑are). Detta suffix ersatte ofta ‑ir i nomina agentis. Ett exempel är fornsvenska lækir, som inte utvecklats till nysvenska *läke, utan ersatts av läkare. Suffixet ‑are har blivit det vanligaste för att bilda nomina agentis, och är helt levande och produktivt.
I fornspråken hade substantiven av en viss en stamtyp sitt egen utmärkande böjningsmönster (paradigm) med skilda kasus‐ och numerusformer. Stundom överfördes ett substantiv till ett annat böjningsmönster. I isländska och fornsvenska har funnits tendenser att i några ursprungliga ija‑stammar behandla nominativformens utljudande ‑r som en del av ordstammen. Det betyder att ändelser som genitiv‑s läggs till nominativformen: hirðir, genitiv hirðirs (ej hirðis som i det ursprungliga paradigmet ovan). I isländska har dessa former motarbetats av språkpuristiska skäl.Språkpuristerna reagerade mot en förändring av böjningen som skedde från 1550‑talet fram till 1800‑talet. Omkring 1800 hade följande paradigm nästan helt fått överhanden:
Från 1800‑talet till nutid har språkpuristerna vänt utvecklingen. I skolan rättas avvikelser från det fornnordiska paradigmet som visas ovan.I svenska har några egennamn som Sverkir (Sverker) och Birghir (Börje/Birger, se nedan) i olika utsträckning påverkats av detta paradigmbyte i fornsvensk tid.
I de flesta svenska språkliga varieteter efter klassisk fornsvenska har kasussystemet brutit samman, så att skillnaderna mellan olika stamtypers böjning starkt reducerats. I de flesta nysvenska varieteter finns i stort sett bara den resten av kasusböjning, att genitiv‑s läggs till grundformen: Sverker – Sverkers. Man kan därför inte se lika tydligt, att det finns olika ordstamsgrupper som ursprungligen hade olika böjningsmönster. Men man kan likväl se, ur diakron synvinkel, att ursprungliga ija‑stammar är överförda till en annan grupp av substantiv i nysvenska, nämligen om de utmärkande dragen (utljudande ‑e ＜ ‑ir och accent 2) saknas. Dessa två drag kan kallas de svenska ija‑stammarnas förmodade eller normala utveckling.
Ett fall varest en ursprunglig ija‑stam till synes inte har utvecklats som i normalfallet är sjönamnet Vänern. Utljudande ‑r har bevaras, mot huvudregeln att det faller i svenska ija‑stammar. Namnet hade ursprungligen på medeltiden ija‑stamsformen Vænir, och fick mot medeltidens slut bestämd slutartikel, Vænern. I talad svenska i Vänerlandskapen är det upptecknade uttalet [ˈvɛːnəɳ], vilket antyder en reflex av det utljudande ‑r i Vænir: det fonetiska tecknet [‑ɳ] motsvarar ‑rn. Det andra utmärkande draget för ija‑stammar – accent 2 – har ändrats till accent 1 i många landsändar, och är vanligt bland standardsvensktalande. Men det ursprungliga uttalet är bevarat i Vänerlandskapen.
I nysvenska finns ord på ‑er av olika ursprung. Dels finns vanliga a‑stammar, som slutar på ‑er om nominativändelsen bevarats. Vokalen i de gamla a‑stammarnas andra stavelse är dock en svarabhaktivokal (inskottsvokal som underlättar uttalet); a‑stammarna var alltså på ett stadium enstaviga, och har accent 1 i nysvenska. Ett exempel är a‑stammen dager (dagsljus), som förut var enstavigt (dagr), och därför har accent 1. Ord som slutade på konsonant plus ‑r hade ingen svarabhaktivokal i fornnordiskan (dagr), men hade det i de senare språken, som fornsvenska (dager). 
För det andra finns en undergrupp av a‑stammar vars ‑r‐ tillhör ordroten (åker, utter, med flera), och vilka därför slutat på svarabhakti‑e‐ plus ‑r‐ i fornsvenska. 
För det tredje finns gamla ija‑stammar, som kommit att anslutas till de ovannämnda typerna. Tabellen visar hur ett ord i svenskan som det från fornnordiskan återupplivade namnet Ymer anslutits till a‑stammarna. 
Vissa återupplivade ursprungliga ija‑stammar som Ymer har alltså fått ordslut på ‑er och accent 1 i stället för förmodat ”ljudlagsenliga” ordslut på ‑e och accent 2.
När ord från fornspråken återupplivades i nysvenskan rådde vacklan omkring deras form. Offentlig polemik skedde mellan företrädare för olika principer. En åsiktsriktning menade att ord skulle ha en form som stämde med svenska ”språklagar” och ”ljudlagar”. Andra skribenter var benägna att godta hävdvunna former som råkat bli gängse.Den förmodade ”ljudlagsenliga” utvecklingen av ija‑stamsnamn i svenskan är att ordslutet ‑ir skulle ha utvecklats till ordslutet ‑e. Ett exempel är namnet Sǫkmímir, som finns i genitivformen Sǫkmímis i Ynglingasagan. Språklagsivraren Hans Hildebrand återgav namnet som Sänkmime. Andra översättningar har Sokkmimer. Den förra formen är ett försök att rekonstruera en ”ljudlagsenlig” form; den senare har en skriftbild som mer liknar fornspråkets. 
Hävdvunna former av fornord, som minimerar förändringen av skriftbilden jämfört med fornspråket, har blivit vanligast. Men det har föreslagits parallellformer som ådagalägger en ”sträfvan att åt lånord upptagna från isländska och de andra nordiska medeltidsspråken gifva den form dessa förmodades skola hafva fått, om de från gammal tid fortlefvat hos oss”.De första försöken att införa ”ljudlagsenliga” former gjordes under andra häften av 1800‐talet av Carl Säve och Hans Hildebrand med flera. Tillvägagångssättet har kritiserats av Johan Erik Rydqvist, Adolf Noreen och andra språkvetare. De menar att man inte kan veta vilka vägar utvecklingen skulle ha tagit, om utdöda ord fortlevt i svenskan; att vi inte vet precis vilken form ett visst (från isländskan känt) ord eller en viss böjningsform, som inte skrevs ned, hade innan den dog ut i Sverige; att ljudlagsenlighetsivrarna stundom misslyckas med att konstruera ordformer som uppfyller deras egna kriterier (eftersom strikt konsekvens är omöjlig då den leder till oantagbara resultat); och att vanliga former som Frithiof, ehuru formellt felaktiga, har vunnit burskap i svenska språket och litteraturen. Omdömena om ”ljudlagsenlighet” i denna artikel syftar alltså inte på en objektiv sanning utan på en åsikt som inte har omfattats av alla språkvetare.
Diskussionen har fortgått till nutiden. Ett exempel på modern ljudlagsenlig formgivning av ett utdött namn har beskrivits i runologiundervisning vid Uppsala universitet:
I tabellen visas några exempel på, hur ija‑stammar behandlats på ovannämnda två sätt i nysvenska.
Anmärkning till tabellen: Namnet Börje är ingen konstruktion, men medtages för jämförelse med det möjligen fornspråksinspirerade Birger. I fallet Birger finns den ovannämnda komplikationen att namnet i vissa fornsvenska källor har böjningen genitiv Birghirs, dativ Birghiri (i stället för förväntade genitiv Birghis, dativ Birghi). Namnet har närmast anslutits till undergruppen av a‑stammar med ‑r‐ som tillhör stammen (som till exempel åker); dessa ord har fått slutstavelsen ‑er i nysvenska. Om så är fallet att formen Birghir (med genitiv Birghirs) har fortlevt in i nysvensk tid (som Birger–Birgers) vore även Birger, vid sidan av Börje, en från fornsvenskan kontinuerligt levande form. Roland Otterbjörks anmärkning att ”Birger tidvis har uppfattats som en mera korrekt form” för ”bondenamnet” Börje (Berge, Beriel, Birgel, Böril) stöder antagandet om ett sådant kontinuerligt medvetande om formen Birger, vilket skulle göra den nutida formen Birger till en genom paradigmbyte utvecklad form snarare än en sentida fornspråkslån. I nysvensk tid skriver till exempel Olaus Petri Birgher Jerl eller Birger Jerl. Trots sådana nysvenska belägg hävdar Elof Hellquist och Adolf Noreen att formen Birger är upptagen från fornspråket.
I moderna översättningar till standardsvenska från fornspråk av akademiker som Lars Lönnroth eller Åke Ohlmarks har översättarna kunskapen att välja mellan den ”ljudlagsenliga” metoden och metoden att låta den nya svenska formen på ytan likna den fornspråkliga. Översättarna kan ”å ena sidan översätta namnen i enlighet med svenskans språkutveckling och å andra sidan hålla namnen så nära den isländska formen som möjligt”. Vissa översättare väljer den senare, även om likheten mellan originalet och översättningen blir skenbar snarare än språkhistoriskt systematisk: en försvenskning som Hlodver är skenbart lik originalets Hlǫðvir, medan alternativet  Lödve grundas på en systematisk analys av hur ljudutvecklingen borde ha skett.
I många vetenskapliga verk används ia‑stammar som beteckning på den grupp ord, som i denna artikel (och i standardverket Norrön grammatikk av Ragnvald Iversen) kallas ija‑stammar. Beteckningen ia‑stammar används till exempel i Finnur Jónsson, Grammatik for det islandske oldsprog, och Elias Wessén, Svensk språkhistoria.
Oavsett stavningen skrivs beteckningen alltid med liten första bokstav: ija‑stam, inte Ija‑stam.

In Utero är det amerikanska grungebandet Nirvanas tredje och sista studioalbum, släppt den 1 september 1993 via skivbolaget Geffen Records. Efter framgångarna med bandets tidigare album Nevermind ville Kurt Cobain göra ett mer extremt album med ett råare sound. Nirvana kontaktade därför Steve Albini, som hade sina rötter i noiserockbandet Big Black, för att se om han var intresserad av att producera albumet, vilket han var. Cobain, som skrev samtliga låtar på albumet, var imponerad av två av Albinis tidigare produktioner, Surfer Rosa av Pixies och Pod av The Breeders, och ville utnyttja Albinis teknik att fånga upp den naturliga atmosfären i inspelningsstudion med hjälp av flera olika mikrofoner utplacerade runt om i studion.
In Utero, som är latin för "i livmodern", gick från början under namnet I Hate Myself and I Want to Die och senare Verse Chorus Verse innan det slutligen bestämdes att albumet skulle heta just In Utero. Inspelningen av albumet skedde i februari 1993 i Pachyderm Studio i Cannon Falls, Minnesota och Nirvana och Albini satte själva en deadline på två veckor för inspelningen av In Utero. Albini ville undvika all sorts inblandning av skivbolaget DGC Records vid producerandet av albumet och föreslog därför att Nirvana själva skulle betala för inspelningssessionerna, vilket de gick med på. Efter att inspelningen och mixningen av albumet var färdigställda kände Cobain att han inte var helt nöjd med slutresultatet. Nirvana kontaktade därför producenten Scott Litt och mixade tillsammans med honom om låtarna "Heart-Shaped Box" och "All Apologies" i Bad Animals Studio i Seattle, Washington. Albini var kritisk till den nya mixningen av albumet och ansåg att slutproduktionen inte alls lät som den han och Nirvana hade spelat in tidigare.
När In Utero lanserades fick det främst positiva reaktioner även om vissa recensenter var kluvna till albumet. Recensionerna handlade främst om hur olika In Utero och Nevermind var och att det verkade beröra de problem Cobain hade med att hantera berömmelsen han fick i och med Nirvanas genombrott två år tidigare. Albumet har i efterhand benämnts både som Cobains självmordsbrev och hans svanesång eftersom han avled i april 1994, drygt ett halvår efter lanseringen av In Utero. Albumet nådde som bäst plats 1 i USA, Sverige och Storbritannien samt nådde upp på topp 10 i länder såsom Kanada, Australien, Finland och Norge. In Utero har certifierats för 6× platina i Kanada, 5× platina i USA och platina i Frankrike. I Sverige har albumet certifierats för guld. In Utero kom på plats 435 på Rolling Stones lista "The 500 Greatest Albums of All Time" och nominerades i kategorin Best Alternative Music Album vid Grammy Awards 1994. 2013, tjugo år efter albumets ursprungliga lansering, släpptes In Utero i en 20th Anniversary Edition, en 20th Anniversary Deluxe Edition och en 20th Anniversary Super Deluxe Edition innehållandes flera tidigare outgivna låtar av Nirvana.
Nirvana (bestående av Kurt Cobain, Krist Novoselic och Dave Grohl) fick sitt genombrott med albumet Nevermind, som gavs ut 1991. Från början hade Geffen Records hoppats att Nevermind skulle sälja runt 250 000 exemplar, ungefär samma försäljningssiffror som skivbolaget haft med Sonic Youths album Goo. Geffen Records största förhoppningar var att om alla inblandade arbetade hårt kunde Nevermind möjligtvis nå upp till att bli certifierad guld i USA till september 1992. Dock sålde albumet över allas förväntningar och certifierades för både guld och platina i USA i november 1991 av Recording Industry Association of America och för diamant i mars 1999. Nevermind har sagts vara det album som gjorde alternativ rock till en mainstreamgenre i början av 1990-talet, men trots alla framgångar var Nirvana inte helt nöjda med albumet. De klagade särskilt över mixningen av Nevermind, vilken utfördes av Andy Wallace. Även om Nirvana hade tyckt om mixningen från början uttryckte de missnöje med den vid senare tillfällen då de ansåg den var alldeles för polerad. Cobain har sagt att när han såg tillbaka på Nevermind skämdes han över hur albumet lät och han tyckte att det lät mer som ett album Mötley Crüe hade kunnat släppa än som ett punkrockalbum.
Cobain sade i en intervju med Rolling Stone under våren 1992 att Nirvanas nästa album skulle bli mer "extremt" och att albumet skulle innehålla ett råare sound, men även låtar som skulle gränsa till att klassas som tuggummipop. Cobain nämnde även att albumet inte skulle vara lika endimensionellt som Nevermind och under en intervju senare samma år sade Cobain att han förväntade sig att Nirvana skulle förlora en hel del fans när de släppte sitt nya album. Cobain ville börja arbeta med det nya albumet redan under sommaren 1992, men då bandmedlemmarna bodde i olika städer vid tillfället hade de svårt att få ihop detta. Dessutom var Cobains fru Courtney Love gravid med deras dotter Frances Bean Cobain, vilket påverkade planeringen av albumet. Nirvanas skivbolag DGC Records hade hoppats att Nirvana skulle ha det nya albumet färdigt att lanseras till julhelgen 1992, men när de märkte att detta inte skulle vara möjligt bestämde de sig istället för att släppa samlingsalbumet Incesticide i december detta år.I en intervju i juli 1992 sade Cobain att han var intresserad av att spela in det nya albumet tillsammans med Jack Endino (som tidigare hade arbetat med Nirvana på deras debutalbum Bleach) och Steve Albini (tidigare sångare i noiserockbandet Big Black). Cobain sade även att han efter inspelningarna skulle välja ut det bästa låtmaterialet och sätta ihop detta till Nirvanas nästa album. I oktober 1992 spelade bandet in några demolåtar under en inspelningssession med Endino i Seattle, Washington, där flera av dessa låtar senare skulle spelas in igen för det tredje studioalbumet. Alla dessa demolåtar var vid tillfället helt instrumentella utom "Rape Me" under vilken Cobain sjöng, sittande med sin nyfödda dotter Frances Bean i knäet. Nirvana valde inte Endino för att producera In Utero. Endino kom ihåg att bandet hade många diskussioner om de verkligen ville ha Albini som producent. Nirvana spelade in ytterligare demolåtar när de var på en turné i Brasilien i januari 1993. En av låtarna från denna inspelningssession var "Gallons of Rubbing Alcohol Flow Through the Strip" som släpptes som sista låten på albumet, men enbart på de utgåvor som trycktes utanför USA.Till slut bestämde sig Nirvana för att ta in Albini som producent för In Utero eftersom han hade ett gott rykte inom indiegenren. Cobain har även sagt att de valde att arbeta med Albini eftersom han hade producerat två av Cobains favoritalbum: Surfer Rosa av Pixies och Pod av The Breeders. Inspirerad av dessa album ville Cobain utnyttja Albinis teknik att fånga upp den naturliga atmosfären i inspelningsstudion, vilket gjordes med hjälp av flera olika mikrofoner utplacerade runt om i studion. Detta var något Nirvanas föregående producenter hade varit motståndare till att försöka sig på. Flera månader innan Nirvana ens hade tagit kontakt med Albini cirkulerade det rykten om att han var påtänkt att producera In Utero. Albini tog då kontakt med den brittiska pressen och förklarade för dem att han inte hade någon som helst inblandning i produktionen av albumet, vilket skedde enbart några få dagar innan han officiellt blev tillfrågad att producera In Utero. Albini ansåg vid tillfället att Nirvana lät snarlikt R.E.M., fast med ett mer förvrängt ljud, och han tyckte även att bandet var ett praktexempel på det sound som kom från Seattle. Albini sade att han accepterade att arbeta med Nirvana eftersom han tyckte synd om dem och han förväntade sig att de skulle vara som vilka andra artister han arbetat med tidigare. Innan själva huvudinspelningen av In Utero påbörjades skickade Nirvana en demokassett med de låtar de tidigare spelat in i Brasilien till Albini och i gengäld skickade Albini ett exemplar av PJ Harveys album Rid of Me till Cobain, för att på så sätt ge honom en känsla för vad det var för sorts studio de skulle spela in albumet i.
Nirvana och Albini satte själva en deadline på två veckor för inspelningen av In Utero. Albini ville undvika inblandning av DGC Records och föreslog att Nirvana skulle betala för inspelningssessionerna, vilket bandet gick med på. Inspelningskostnaderna uppgick till $24 000 medan Albini hade en fast avgift på $100 000 för sina tjänster. Albini vägrade ta emot royalties för albumet, trots att han blev rekommenderad att göra så då dessa uppgick till runt $500 000, eftersom han kände att detta hade varit omoraliskt och en förolämpning mot Nirvana.
I februari 1993 tog sig Nirvana till Pachyderm Studio i Cannon Falls, Minnesota för att påbörja inspelningen av In Utero. För att undvika opåkallad uppmärksamhet bokades studion i bandnamnet The Simon Ritchie Bluegrass Ensemble istället för Nirvana; det påhittade bandnamnet var en anspelning på Sid Vicious födelsenamn John Simon Ritchie. Albini hade inte träffat bandmedlemmarna tidigare, även om de hade pratat tillsammans om vilket sorts album de ville producera. Albini kände av att Nirvana ville spela in precis den sortens album han själv var bekväm med att producera. Bandmedlemmarna bodde i ett hus i närheten av studion under dagarna de spelade in In Utero. Novoselic jämförde deras levnadsförhållanden med det sovjetiska systemet av koncentrationsläger kallat "gulag" och sade att det enda de gjorde under tiden de var där var att arbeta. Under större delen av inspelningen var det bara Nirvana, Albini och teknikern Bob Weston som var närvarande i studion. Nirvana gjorde det klart för DGC Records att de inte ville att skivbolaget skulle lägga sig i produktionen av In Utero och de gick så långt att de vägrade spela upp något låtmaterial för DGC Records A&R-representanter. Albini införde en policy att ignorera alla som inte var medlemmar av Nirvana, för att på så sätt få bort skivbolagets inblandning. Albini förklarade att alla som hade med Nirvana att göra, men inte var medlemmar av bandet var "de största skitstövlarna jag någonsin träffat" och han har även benämnt dem som "parasiter".Början av inspelningen gick långsamt för Nirvana och Albini. Bandet anlände till Pachyderm Studio utan instrument och de första tre dagarna gick åt till att vänta på att de skulle anlända med posten. När instrumenten väl hade kommit fortskred inspelningen i ett relativt högt tempo. Inspelningsdagarna följde ungefär samma rutin där Nirvana började spela in mitt på dagen, gjorde ett uppehåll för lunch och middag och sedan spelade in igen fram till midnatt. Cobain, Novoselic och Grohl spelade in sina instrumentslingor tillsammans för nästan alla låtar. Undantagen var låtarna "Very Ape" och "tourette's", där Grohls trumslinga spelades in i ett kök i närheten av studion på grund av dess naturliga reverb. Albini använde sig av ungefär trettio stycken mikrofoner som han ställde runtomkring Grohls trumset när han spelade in trumslingorna. Cobain arbetade med att först spela in gitarrslingorna, sedan sina gitarrsolon och till sist sin sång. Nirvana gjorde sig inte av med något av det material de spelade in utan använde i slutändan nästan allt som spelats in i studion. Albini har sagt att han kände sig mer som en tekniker än en producent och trots sina egna åsikter lät han oftast Nirvana välja ut vilka tagningar de ville använda sig av i slutproduktionen. Albini sade även att Cobain visste vad han tyckte var acceptabelt och att Cobain visste hur han skulle förbättra de tagningar som var oacceptabla. Cobain spelade in all sin sång på runt sex timmar. Albumet var färdiginspelat den 18 februari, sex dagar efter inspelningsstart. Cobain hade från början trott att inspelningen skulle bli komplicerad (eftersom han hade hört rykten om att Albini skulle vara ett "sexistiskt svin"), men sade efteråt att inspelningen av In Utero var den lättaste inspelningen bandet någonsin hade haft. Det enda störande momentet skedde efter cirka en vecka när Courtney Love kom förbi studion, då hon ska ha saknat Cobain. Varken Nirvana, Love eller Albini har velat gå in på detaljer precis vad som hände när Love dök upp, men Westons flickvän (som skötte om matlagningen i studion) sade att Love skapade en negativ stämning i studion eftersom hon kritiserade Cobains arbete och konfronterade de andra bandmedlemmarna och Albini i tid och otid.Mixningen tog fem dagar att genomföra och var klar den 26 februari. Enligt Nirvanas standard var detta en ganska snabb mixningsprocess, men för Albini var det tvärtom eftersom han brukade mixa hela album på en eller två dagar. När Nirvana och Albini körde fast i mixningsprocessen bestämde de sig för att ta ledigt resten av dagen och under dessa tillfällen tittade de på naturfilmer, tände eld på saker eller busringde.
Efter att inspelningen av In Utero var färdigställd skickades de omastrade versionerna av låtarna till flera personer, bland annat Geffen Records dåvarande VD Ed Rosenblatt. Cobain har sagt att den feedback Nirvana fick på dessa versioner främst var negativ. Cobain fick klagomål på att hans förmåga att skriva låttexter inte var tillräckligt bra, att In Utero inte gick att lyssna på och att det inte var säkert att albumet skulle bli lika uppskattat som Nevermind. Från början hade få personer från Geffen Records tyckt att Nirvana överhuvudtaget skulle spela in något tillsammans med Albini och Cobain kände det som att detta var ett outtalat meddelande till honom att slänga bort allt material de spelat in med Albini och börja om från början igen. Cobain blev upprörd över detta, men kände att han hade skapat ett album som han själv kunde tänka sig att lyssna på när han var hemma. Några av bandmedlemmarnas vänner gav dock låtmaterialet tummen upp och i april 1993 kände Nirvana att de ville släppa In Utero som det var. Cobain sade att det fanns många personer som ville att albumet skulle ha låtit som Nevermind, men att han inte hade några som helst planer på att spela in ytterligare ett sådant album.Nirvana började ändå vid denna tidpunkt att tvivla på albumets sound. Cobain sade att den första gången han lyssnade igenom albumet kände han direkt att något inte stod rätt till. Han sade att under den första veckan lyssnade han knappt på In Utero eftersom han inte var intresserad av albumet. Cobain sade även att detta inte brukade hända och att han inte kände någon känslomässig anknytning till In Utero. Bandet kände att det främst var fel på basljudet och att det knappt gick att höra vad Cobain sjöng. De kontaktade Albini för att fråga honom om han kunde hjälpa dem att göra en ny mixning av In Utero. Albini vägrade göra detta eftersom han var rädd för att om han mixade om albumet skulle detta bara leda till mer oro från Nirvana i framtiden, vilket i sin tur skulle leda till att albumet aldrig blev helt färdigt. Nirvana kontaktade då istället Bob Ludwig som hjälpte dem att göra en ny mixning av albumet. Novoselic var nöjd med Ludwigs mixning, men Cobain hade fortfarande sina tvivel.
I en intervju med Chicago Tribune i april 1993 sade Albini att han var osäker på om Geffen Records skulle lansera albumet överhuvudtaget. Albini kommenterade flera år senare att hans uttalande var förhastat och att det var grundat på andrahandsinformation. Albinis uttalande i Chicago Tribune väckte inte några direkta reaktioner från varken Geffen Records eller Nirvana, men ett liknande uttalande i Newsweek en kort tid därefter fick större uppmärksamhet. Nirvana dementerade ryktena om att Geffen Records tvingade dem att ändra albumets sound och de sade att artikelns författare hade misstolkat vad som sagts. Bandet valde även att trycka upp sitt svar på en helsida i tidskriften Billboard. Rosenblatt gick ut med ett pressmeddelande där det klart och tydligt stod att Geffen Records skulle lansera Nirvanas nästa album och skivbolagets grundare, David Geffen, gjorde något så ovanligt som att personligen ringa upp Newsweek för att klaga på deras artikel.Nirvana var fortfarande inte helt nöjda med albumet och de ville fortsätta arbeta med det. De funderade på att ta in producenten Scott Litt och för att mixa låtarna ville de ta hjälp av Andy Wallace, som tidigare hade arbetat med bandet på Nevermind. Albini blev upprörd över detta och sade att Nirvana inte fick lov att ändra på några låtar utan att han var inblandad i processen. Albini vägrade till en början att ge ifrån sig masterversionerna av låtarna, men gick med på det efter att Novoselic hade ringt upp honom. Nirvana valde att inte arbeta med Wallace utan istället att bara ta hjälp av Litt. I maj 1993 träffades Nirvana och Litt för att mixa om och förbättra låtarna "Heart-Shaped Box" och "All Apologies" i Bad Animals Studio i Seattle, Washington. En låt, "I Hate Myself and Want to Die", valdes bort från albumet eftersom Cobain kände att det redan fanns för många låtar på In Utero som till större delen bestod av oljud. I övrigt lämnades albumet som det tidigare var förutom att basljudet förstärkdes och att Cobains sång höjdes med cirka tre decibel. Albini var kritisk till den nya mixningen av albumet och ansåg att slutproduktionen inte alls lät som det han och Nirvana hade spelat in.
Albini ville producera ett album som lät helt olikt Nevermind. Han tyckte att Neverminds sound var alldeles för kommersiellt och att det lät som vilket album som helst, något han inte tyckte var smickrande för Nirvana. Albinis avsikt var istället att spela in ett album med ett mer naturligt och känslomässigt sound. Albini vägrade använda sig av dubblering, vilket var något Nirvana hade använt sig av mycket på Nevermind. Albini fick istället Cobain att spela in sin sång ensam i ett resonantrikt rum. Albini märkte hur intensiv och kraftfull Cobains röst var och han nämnde att Cobain i slutet av låtarna "Milk It" och "Rape Me" ville skrika ut sin sång för att på så sätt överrösta resten av bandet. Albini fick fram det glesa trumljudet genom att använda ungefär trettio stycken mikrofoner, som han ställde runtomkring Grohls trumset när han spelade in trumslingorna. Albini lyckades då även fånga upp rummets naturliga reverb och han kommenterade med att säga: "Om du tar en bra trumslagare och sätter honom framför ett trumset som låter bra akustiskt och sedan bara spelar in det, då har du gjort ditt jobb."Nirvanas levnadstecknare Michael Azerrad har skrivit att In Utero reflekterade de omvälvande känslor Cobain uppvisade innan albumet var färdigställt. Azerrad tog särskilt fasta på hur olika låtarna på albumet var, där han kallade "Dumb" för en typisk The Beatles-inspirerad låt och "Milk It" för ett exempel på en punkrocklåt. Azerrad uppmärksammade även hur den lugna "All Apologies" var helt skild från den apoplektiska "Scentless Apprentice" och skrev att det verkade som att Cobain hade gett upp den poppunk-blandning som han hade använt sig av på Nevermind. Cobain själv ansåg dock att In Utero varken var musikaliskt tyngre eller mer känslosamt än de album Nirvana tidigare hade lanserat. Novoselic höll med om Azerrads argument att In Utero var mer aggressivt och konstnärligt än något av bandets tidigare album. Han förklarade det med följande ord: "Det har alltid funnits låtar [av Nirvana] som 'About a Girl' och det har alltid funnits låtar som 'Paper Cuts' [...] Nevermind lät mer som 'About a Girl' medan detta album låter mer som 'Paper Cuts'." Cobain använde "Milk It" som exempel på en låt som var mer aggressiv och experimentell och att det var åt det hållet som Nirvanas musik lutade månaderna innan de började spela in In Utero. Novoselic ansåg att "All Apologies" och "Heart-Shaped Box" var inkörsportar som gav de andra låtarna på albumet ett mer strävt ljud. Novoselic har sagt i en intervju att när man lyssnade på In Utero skulle man känna av hur aggressivt albumet egentligen var.Flera av låtarna på In Utero är skrivna flera år innan de spelades in och vissa av dem kan dateras till 1990. Cobain arbetade med låttexterna även när Nirvana spelade in i Pachyderm Studio. Han har dock sagt att han fokuserade mer på låttexterna under arbetet med In Utero än han tidigare hade gjort med både Bleach och Nevermind. Azerrad hävdade att låttexterna på In Utero var mer rakt på sak och inte lika impressionistiska som Nirvanas tidigare låttexter. Azerrad lade även märke till att mer eller mindre varenda låt berörde sjukdomar på ett eller annat sätt. Några av låtarna var inspirerade av böcker som Cobain hade läst: "Frances Farmer Will Have Her Revenge on Seattle" hämtade inspiration från William Arnolds bok Shadowland från 1978, vilken är en biografi om skådespelerskan Frances Farmer. Cobain hade varit fascinerad av boken ända sedan han läste den i sin ungdom och med titeln "Frances Farmer Will Have Her Revenge on Seattle" ville Cobain ha ett långt låtnamn för att gå emot den dåvarande trenden att använda sig av låtnamn som innehöll enbart ett ord. "Scentless Apprentice" var baserad på Patrick Süskinds bok Parfymen – berättelsen om en mördare. Denna bok handlar om parfymören Jean-Baptiste Grenouille, som är isolerad på grund av den känsla av obehag han väcker eftersom han saknar kroppslukt. Dock utvecklar Grenouille ett särdeles luktsinne och blir besatt av dofter och för att skapa parfymer mördar han unga flickor för att extrahera deras kroppsdofter.Cobain sade i en intervju att det mesta av låtmaterialet från In Utero var väldigt opersonligt. Han sade även att fastän han precis själv hade blivit far var alla bilder på spädbarn och födslar på albumet där av en ren tillfällighet. Dock ansåg Azerrad att In Utero visst hade vissa personliga kopplingar och han fick medhåll av Grohl om detta. Grohl hade sagt att mycket av låtmaterialet på albumet handlade om sådant som Cobain själv hade upplevt och han sade även att det nu inte rörde sig om "tonårsångest" längre utan "rockstjärneångest". Cobain sade att trots att han hade blivit en världsstjärna ansåg han inte att han hade haft ett särskilt spännande liv. Han berättade för Azerrad att han inte kände för att skriva någon låt som handlade om hans avsky för massmedias rapportering om hans privatliv, men Azerrad påpekade att låten "Rape Me" verkade handla om just detta. Även om Cobain säger att låten skrevs innan det kom fram att han hade drogproblem visade han förståelse för att låten kunde tolkas på detta sätt. Cobain har dock sagt att refrängen i "Heart-Shaped Box" ("Hey, wait, I've got a new complaint") var ett exempel på hur han uppfattades av just massmedia. "All Apologies" var tillägnad Cobains fru Courtney Love och deras dotter Frances Bean Cobain. Cobain har sagt att även om låten i sig inte handlar om varken hans fru eller dotter, så menade han att stämningen i låten (som han beskrev som "lugn, lycklig och bekväm") var menad för dem. "Serve the Servants" innehåller kopplingar både till Cobains uppväxt och till hans liv som vuxen. Låtens öppningsrader "Teenage angst has paid off well, now I'm bored and old" visade vad Cobain kände över det faktum att Nirvana hade blivit populära. Cobain refererade även till sina föräldrars skilsmässa med både raderna "That legendary divorce is such a bore" och "I tried hard to have a father, but instead I had a dad, I just want you to know that I don't hate you anymore, there is nothing I could say that I haven't thought before". Cobain kommenterade detta genom att säga att han ville att hans far skulle veta att han inte hatade honom, men att han ändå inte hade någon lust att prata med honom.
Cobain ville från början att namnet på albumet skulle vara I Hate Myself and I Want to Die, vilket var en mening som började dyka upp i hans dagbok runt mitten av 1992. Vid denna tidpunkt hade Cobain börjat använda meningen som svar när någon frågade honom hur han mådde. Cobain har dock sagt att detta albumnamn skulle ses som ett skämt eftersom han var trött på att alla, även han själv, tog Nirvana på så stort allvar. Novoselic övertygade Cobain att ändra albumnamnet då han var rädd att det annars skulle kunna resultera i en stämning av Nirvana. Namnet I Hate Myself and I Want to Die låg istället till grund för låten "I Hate Myself and Want to Die" som spelades in för albumet, men som togs bort från slutproduktionen; låten var från början placerad mellan "tourette's" och "All Apologies". Bandet funderade senare på att använda namnet Verse Chorus Verse, vilket var ett namn på en av Nirvanas låtar och även ett tidigare arbetsnamn för låten "Sappy", innan de slutligen bestämde sig för In Utero. Detta namn kom från en dikt skriven av Love.Robert Fisher, albumets reklamformgivare, hade arbetat med Nirvana under hela deras tid på DGC Records. Han sade att Cobain brukade komma på idéerna för vad han ville ha för illustrationer och fotografier på albumen och singlarna, men att han sedan sade åt Fisher att det var upp till honom att göra något med hans idéer. Till singeln "All Apologies/Rape Me" sade Cobain till exempel bara till Fisher att han ville ha "något med sjöhästar" på skivomslaget. På skivomslaget av In Utero syns en transparent, anatomiskt korrekt docka med änglavingar fastsatta på ryggen. På baksidan syns ett kollage skapat av Cobain som består av konstgjorda foster och kroppsdelar som ligger utspridda på en bädd av orkidéer och liljor. Cobain själv beskrev albumets baksida med orden: "Sex och kvinna och In Utero och slidor och födslar och död." Cobain satte ihop kollaget hemma hos sig och det fotograferades av Charles Peterson som hävdade att han blev ditkallad efter ett oväntat telefonsamtal från Cobain. Albumets låtlista och symboler positionerades runt kanten av baksidan, med inspiration hämtad från Barbara G. Walkers bok The Woman's Dictionary of Symbols and Sacred Objects från 1988.
In Utero släpptes den 1 september 1993 i Storbritannien, den 13 september 1993 i Sverige och den 21 september 1993 i USA. För att albumet inte skulle få för stor hype runt sig valde DGC Records att inte marknadsföra albumet på något storslaget sätt. I en intervju med Billboard förklarade skivbolagets marknadsföringschef att de främst tänkte stå bredvid och låta albumet sälja sig självt, som de tidigare hade gjort med Nevermind. Albumets marknad ansågs främst vara fans av alternativ rock samt pressen och därför trycktes albumet upp i LP-format för att möta efterfrågan därifrån. Till skillnad från de flesta av singlarna från Nevermind valde DGC Records att inte ha någon officiell lansering av någon av singlarna från In Utero i USA. Istället skickades promosingeln "Heart-Shaped Box" ut till flera olika radiostationer i början av september 1993, men DGC Records hade inte som mål att denna skulle ta sig upp på topp fyrtio på någon av topplistorna. Nirvana var säkra på att In Utero inte skulle sälja lika bra som Nevermind. Cobain sade att han var övertygad om att In Utero inte skulle uppnå en fjärdel av Neverminds försäljningssiffror, men han tog detta med ro eftersom han verkligen tyckte om albumet. Bandmedlemmarna marknadsförde albumet genom att spela in en trettio sekunder lång TV-reklam tillsammans med komikern Bobcat Goldthwait. Goldthwait var även öppningsakt åt Nirvana under deras In Utero-turné.In Utero gick in på plats 1 på topplistan Billboard 200 och albumet sålde 180 000 exemplar i USA under den första veckan efter lanseringen. Dock vägrade butikskedjor som Walmart och Kmart att sälja albumet. Enligt The New York Times köpte inte Walmart in albumet på grund av för liten efterfrågan medan anställda på Kmart ansåg att albumet inte passade in i deras utbud. Sanningen var dock att båda butikskedjorna var rädda för att deras kunder skulle ta illa upp på grund av albumets baksida. DGC Records tog därför fram en annorlunda version av In Utero som började säljas i mars 1994. På dessa utgåvor är de konstgjorda fostren och kroppsdelarna borttagna och låten "Rape Me" är omdöpt till "Waif Me"; Cobain försökte dock från en början få låten omdöpt till "Sexually Assault Me". En talesman för Nirvana berättade att när Cobain och Novoselic var barn kunde de bara få tag på sin musik via de större butikskedjorna och det var därför de gick med på att censurera albumets baksida för att ge fler barn möjligheten att köpa deras album.I oktober 1993 gav sig Nirvana ut på sin första USA-turné på två år. Albumets andra singel, "All Apologies/Rape Me", släpptes sedan i december samma år. I februari 1994 begav sig Nirvana ut på en tänkt sexveckors Europaturné, men delar av turnén ställdes in efter att Cobain tagit en drogöverdos i Rom, Italien den 6 mars. Cobain gick med på att gå igenom drogrehabilitering på Exodus Recovery Center i Los Angeles, Kalifornien, men kort efteråt rymde han därifrån. Han hittades död i sitt hem i Seattle, Washington den 8 april 1994 och dödsorsaken var ett hagelgevärsskott mot huvudet. Lanseringen av den tredje singeln från In Utero, "Pennyroyal Tea", drogs tillbaka efter att Cobain hade avlidit. Ett begränsat antal kopior av singeln hann dock säljas i Tyskland. I och med Cobains död klättrade In Utero upp på topplistan Billboard 200 igen, från plats 72 till plats 27.2013, tjugo år efter albumets ursprungliga lansering, släppte Geffen Records tre olika utgåvor av albumet: en 20th Anniversary Edition innehållandes tre LP, en 20th Anniversary Deluxe Edition innehållandes två CD och en 20th Anniversary Super Deluxe Edition innehållandes tre CD och en DVD. Under åtta timmar den 24 september 2013 erbjöd tre skivbutiker i USA sina kunder att få en gratis tatuering av Nirvanas smileylogotyp i samband med återlanseringen av In Utero.
När In Utero lanserades fick albumet främst positiva reaktioner, även om vissa recensenter var kluvna till albumet. Stephen Thomas Erlewine från Allmusic skrev att albumet kändes som "Cobains självmordsbrev" och han ansåg att Albinis sound passade perfekt samman med Cobains nihilistiska texter. Erlewine skrev även att han tyckte att det var synd att låtar som "Verse Chorus Verse" och "I Hate Myself and Want to Die" förpassades till samlingsalbum istället för att vara med på In Utero men att han i slutändan ändå ansåg att detta album var uppsåtligen svårhanterligt, vilket han menade på ett positivt sätt. Erlewine gav albumet betyget 5 av 5. Eamonn Stack från BBC Music ansåg att med detta album kunde Nirvana vara sig själva igen och han beskrev dem som antihjältar. Stack skrev i sin positiva recension av albumet att med In Utero får man följa med in under Cobains hud till alla de demoner han slogs mot dagligen och han beskrev albumet som en dagbok fylld med alla de konsekvenser som uppstår i och med att man blir världskänd. Raziq Rauf från Drowned in Sound beskrev In Utero som Nirvanas mest kommersiella album även om han skrev att Cobain med en viss desperation inte ville göra en direkt uppföljare till Nevermind. Rauf fortsatte sin positiva recension med att skriva att albumet visar att Nirvana har mognat jämfört med tidigare album och att In Utero har en viss mångfald som varken Bleach eller Nevermind hade. David Browne från Entertainment Weekly skrev att även om albumet saknar en låt i samma klass som "Smells Like Teen Spirit" ansåg han att låtarna "Frances Farmer Will Have Her Revenge on Seattle" och "Pennyroyal Tea" var några av bandets mest kraftfulla låtar någonsin. Browne ansåg även att vissa delar av "Heart-Shaped Box" uppvisade en ny och mer ömsint sida av Nirvana. Browne gav albumet betyget B+.John Mulvey från New Musical Express beskrev In Utero som ett väldigt förvirrat album. Han skrev att det varken var självdestruktivt, nihilistiskt eller en direkt uppföljare till Nevermind. Mulvey ansåg att In Utero var ett kärleksbrev som skriks ut av den man som är rädd för den belåtenhet han hittat i livet. Mulvey gav albumet 8 av 10 i betyg, men han skrev samtidigt att albumet inte var lika revolutionerande som Nevermind. David Fricke från Rolling Stone kallade albumet för lysande, rasande och tankeväckande men att det mer än något annat visar på viljans triumf. Fricke skriver att In Utero är fullt med påhopp mot både fans och media och han kallar Cobain för "Generation X:s John Lennon". Fricke gav albumet 4,5 av 5 i betyg. Ben Thompson från The Independent skrev i sin positiva recension att In Utero mycket oftare var ett vackert album snarare än ett fult, rent musikaliskt sett. Han var glad över att Nirvana valde att negligera den typiska punkrocken för något som han tyckte var mer passande. Robert Christgau från The Village Voice kallade In Utero för ett svårt album, men gav det ändå betyget A-; ett betyg som senare ändrades till ett A. Christopher John Farley från Time anser att Nirvana med detta album blev pånyttfödda. Farley skrev att Nirvana med Nevermind byggde upp grungekulturen och med In Utero rev ned den. Farley avslutade sin positiva recension med att säga att "Nirvana kanske inte betyder himmelriket, men trions senaste album är väldigt nära att vara gudomligt."In Utero hamnade överst på Rolling Stones lista över de bästa albumen från 1993 och på plats två på The Village Voices motsvarande lista Pazz & Jop. The New York Times tog med albumet på sin lista över de tio bästa albumen från 1993 och albumet nominerades i kategorin Best Alternative Music Album vid Grammy Awards 1994. 2003, tio år efter albumets ursprungliga lansering, uppmärksammades albumet i en artikel i tidskriften Guitar World. I artikeln kallade Nirvanas levnadstecknare Charles R. Cross In Utero för ett bättre album än Nevermind och skrev att det än idag fortsätter att influera andra band. Samma år utsåg Pitchfork In Utero till det trettonde bästa albumet från 1990-talet och året efter hamnade albumet på plats 94 på Blenders lista "100 Greatest American Albums of All Time". Q placerade In Utero på plats 20 på deras lista "The Best 50 CD's of the Last 15 Years" och samma tidskrift har även listat albumet på listorna "Q Readers All Time Top 100 Albums" (plats 63), "Q Readers 100 Greatest Albums Ever" (plats 11), "Q Readers Best Albums Ever" (plats 22) "Album of the Year" 1993 samt att In Utero placerade sig som ett av albumen på listan "In Our Lifetime: Q's 100 Best Albums" och på listan "50 Heaviest Albums of All Time". 2005 satte Spin albumet på plats 51 på sin lista "100 Greatest Albums 1985–2005" och tio år senare placerade tidskriften albumet på plats 28 på listan "The 300 Best Albums of the Past 30 Years (1985–2014)". Rolling Stone hade med In Utero på plats 435 när de gjorde sin lista "The 500 Greatest Albums of All Time". In Utero har certifierats för 6× platina i Kanada, 5× platina i USA och platina i Frankrike. I Sverige har In Utero certifierats för guld.
Den här artikeln är helt eller delvis baserad på material från engelskspråkiga Wikipedia, In Utero (album), 31 juli 2012.
Azerrad, Michael (1994) (på engelska). Come as You Are: The Story of Nirvana. New York: Doubleday. ISBN 0385471998 
Berkenstadt, Jim; Cross, Charles (1998) (på engelska). Classic Rock Albums: Nirvana - Nevermind. Schirmer. ISBN 0028647750 
Cross, Charles R. (2001) (på engelska). Heavier Than Heaven: A Biography of Kurt Cobain. Hyperion. ISBN 0786884029 
DeRogatis, Jim (2003) (på engelska). Milk It!: Collected Musings on the Alternative Music Explosion of the 90's. Cambridge: Da Capo. ISBN 0306812711 
Gaar, Gillian G. (2006) (på engelska). In Utero 33⅓. Continuum International Publishing Group. ISBN 0826417760 
Kent, David (1993; 2006) (på engelska). Australian Chart Book 1970-1992; Australian Chart Book 1993-2005. St Ives; Turramurra: Australian Chart Book Pty Ltd. ISBN 0646119176 
Oricon (2006) (på japanska). Album Chart-Book Complete Edition 1970~2005. Orikonmāketingupuromōshon (オリコン・マーケティング・プロモーション，). ISBN 4871310779 
Pennanen, Timo (2003) (på finska). Sisältää hitin: levyt ja esittäjät Suomen musiikkilistoilla vuodesta 1972. Otava Publishing Company Ltd. ISBN 951121053X 
Roberts, David (2006) (på engelska). British Hit Singles & Albums (19). HIT Entertainment. ISBN 1904994105 
Scapolo, Dean (2001) (på engelska). New Zealand Music Charts, 1975-2000: Albums. ISBN 0908876343 

Inbördeskriget i Sierra Leone ägde rum mellan 23 mars 1991 och 18 januari 2002, då det officiellt förklarades vara över. Stridigheterna ägde rum mellan å ena sidan regeringsstyrkor understödda av utländska legosoldater, brittiska trupper, ECOMOG-styrkor under nigeriansk ledning och lokala styrkor kallade Kamajors, och på den andra sidan tre gerillarörelser: Revolutionary United Front (RUF) som understöddes av Liberia, Armed Forces Revolutionary Council (AFRC) samt West Side Boys.
Inbördeskriget skedde på grund av vanstyre av landet med omfattande korruption och nepotism, bristande statsfinanser, fallerande demokrati, stor ungdomsarbetslöshet och brist på utbildning samt sargade familjestrukturer, ignorans över vad som skedde på landsbygden och en militär och poliskår som var dåligt utbildad, underbetald och som saknade disciplin. Konflikten förlängdes på grund av en diamanthandel som inte fungerade och till stor del var olaglig. Den förvärrade alla de ovannämnda problemen och bekostade stridigheterna.
Under de elva krigsåren dog cirka 50 000 människor, mängder av människor stympades och torterades och över 2,5 miljoner (mer än hälften av landets befolkning) blev internflyktingar (de tvingades fly från sina hem men befann sig inom landets gränser). Ett flertal FN-resolutioner antogs och en FN-trupp skickades till landet för att bringa ordning och stabilitet. Efter att kriget förklarades över har FN fortsatt arbetet med att återuppbygga landet för att det inte skall kastas tillbaka i oroligheter.
Under åren som följde sedan Sir Milton Margai, Sierra Leones första premiärminister, avlidit år 1964 skedde en försämring av det politiska läget och korruptionen och misskötseln ökade och våld mot väljare blev vanligare. Albert Margai, Sir Milton Margais bror, tog över styret av landet efter honom. Albert Margai var populär inom sitt parti men fick problem då han försökte avveckla flerpartisystemet. När det verkade som att han förlorat 1967 års val, och hans styre därmed var hotat, använde han sig av militären för att förhindra att valresultatet följdes.När Siaka Stevens blev aktiv i politiken i Sierra Leone år 1968 var landet ännu en konstitutionell demokrati. När han, sjutton år senare, avslutade sitt styre var Sierra Leone en enpartistat. Under Stevens styre förstördes och förvanskades alla de statliga institutionerna – parlamentet underminerades, domare mutades och statens kassakista tömdes. Pengarna hade gått till personliga finansiella favoritprojekt som stödde personer i hans närmsta grupp. Av rädsla för att bli förråd avrättade och förföljde Stevens många av de som kritiserat honom. Stevens motståndare såg inte med blida ögon på hövdingarnas tillsättandet av Stevens och många av dem slogs på RUF:s sida för att få hämnd. Stevens regering brydde sig även föga om vad som skedde på landsbygden och när RUF påbörjade sitt härjande där möttes det med nonchalans. Denna uppenbara ignorans av landsbygden ökade möjligheten för RUF att rekrytera där. Det som regeringen ansåg vara viktigt var att skydda huvudstaden Freetown.När Stevens drog sig tillbaka år 1985 lämnade han över makten till generalmajor Joseph Momoh, som behöll status quo. Under sina sju år vid makten spreds korruptionen och ekonomin kollapsade fullständigt. När staten inte längre kunde betala sina statstjänstemän plundrade dessa statens kontor och egendomar. När staten inte längre kunde betala lärarna deras löner kollapsade utbildningsväsendet. Då endast rika familjer hade råd att anställa privatlärare fick majoriteten av Sierra Leones barn och ungdomar under slutet på 1980-talet ingen utbildning och strövade istället mållöst omkring på gatorna.År 1991 var Sierra Leone världens fjärde fattigaste land, trots att landet hade rika resurser av diamanter, guld, bauxit, rutil, järnmalm, fisk, kaffe och kakao.
De östra och södra distrikten i Sierra Leone, främst Kono- och Kenema-distrikten är rika på alluviala diamanter som är lätta att bryta eller sålla fram. En stor del av landets ekonomi var baserad på brytningen av diamanter vilket pågått sedan 1930-talet och den övriga ekonomin var underutvecklad. Diamanterna spelade en mycket stor roll i att konflikten upprätthölls och under långa perioder under konflikten förlorade staten kontrollen över gruvorna vilket ledde det till att nödvändig samhällsservice, institutioner och infrastruktur inte utvecklades och istället gick pengarna till att finansiera kriget.  Fenomenet att länder som har ett överflöd av naturresurser ofta har en lägre ekonomisk utveckling är känt som “resursförbannelsen”. Paradoxalt nog ledde den rika tillgången på diamanter, och det faktum att stora delar av ekonomin byggts upp runt dem, till att ekonomin blev svagare än i andra länder. Diamanterna var svåra att kontrollera och nådde ofta privata handlare som berikade sig själva. De var enkla att smuggla och korruptionen var omfattande då både polis och militär mutades av de som bröt diamanterna. Genom att Stevens sparkade många statstjänstemän var dessa oroliga över sin framtid och hade än större orsaker till att berika sig själva. Afrikanerna diskriminerades och libaneser hade bättre möjligheter att få tillstånd att bryta diamanter.
På flera sätt inbjöd och bidrog det faktum att Sierra Leone hade diamanter till att det blev ett inbördeskrig. Under den tid som Stevens styrde landet gick de pengar som företaget National Diamond Mining Corporation (känt som DIMINCO) – en gemensam satsning från regeringen och DeBeers – till att berika Stevens och medlemmar av hans regering samt företagseliten som stod honom nära istället för att inkomsterna kom folket till del.Vid slutet av 1980-talet smugglades och såldes omkring 95 procent av alla de diamanter som bröts i Sierra Leone olagligt och pengarna gick direkt till privata investerare. Vid den här tiden var diamanthandeln dominerad av libanesiska affärsmän och senare (efter att Momohs regering ändrat tycke) av israeler med kopplingar till ryska och amerikanska maffiafamiljer med kopplingar till de internationella diamantmarknaderna i Antwerpen. Momoh försökte komma till rätta med smugglingen och få kontroll över pengarna men han misslyckades. Även sedan National Provisional Ruling Council (NPRC) tagit makten år 1992, till synes för minska korruptionen och öka de statliga inkomsterna från handeln, sålde regeringsmedlemmar diamanter för personlig vinning och levde extravaganta liv med de inkomsterna. Bland annat sålde Valentine Strassers regering år 1993 diamanter för 435 miljoner amerikanska dollar till Sverige.Revolutionary United Front använde pengarna från diamantgruvorna till att köpa vapen och ammunition och de gjorde även så att konflikten förlängdes eftersom RUF vägrade ge upp kontrollen över de diamantrika områdena. FN:s säkerhetsråd slog fast att diamanthandeln varit både en orsak och bränsle till konflikten och krävde att åtgärder skulle genomföras för att förhindra att det skulle kunna ske igen. Mänsklig girighet var helt enkelt en orsak till att kriget förlängdes och utvecklades på det sätt som det gjorde.Genom att diamanthandeln fick allt större betydelse togs större och större områden i beslag och allt mer arbetskraft krävdes. Detta drabbade jordbruket hårt och Sierra Leone förlorade med tiden sina möjligheter att producera mat i tillräcklig mängd. Jakten på rikedom bröt upp samhället då unga män lämnade sina familjer bakom sig och det ledde till svåra skador på miljön. Västs försök att hjälpa var begränsade då en stor del av det internationella biståndet blev stulet och smugglades ut ur landet. Även andra mineraler såsom guld, bauxit och rutil, avsalugrödor smugglades och såldes olagligt. Samtidigt utnyttjade omvärlden den svaga staten och fiskade ur havet utanför Sierra Leone.Konflikten berodde dock inte helt på kampen om resurserna och plundringen av dessa utan på den oerhörda frustration som Sierra Leones befolkning kände efter tjugo år av korrupt och undermåligt styre, av fattigdom och förtryck. Allt detta bidrog till att många vanliga människor ville se en förändring.
År 1961 blev Sierra Leone självständigt från Storbritannien. Självständigheten följdes av ett antal kupper innan makten konsoliderades under Siaka Stevens, och under honom blev landet en enpartistat år 1978. Stevens styrde landet fram till 1985 då han överlämnade makten till general Joseph Momoh. Då Sierra Leones ekonomi stadigt gått utför beslutade sig Momoh att slå ned på de libanesiska affärsmän som kontrollerade diamanthandeln i Sierra Leone. Detta ledde dock till att kontrollen av handeln istället kom att styras av ryska brottslingar och israeliska diamanthandlare och att ekonomin fortsatte att försämras.
Genom att Momoh motarbetat den liberianske rebelledaren Charles Taylors försök att komma till makten i Liberia 1989 hade han skaffat sig en farlig fiende. Taylor stödde aktivt rebellrörelsen Revolutionary United Front (RUF), vilken leddes av en student vid namn Foday Sankoh som utbildats i Libyen. RUF hade som mål att omkullkasta det styrande partiet och år 1991 gick RUF över gränsen från Liberia in i Sierra Leone. Det har debatterats om rörelsen följde panafrikanismens idéer och de idéer som Muammar al-Gaddafi presenterade i Den gröna boken, eller om den i stort sett saknade ideologi. I dokumentet The Basic Document of the Revolutionary United Front of Sierra Leone (RUF/SL): The Second Liberation of Africa som RUF spred presenterades huvudsakligen en kritik gentemot den neo-koloniala regimen. Innehållet i dokumentet skrevs dock före RUF:s tillkomst och det var först när RUF planerade att anfalla den diamantproducerande staden Kailahun i Sierra Leone som de tillskansade sig dokumentet. Att de inte själva skapat dokumentet pekar på att de fäste liten vikt på politiska ideologier och att kampen huvudsakligen skedde för att tillskansa sig makt. RUF vände sig även mot utlänningars ställning i landet och för utveckling av landsbygden. Majoriteten av de stridande var unga män som helt saknade skolning och kom från de fattigaste delarna av samhället aktiva i en kultur där droganvändning, våld och mindre brott var accepterat. Styrkorna som invaderade Sierra Leone bestod av sierraleonier som utbildats i och stridit i Libyen, samt sierraleonier som varit bosatta i Liberia. RUF understöddes även av specialstyrkor från Charles Taylors National Patriotic Front of Liberia. Efter korta stridigheter tog styrkorna kontroll över östra Sierra Leone. Då armén rörde sig mot landets mitt plundrade, våldtog och mördade de civila i sådan omfattning att det ledde till en massiv flyktingström till grannländerna Liberia och Guinea. I augusti och november år 1992 avrättades de båda män, Abu Kanu och Rashid Mansaray, som tillsammans med Sankoh varit med och lett RUF under det inledande anfallet mot Sierra Leone. Detta skedde då de anklagats för att ha misskött sina plikter som officerare då de dragit sig tillbaka när de blivit anfallna och inte följt instruktioner. Orsaken till konflikten mellan ledarna var att både Kanu och Mansaray hade vänt sig mot det urskiljningslösa våldet mot civilbefolkningen. Genom att de båda populära officerarna avrättades stärkte Sankoh sin ställning ytterligare.RUF fick stort stöd hos ungdomarna i landet, hos de fattiga och arbetslösa som hade små chanser till ett bättre liv. Snart visade sig den sierraleonska armén otillräcklig och Momoh fördubblade snabbt antalet soldater genom att rekrytera manskap i huvudstaden Freetown. Dessa var dock underbetalda och truppernas moral var låg, och vad som började som en protest mot de dåliga förhållandena blev en kupp och Momoh blev i april 1992 tvungen att fly landet. År 1993 uppgick RUF:s styrkor till cirka 4 000 man.
Efter att Momoh tvingats fly grep kapten Valentine Strasser makten över landet och han såg till att snabbt öka Sierra Leones militära styrka till 13 000 man, men hade trots det stora problem med att råda bukt på RUF. I desperation hyrdes därför det privata sydafrikanska militärföretaget Executive Outcomes in, och med gemensamma ansträngningar kunde RUF då drivas tillbaka.
Efter ökade nationella och internationella påtryckningar hölls det presidentval i februari 1996. Valet vanns av SLPP-kandidaten Ahmad Kabbah. Efter att ett fördrag nåtts mellan regeringen och RUF i november 1996 beslöt Kabbah att 1997 avsluta kontraktet med Executive Outcomes, vilket skiftade maktbalansen. RUF vann mest på fredsavtalet då de fick en större politisk roll och fick amnesti för sina brott. RUF vägrade också att godkänna en FN-styrka och det blev istället den västafrikanska samarbetsorganisationen ECOWAS som blev ansvarig för att sända trupp till Sierra Leone. En styrka benämnd ECOMOG, bestående av personal från Nigeria, Ghana, Guinea och Mali, bildades och sändes dit. Efter en period återupptog dock RUF sina attacker.
I maj 1997 tog Johnny Paul Koroma, ledare för Armed Forces Revolutionary Council (AFRC), makten och bjöd in RUF att bilda en koalitionsregering. Under de efterkommande månaderna föll rättssamhället sönder och nationella och internationella påtryckningar ledde till att AFRC/RUF gick med på att återinsätta Kabbah i oktober 1997. AFRC/RUF höll dock inte sitt löfte och Nigeria gick därför under regionalt mandat, i februari 1998, slutligen in i landet och slog efter våldsamma strider tillbaka AFRC. RUF fortsatte dock strida med gerillataktik och finansierade det genom handel med så kallade ”bloddiamanter”. Kabbah hade även internt militärt stöd från Kamajor, en traditionell jägarmilis som rekryterats hos mendefolket.Sierra Leone närmade sig anarki med olika militära fraktioner i kamp mot varandra och en befolkning i kläm mellan dem. Mängder av rapporter om brott mot de mänskliga rättigheterna (MR) strömmade in, och den 12 000 man starka nigerianska truppen hade blivit allt mer involverad i krigsekonomin. Vid det här laget hade omkring 50 000 människor mist livet och hundratals, kanske tusentals, hade fått kroppsdelar amputerade. Därtill hade enligt vissa uppskattningar uppemot 2,5 miljoner människor, mer än hälften av befolkningen, tvingats fly från sina hem. Tusentals barn hade tvingats bli barnsoldater och/eller sexslavar. Kabbah återinsattes som president och ECOMOG fortsatte, utan större framgångar, jakten på RUF:s styrkor.
I januari 1999 lyckades AFRC/RUF med en överraskande offensiv nära nog erövra Sierra Leones huvudstad Freetown. De slogs dock tillbaka och den 7 juli signerade parterna Lomé-avtalet som förhandlats fram av FN, OAU, Storbritannien och USA. Genom signeringen blev RUF:s ledare Sankoh utsedd till vice-president samt ordförande för Kommissionen över hanteringen av strategiska resurser, och RUF fick även åtta andra poster i kabinetten. Genom avtalet skulle tillfångatagna civila friges och RUF:s trupper skulle avväpnas och återintegreras, därtill skulle RUF ombildas till ett politiskt parti. För RUF var dock detta en taktisk manöver och dess ledare Sankoh utnyttjade själv diamanthandeln för att försöka tjäna pengar, trots Lomé-avtalets förbud mot detta. En MR-organisation fastslog att RUF:s brott mot civilbefolkning var sanktionerade från en av gerillans ledare samt att även ECOMOG-styrkorna begick brott mot mänskliga rättigheter med bland annat summariska avrättningar av tillfångatagna rebeller.På grund av de problem med att återställa lugnet som ECOWAS trupper haft drogs de tillbaka och ersattes av den FN-ledda styrkan UNAMSIL. RUF och Charles Taylor bröt dock mot fredsavtalet och gick till anfall mot FN-trupperna och kidnappade hundratals FN-soldater, stal en mängd militär materiel och återbeväpnade ett stort antal män. Som svar på brottet mot fredsavtalet satte Storbritannien in trupp i ett försök att förbättra säkerhetsläget. Sankoh greps den 17 maj 2000 av Sierra Leones militär och transporterades iväg till en säker plats av brittisk trupp. De lyckades med detta och år 2001 påbörjades en långsam övergång för att åter ge regeringen makten. År 2002 återvaldes Kabbah som president. I februari 2002 förklarade Kabbah officiellt att kriget var över, och senare samma år påbörjade Sierra Leones Truth and Reconciliation Commission sitt arbete. Under krigets gång hade cirka 250 000 kvinnor utsatts för sexuella övergrepp.Med en årlig capitainkomst (2002) på mindre än 150 USD per år, en förväntad livstid på mindre än 35 år och en läskunnighet på 25 procent stod Sierra Leones befolkning och det internationella samfundet inför stora svårigheter.
Sierra Leone var redan innan inbördeskriget ett fattigt land med marginell ekonomisk betydelse, och omvärlden reagerade långsamt på konflikten. Nära nog ingenting gjordes för att förhindra konflikten från att blossa upp initialt 1991. Väst tycktes ha beslutat sig för att sluta engagera sig i Afrikas problem efter misslyckanden i både Rwanda och Somalia. Istället blev det ECOWAS som till en början fick sända trupp. Lagstiftning förhindrade de flesta EU-länder att stödja fredsbevarande insatser som inte sanktionerats av FN vilket ledde till att endast USA och Storbritannien stödde den inledande ECOWAS-missionen.Initialt, efter signeringen av Lomé-avtalet, uppstod det dock problem med att få in de nödvändiga medlen för missionen då endast 32 procent av de av FN begärda 25 miljoner dollar kom in. Efter ökad täckning av konflikten i media började dock aven västerländska givare engagera sig i det hela. En mängd steg togs därefter av det internationella samfundet för att förbättra läget i Sierra Leone och FN:s säkerhetsråd sanktionerade sammantaget fyra missioner till landet (UNOMIL, UNAMSIL, UNIOSIL och UNIPSIL). Missionerna var av olika karaktär. UNOMIL var en så kallad interpositional mission, vilket övergick till UNAMSIL som var en peace enforcment mission. UNIOSIL och UNIPSIL var enligt Fortnas definition snarast så kallade multidimensional missions. Sierra Leone utvecklades till att bli något av en försökskanin för FN:s fredsuppbyggande verksamhet och UNAMSIL utvecklades till att bli den största fredsstyrkan i världen i början av 2000-talet. I maj 2000 kidnappade RUF 500 soldater tillhörande UNAMSIL. Detta upprörde världssamfundet och kidnappningen ledde till att Storbritannien blandade in sig militärt i konflikten.Efter att FN tagit över rollen från ECOMOG som huvudsaklig koordinator blev den fredsuppbyggande verksamheten mer omfattande. FN satsade stora resurser inte bara på att hålla isär de stridande utan även på att bygga upp det civila samhället. De främsta fokusområdena var demilitarisering och avväpning av RUF-styrkorna, återuppbyggnad av Sierra Leones militära och polisära styrkor samt genomförandet av ett korrekt och konstitutionsenligt val. I de senare missionerna fokuserades det även på korruptionsbekämpning och ekonomisk återuppbyggnad.
För att begränsa möjligheterna att bekosta krigföringen med oregistrerade diamanter påbörjades den så kallade Kimberleyprocessen, som syftar till att förhindra att diamanter från konflikthärdar kommer in på den allmänna marknaden. Europeiska unionen, och framför allt Storbritannien, stödde ett stort antal projekt. Britterna var även ansvariga för att utbilda en ny professionell leonesisk armé och poliskår, och för att upprätta en anti-korruptionskommission.
Som gammal kolonialmakt hade Storbritannien en hel del intressen i Sierra Leone och blev snart den mest involverade utom-regionala aktören. Britterna stödde huvudsakligen med humanitärt bistånd och diplomati. Den brittiska styrkan hade dock stort förtroende från Sierra Leones befolkning.Initialt sände britterna in en 800 man stark trupp fallskärmssoldater för att undsätta de 500 FN-soldater som kidnappats av RUF. Britterna var kraftigt understödda av flyg- och marinstyrkor och tog snabbt kontroll över flygplatsen i Freetown och slog därefter tillbaka RUF. Därefter satte de efter rebellernas ledare och under brittisk ledning tillfångatog en sierraleonsk soldat Foday Sankoh, och denne anhölls anklagad för mord. Rebellerna tvingades gå med på fredsavtalet som tidigare ingåtts vid Lomé. Liberiska förhandlare förhandlade senare fram frisläppandet av gisslan.
I mitten av juni 2000 drogs en stor del av de brittiska styrkorna tillbaka, men omkring 250 man fortsatte att verka i landet. Efter att en milisgrupp kallad West Side Boys i slutet av augusti kidnappat elva brittiska soldater sände Storbritannien åter mer trupp till landet. Slutligen uppgick antalet till 600 man, med ytterligare 5 000 redo att sändas ut om mer oroligheter skulle uppstå.
Den första internationellt ledda missionen var ECOMOG. Den efterföljdes av fyra stycken FN-missioner.
ECOWAS satte upp en styrka med personal från Nigeria, Ghana, Guinea och Mali under nigeriansk ledning kallad Economic Community of West African States Monitoring Group (ECOMOG). År 1998 förstärktes ECOMOG-truppen till 15 000 man, med omkring 90 procent av styrkan från Nigeria, efter att oroligheterna åter blossat upp i de östra diamantrika delarna av landet. Styrkan var dock dåligt utrustad och hade stora problem med att lösa de ålagda uppgifterna. Därtill var soldaterna tvungna att befinna sig i oroligheterna i åratal i taget utan chans att åka hem, med löner som ofta betalades ut sent. ECOMOG-styrkan stod för säkerheten i landet under FN-missionen UNOMSIL, innan större delen av styrkan överfördes till UNAMSIL i slutet av april 2000 och ECOMOG missionen avslutades.
United Nations Observer Mission In Sierra Leone (UNOMSIL) var en mission ledd av FN, som verkade i Sierra Leone parallellt med ECOMOG-missionen. UNOMSIL varade mellan den 13 juli 1998 till den 22 oktober 1999. Som mest var 192 militära observatörer på plats i Sierra Leone. Deras uppdrag var att se till att avväpningen av kombattanterna efterlevdes och att de nationella säkerhetsstyrkorna omstrukturerades, samt att dokumentera reporter om brott som begicks mot de mänskliga rättigheterna.Personalen var dock tvungen att evakueras när RUF attackerade Freetown i januari 1999. Efter att ECOMOG:s styrkor slagit tillbaka rebellerna hjälpte UNOMSIL till att förhandla fram fredsavtalet vid Lomé. Nettokostnaden för missionen var 12,4 miljoner USD fram till den 30 juni 1999. Beräkningar för missionens kostnader fram tills 30 juni 2000 låg på 40,7 miljoner USD men missionen avbröts redan den 22 oktober 1999 och den FN-ledda missionen UNAMSIL påbörjades i dess plats.
United Nations Mission for Sierra Leone (UNAMSIL) var namnet på den FN-ledda mission som startade den 22 oktober 1999 och varade fram tills 31 december 2005. Efter att Säkerhetsrådet antagit resolution 1270 påbörjades UNAMSIL, och då avslutades UNOMSIL. Missionen föll under ett kapitel 7 mandat, vilket innebär att FN-trupperna hade rätt att agera fredsframtvingande med våld, om behovet uppstod. Precis som sin föregångare hade UNAMSIL sitt högkvarter i Sierra Leones huvudstad Freetown.Missionen utökades i flera steg. I mitten av maj började ECOWAS, vars länder hade sänt 5 000 av de 11 000 soldater som då fanns i UNAMSIL-missionen, att övertyga FN:s säkerhetsråd att stöpa om missionen till en fredsframtvingande operation, snarare an en fredsbevarande. Nigeria strävade efter att få ta en ledarroll i den fredsbevarande delen av missionen men krävde mer internationellt bistånd. Säkerhetsrådet valde då att utöka missionen till att innefatta 13 000 man. Efter ytterligare ett antal utökningar hade missionen som mest 17 500 militär personal på plats i Sierra Leone, inom vilket 260 militära observatörer och upp till 170 polisiär personal inkluderades. Dess totala budget uppgick till 2,8 miljarder amerikanska dollar. Under missionen miste sammantaget 192 personer ur styrkan livet.UNAMSIL hade av FN:s säkerhetsråds båda resolutioner, 1270 samt 1289, fått mandat att stödja regeringen och de andra parterna att nå ett fredsavtal och underlätta implementeringen av detta genom bland annat övervakning, avväpning och återintegration av de stridande förbanden i samhället. UNAMSIL var auktoriserat att använda nödvändiga medel för att skydda FN-personal, civilbefolkning och viktig infrastruktur, samt att se till att humanitär hjälp och gods nådde de behövande. Att stödja Sierra Leone att genomföra val enligt dess konstitution var en annan viktig uppgift för missionen.Utökningen av missionen och att mer fokus lades på att skydda de egna trupperna och civilbefolkningen skedde på grund av kidnappningen av de 500 FN-soldaterna som drabbat missionen och det brott mot fredsavtalet som det innebar. Det skedde också ett förtydligande av målen och av vilka medel som fick användas, samt en minskning av byråkratin - allt för att förbättra kapaciteten. För att ytterligare öka möjligheterna för framgång sände medlemsstaterna, främst Storbritannien, bättre utrustning och logistiskt stöd på bilateral basis. UNAMSIL misslyckades dock med att uppfylla delar av sitt mandat, bland annat avväpningen, enligt tidsplanen.FN-trupperna gjorde dock mer än vad som traditionellt görs vid fredsbevarande insatser. Till exempel ägnade de sig åt återuppbyggande och de borrade brunnar och hjälpte till att bygga upp raserade hus. Vid valen levererade UNAMSIL-soldaterna valurnor och röstsedlar till vallokalerna, och skjutsade många landsbygdsbor till vallokalerna för att de skulle kunna rösta. Under UNAMSIL:s tid i landet startade även Sierra Leones Truth and Reconciliation Commission sitt arbete och Sierra Leones specialdomstol grundades. Arbetet med specialdomstolen påbörjades i samband med att Lomé-avtalet kollapsade i slutet av juni år 2000. Samtidigt som truppstyrkan ökades beslutades det även om att upprätta en specialdomstol för att kunna åtala krigsförbrytare enligt den Kambodjanska modellen, samt att upprätta ett embargo mot diamanter från Sierra Leone, för att på så sätt störa RUF:s finansiering.
Då UNAMSIL:s mandat gick ut i slutet av 2005 beslutade Säkerhetsrådet enhälligt att etablera United Nations Integrated Office for Sierra Leone (UNIOSIL) från och med januari 2006, med ett initialt mandat på 12 månader. UNIOSIL:s huvudsakliga ansvarsområden var att: 
Stödja Sierra Leone att uppnå Millenniemålen genom fattigdomsbekämpning och hållbar ekonomisk utveckling, bland annat med att skapa ett ramverk för privata investeringar och bekämpa HIV/AIDS-problematiken, samt förse befolkningen med grundläggande tjänster;
Stärka lagen i landet, bland annat genom utveckling av ett självständigt och välfungerande juridiskt system;
Utveckla medierna i landet för att förbättra spridningen av information och kommunikationen i landet;
Koordinera insatser gällande gränsöverskridande problem såsom vapen- och människosmuggling samt smuggling och illegal försäljning av naturresurser;
Genomföra reformer för att ge invånarna i Sierra Leone mer insyn i myndigheternas arbete.UNIOSIL var planerat att läggas ned i september 2008, men började avvecklas redan i mars samma år.
United Nations peace-building office (UNIPSIL) tog över efter UNIOSIL i oktober med uppgift uppgift att förhindra att länder som tagit sig ur en konflikt skall dras in krig på nytt.
Även om majoriteten av uppbyggnaden av landet har skett av FN:s olika organ och av Sierra Leones regering så har de internationella och nationella NGO:er (icke-statliga organisationer) som finns i landet spelat en viktig roll. I Sierra Leone verkade ett flertal NGO:er utan statlig finansiering, såsom Amnesty International, Human Rights Watch, Oxfam GB, Catholic Relief Services och flera andra. Ett stort antal av de internationella biståndsgivarna har sina regionala kontor i Sierra Leone. Förutom det direkta arbete de internationella NGO:erna utför bidrar de även till den inhemska ekonomin, då de anställer ett stort antal utländsk såväl som inhemsk personal. Uppemot 60 procent av Sierra Leones ekonomi kan komma från de internationella aktörerna som finns på plats i landet. Det finns även ett stort antal mindre lokala NGO:er som är verksamma och som nära nog helt saknar budget, men som ändå gör stor nytta. De flesta biståndsländer föredrar dock att jobba med internationella NGO:er, då dessa tillhandahåller utförliga rapporter om sina finanser och korruptionen är minimal. Detta trots att deras arbete kostar oerhört mycket mer, att de saknar kunskap om området samt att de har en hög omsättning på sin personal.
Under ECOMOG-missionen skedde samordningen mellan ECOWAS medlemsstater, understödda av USA och Storbritannien. Efter att UNOMIL tagit över ansvaret för säkerheten i Sierra Leone blev dock FN den huvudsakliga koordinatorn av internationellt bistånd och stöd.
Under ECOMOG-missionen bestod de huvudsakliga koordinationsproblemen i att Mali och Ghana ansåg att Nigeria styrde missionen för mycket och inte lyssnade på de andra deltagande länderna. Den Nigerianska generalen Felix Mujakpero argumenterade dock som så att: ”When Nigeria has about 90 percent of the fighting force, I don't know how another country can come and command the troops” (ungefärlig översättning: "När Nigeria står för 90 procent av de stridande trupperna vet jag inte hur något annat land skall kunna komma och styra dessa"). Det fanns även problem med kommunikationen mellan de olika ländernas soldater och staber, såväl som en underliggande skillnad i synen på hur operationen skulle utföras med Nigeria som förespråkare för en mer hökaktig syn på det hela och Ghana för en mission mer inriktad på fredsbevarande än krig.När brittiska trupper anlänt till Sierra Leone uppkom även problem gällande koordinationen mellan dem och de nigerianska styrkorna. Nigerianerna ansåg inte att britterna gjort tillräckligt och att de lät dem ta alla riskerna medan de tog åt sig äran. De brittiska trupperna togs aldrig upp i FN-truppen.Den humanitära gemenskapen kritiserade sanktionerna som FN hade infört mot Sierra Leone, eftersom de drabbade de civila. Många av NGO:erna som var aktiva i Sierra Leone arbetade för att understödja alla civila i landet, oberoende av om de befann sig i de områden som kontrollerades av gerillan eller av regeringen. Detta ledde dock till att de under 1999 motarbetades av ECOMOG och Sierra Leones regering. Dessa ansåg att NGO:ernas arbete hjälpte till att understödja gerillan och därför äventyrade säkerheten i området. Många sierraleonier höll med dem i den kritiken och var därför mycket kritiska till hjälporganisationerna. Från det internationella samfundet kom dock skarpa protester när försök gjordes att förhindra NGO:ernas arbete. Trots det tog det tid innan en överenskommelse kunde nås och arbetet fortsätta.Konflikter mellan de olika soldaterna i FN-truppen försvårade UNAMSIL:s arbete. Den indiska generalen Vijay Jetley blev mycket impopulär bland nigerianerna. Nigerianerna anklagade honom för att sända de afrikanska styrkorna till farligare områden än de indiska trupperna och för att inte rådfråga dem i viktiga frågor. Efter att Jetley, i ett internt dokument som nådde den internationella pressen, utan bevis anklagat nigerianerna för att medvetet förstöra för UNAMSIL i syfte att kunna fortsätta att plundra landet på diamanter, beslutade sig Nigeria att dra tillbaka sina trupper.När det kom till koordinationen av NGO:erna var de olika FN-organen ansvariga för sina respektive ansvarsområden. UNHCR hade exempelvis ansvaret för att utarbeta konceptet och för att välja var projekten skulle genomföras medan NGO:erna fick en utökad roll i projektdesignen, implementationen och översikten.
Efter Kalla krigets slut ökade tillgängligheten och priserna sjönk på handeldvapen. Detta har lett till att det finns mycket vapen i omlopp i Västafrika. År 1999 påbörjad FN en omfattande avväpning av de stridande parterna och en återintegrering i det civila samhället. Efter att demilitariseringen avbrutits då RUF tog FN-personal som gisslan i maj 2000 utökades UNAMSIL:s befogenheter, och tillsammans med brittiska styrkor kunde de framtvinga en demilitarisering och avväpning enligt fredsavtalet från 1999, med våld om nödvändigt. Efter att RUF:s trupper besegrats började RUF ombildas till ett politiskt parti, och den 14 maj avlöpte ett fredligt och rättvist val som slutade med att tidigare president Kabbah stod som segrare. Detta skedde alltså två år efter att UNAMSIL:s arbete påbörjats.Avväpningen som var planerad att avslutas i december 1999 stötte dock på problem eftersom RUF-soldaterna vägrade att lämna ifrån sina vapen, och vissa blev även beväpnade på nytt. Sammantaget lämnade endast 2 500, av cirka 45 000, över sina vapen. År 2000 var ungefär 12 000 soldater avväpnade, men upp till 20 000 RUF-rebeller kunde fortfarande operera obehindrat i landet i slutet av april. I maj gick avväpningen snabbt framåt och UNAMSIL kunde ta emot 10 000 vapen i Freetown, och RUF förlorade snart kontrollen över gränsen till Guinea, varifrån många vapen kommit. Efter det gick avväpningen ännu snabbare. UNAMSIL kunde snart kontrollera hela Sierra Leone och vid slutet av 2001 hade sammantaget 36 000 kombattanter avväpnats, såväl RUF-rebeller som Kamajors. I februari 2004 avslutades demilitariseringen och sammantaget 72 490 kombattanter, av vilka 6 845 var barnsoldater, hade avväpnats. Hundratals av barnsoldaterna sändes för att få hjälp och stöd av UNAMSIL och av andra organisationer. Kombattanterna gavs i de flesta fallen korttidslån samt utbildning i hantverksyrken, för att underlätta deras återgång till ett civilt liv. Kostnaden uppgick till sammantaget 36,5 miljoner amerikanska dollar.Sierra Leones befolkning lade märke till att de tidigare soldaterna var de första att få hjälp och stöd. Många har därför dragit slutsatsen att stridande, eller hot om stridande, fångar biståndsgivarnas uppmärksamhet och kan löna sig. Ett flertal källor uttrycker att detta kan innebära ett framtida problem då grupper som anser sig vara marginaliserade kan ta till våld som en lösning för att hamna i bättre förhandlingsläge.
Kvaliteten på Sierra Leones militär- och polismakt har försämrats sedan självständigheten då de olika kuppmakarna ville förhindra att de andra militära ledarna skulle bli för mäktiga och välorganiserade, vilket skulle ha inneburit ett hot mot dem. Redan initialt påbörjades därför utbildning av polis och militär under FN:s och brittisk ledning i Sierra Leone vilket fortsatte under hela UNAMSIL-missionen. Sammantaget utbildade UNAMSIL-missionen omkring 8 500 man i den sierraleonska armén.
Vad gäller de polisiära styrkorna saknade Sierra Leone i mitten av 2002 ännu en effektiv polisstyrka och ett välfungerande domstolssystem. Detta på grund av bristande utbildning, bristande resurser med få fordon och kommunikationsutrustning, samt för lite personal. En förhoppning är att kan UNAMSIL-missionens utbildning av poliser kan göra en skillnad. Tidigare utredningar har visat att Sierra Leones befolkning har haft ett väldigt lågt förtroende för polisen, och att polisväsendet anses vara den mest korrumperade institutionen i landet.
Under tiden för inbördeskriget och de efterföljande lugna åren har Sierra Leone haft tre val – presidentval i februari 1996, presidentval den 14 maj 2002 och parlamentsval 11 augusti 2007. Alla utom det första har av internationella valövervakare räknats som fria och rättvisa.
Efter att RUF gått med på vapenvilan i Lomé lovades de åtta ministerposter samt att dess ledare Sankoh skulle ges posten som vice-president. RUF bröt dock snart mot avtalet och striderna återupptogs, vilket medförde att de förlorade de utlovade posterna. De slogs snart tillbaka militärt och Sankoh tillfångatogs efter ett tag. Rebellerna krävde då att Sankoh skulle friges och att de åter skulle få ta över ministerposterna. Kabbah struntade dock i deras invändningar och utsåg istället medlemmar ur andra oppositionspartier, och begärde därefter att parlamentet skulle skjuta på det stundande valet i sex månader. I Lomé-avtalet fanns inte heller några referenser till etniska grupper och det finns därför ingen risk att etniska motsättningar cementeras.Val var planerade att hållas i september 2001 men i augusti togs beslutet att valet skulle skjutas upp ytterligare en period för att avväpningen skulle kunna slutföras. I januari 2002 var avväpningsprocessen slutligen över och RUF ombildades till det politiska partiet Revolutionary United Front Party (RUFP). Den 14 maj genomfördes ett nära nog helt lugnt val med Kabbah, tillhörande SLPP, som överlägsen segrare med 70,1 procent av rösterna, medan RUFP inte vann någon representation i parlamentet, vilket visar hur lågt stöd de haft hos Sierra Leones befolkning. FN förklarade att valet varit lyckat men fastslog att FN-trupperna ändå skulle komma att stanna i landet och inte dras tillbaka tidigare. Efter 2002 har ett flertal kuppförsök ägt rum, vilket har skapat oro i landet.På grund av missnöje med ekonomins dåliga läge och utbredd korruption backade SLPP i kommunvalet maj 2005, de första som hållits på 30 år, och oppositionspartiet Hela folkets kongress (APC) vann majoriteten i kommunfullmäktige i både Freetown och Maken. Många ansåg att resultatet tydde på att demokratin börjat få fäste i landet. Det fanns dock tecken på oegentligheter,, och Eugene Davis, ordföranden för valkommissionen, avgick då regeringen inte reagerat på väldokumenterade oegentligheter vid valet.Den 11 augusti 2007 vann partiet APC med god marginal parlamentsvalet, och tog därigenom makten från SLPP för första gången på ett årtionde. Men då de flesta av de tolv traditionella hövdingarna som tilldelats parlamentsplatser stödde SLPP fick APC inte en fullständig majoritet. Samma dag hölls presidentval och även där tog APC:s kandidat hem segern. Valen ansågs ha genomförts fritt och rättvist enligt internationella valobservatörer, även om det under valrörelsen förekommit en del oroligheter av etnisk natur, samt en del valfusk såväl som trakasserier av väljare.
Under UNAMSIL-missionen startades Specialdomstolen för Sierra Leone för att utreda och döma de högsta ansvariga för de brott som begicks efter den 30 november 1996, då rebellrörelsen RUF beviljades amnesti efter att ett fredsavtal ingåtts. Domstolen består av två instanser. I den lägre av dessa prövas alla mål av de tre domare som sitter där; två är utsedda av FN och en av Sierra Leones regering. I den högre instansen prövas de mål som överklagas, och där sitter tre domare som FN utsett och två som Sierra Leones regering utsett. FN har också utsett chefsåklagare och regeringen en biträdande åklagare. Verksamheten startade 2003 och sammanlagt tretton personer åtalades, varav Liberias dåvarande president Charles Taylor var en. Två av de åtalade dog dock samma år och åtalen drogs därför tillbaka. RUF:s ledare Foday Sankoh var en av de två. Han åtalades för 17 krigsbrott, däribland brott mot mänskligheten, våldtäkt, sexuellt slaveri och utrotning, men han dog av naturliga orsaker i häktet innan rättegången hunnit avslutas.
Ibrahim Abdullah (1998). ”Bush path to destruction: the origin and character of the Revolutionary United Front/SierraLeone” (på Engelska) (PDF). The Journal of Modern African Studies (Storbritannien: Cambridge University Press) 36 (2):  sid. 225. http://www.jstor.org/stable/161403. Läst 10 augusti 2011. 
Abdullah, Ibrahim (2004). Between Democracy and Terror: The Sierra Leone Civil War. Dakar: Council for the Development of Social Science Research in Africa. http://books.google.com/books?id=05wYkaUGQm8C&printsec=frontcover&dq=Between+Democracy+and+Terror:+The+Sierra+Leone+Civil+War&hl=sv&ei=NBpBTqOXOIzysgaOhoCDDw&sa=X&oi=book_result&ct=result&resnum=1&ved=0CCoQ6AEwAA#v=onepage&q&f=false 
Adebajo, Adekeye (2002). Building Peace in West Africa: Liberia, Sierra Leone, and Guinea-Bissau. Lynne Rienner Publishers.
Adebajo, Adekeye, Rashid, Ismail O. D. (2004). West Africa's Security Challenges: Building Peace in a Troubled Region. Lynne Rienner Publishers.
Doyle, Michael W., Sambanis, Nicholas (2006). Making War and Building Peace: United Nations Peace Operations. Princeton: Princeton University Press.
Ebbe, Obi N. Ignatius (2000). Comparative and International Criminal Justice Systems : Policing, Judiciary, and Corrections. Boston, Mass. Butterworth-Heinemann.
Fanthorpe, Richard (2005). On the limits of liberal peace: Chiefs and democratic decentralization in post-war Sierra Leone. African Affairs Volume 105, Number 418. ss. 27-49.
Gberie, Lansana, Revolutionary United Front (2005). A Dirty War in West Africa: The RUF and the Destruction of Sierra Leone. C. Hurst & Co. Publishers.
GlobalSecurity.org (1999). Sierra Leone: The Forgotten Crisis. Läst 2009-02-17.
Hirsch, John L (2001). Sierra Leone: Diamonds and the Struggle for Democracy. Lynne Rienner Publishers.
International Crisis Group (2007). Conflict history: Sierra Leone. Läst 2009-02-17.
Jarstad, Anna K., Sisk, Timothy (eds.) (2008). From War to Democracy: Dilemmas of Peacebuilding. Cambridge: Cambridge University Press.
Journalists for Human Rights (2008-07-07). Local NGOs in Sierra Leone – Small Budgets, Big Impact. Läst 2009-02-17.
David Keen (2005). Conflict & collusion in Sierra Leone. James Currey Publishers. http://www.google.com/books?hl=sv&lr=&id=SEz1PCvILHUC&oi=fnd&pg=PR8&dq=diamond+smuggled+sierra+leone&ots=UXqBu8ffgV&sig=2L7lbVBaacI860xDICnWpefvtos#v=onepage&q=diamond%20smuggled&f=false 
Paris, Roland (2004). At War's End: Building Peace After Civil Conflict. Cambridge, UK: Cambridge University Press
Pham, Peter (2004). Lazarus Rising: Civil Society and Sierra Leone’s Return from the Grave. The International Journal. Volume 7, Issue 1.
Richmond, Oliver P., Carey, Henry F. (2005). Subcontracting Peace: The Challenges of NGO Peacebuilding. Ashgate Publishing, Ltd.
Skran, Claudena M. (2007). The Role of NGOs in Post-Conflict Sierra Leone. Chicago: Lawrence University. International Studies Association conference.
Special Court for Sierra Leone, The (2008). ”About The Special Court for Sierra Leone”. The Special Court for Sierra Leone. http://www.sc-sl.org/ABOUT/tabid/70/Default.aspx. Läst 17 november 2009. 
Special Court for Sierra Leone, The (2008). ”The Prosecutor vs. Foday Saybana Sankoh”. The Special Court for Sierra Leone. http://www.sc-sl.org/CASES/FodaySankoh/tabid/187/Default.aspx. Läst 17 november 2009. 
United Nations (2005b). Sierra Leone - UNAMSIL - Facts and Figures. Läst 2009-02-17.
United Nations Security Council (1999). SEVENTH REPORT OF THE SECRETARY-GENERAL ON THE UNITED NATIONS OBSERVER MISSION IN SIERRA LEONE.
United Nations Security Council (2005-08-31). 5254th Meeting (PM)* SECURITY COUNCIL ESTABLISHES UN INTEGRATED OFFICE IN SIERRA LEONE. Läst 2009-02-17.
Vanguard (Nigeria) (31 juli 2003). ”Sierra Leone: Foday Sankoh: End of the cruel rebel”. The Norwegian Council for Africa. http://www.afrika.no/Detailed/3880.html. Läst 17 november 2009. 
Zack-Williams, A. B. (2008). The Quest for Sustainable Development and Peace : The 2007 Sierra Leone Elections. Uppsala: Nordiska Afrikainstitutet.
BBCs tidslinje över Sierra Leones historia, med fokus på inbördeskriget (engelska).
Den engelska hemsidan för Ishmael Beahs bok Lång väg hem : en barnsoldats berättelse.